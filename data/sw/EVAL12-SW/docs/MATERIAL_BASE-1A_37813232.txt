
Rooney kuibeba Uingereza begani
MCHAWI wa magoli wa Uingereza Wayne Rooney, alitawazwa nahodha mpya wa Uingereza, kuchukua mahala pa Steven Gerrard aliyestaafu.
Rooney ambaye kwa sasa anaihangaikia klabu yake ya Manchester United, amechezea taifa lake mara 95 na kuifungia magoli 40, tangu kupangwa kwa mara ya kwanza dhidi ya Australia, mnamo Februari 2003.
Cheo hiki kinajiri wiki mbili tu baada ya Rooney kuteuliwa kama nahodha mpya wa United.
“Wayne ndiye chaguo bora na anastahili cheo hicho. Uzoefu wake, uongozi na kuwa amekuwa nahodha wa muda hapo awali huku pia ukiongezea wadhifa aliopewa Manchester United kulichangia uamuzi huu,” Kocha Roy Hodgson alisema wakati wa kumteua mbele ya wanahabari ugani Wembley.
“Baada ya kuzungumza naye kwa upana, yuko tayari kuchukua jukumu hili zito na lenye matarajio makuu kwani ni muhimu kuhakikisha aliyeteuliwa kama nahodha atakubali shinikizo linalokuja na cheo hiki,” aliongeza.
Kwa upande wake, Rooney aliyakubali majukumu hayo na kuahidi kutoa uongozi wa kuigwa na kizazi kitakachokuja baada yake kuondoka.
“Kutajwa kama nahodha wa Uingereza ni kutimia kwa ndoto kwangu binafsi na jamii yangu.
Ni wajibu nitakaouchukua kwa heshima kuu kwani azimio hili lilianza utotoni nikitizama mechi za Uingereza kwa runinga. Wakati huo, nilikuwa na tamaa kubwa ya kuchezea taifa langu na kuliongoza sasa hilo limetiomia,” Rooney alisema.
Hodgson alitangaza uteuzi huo alipokitaja kikosi chake kitakacho kabiliana na Norway Jumatano ijayo katika mechi ya kujipima nguvu kabla ya kuchuana na Switzerland Spetemba 8 kwenye mechi za makundi za kufuzu kombe la Ulaya la 2016. 


