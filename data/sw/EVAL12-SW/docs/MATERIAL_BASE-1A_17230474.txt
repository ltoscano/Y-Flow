
Waombwa kutoa maoni muswada wa habari

Imeandikwa na Lucy Lyatuu

Imechapishwa: 28 Septemba 2016

WAANDISHI wa habari na wadau wa habari nchini, wameshauriwa kujitokeza kutoa maoni yao juu ya Muswada wa Sheria ya Huduma za Habari 2016 ili kuwezesha kutungwa sheria bora kwa maslahi ya nchi.

Mwito huo ulitolewa jijini Dar es Salaam na Mwenyekiti wa Jukwaa la Wahariri Tanzania (TEF), Theofil Makunga kwa niaba ya wadau wanaoshiriki katika kukusanya maoni kuhusu muswada huo ambao ulisomwa bungeni kwa mara ya kwanza Septemba 16, mwaka huu.
Wadau wengine wanaohusika ni pamoja na Chama cha Wamiliki wa Vyombo vya Habari (MOAT), Baraza la Habari Tanzania (MCT) na Umoja wa kudai Sheria za Haki ya kupata taarifa (CORI). 
Makunga alisema sheria itakayotungwa inaweza kutumika miaka 50 ijayo au zaidi kama ilivyo sheria ya magazeti ya mwaka 1976, ambayo imekuwapo kwa miaka 40 sasa, licha ya kulalamikiwa na wadau kuwa inawabana. 
Alisema ni muhimu kwa wadau kujitokeza katika kutoa maoni yao kwani muswada huo unaweza kutoa suluhu katika mambo yaliyokuwa yakipigiwa kelele katika Sheria ya Magazeti ya 1976, likiwamo suala la kufungia kwa magazeti.
Akizungumzia muswada huo katika kipindi cha Tunatekeleza, Waziri wa Habari, Utamaduni, Sanaa na Michezo, Nape Nnauye alisema muswada huo utaondoa sheria kandamizi na kutengeneza mazingira mazuri ya ukuaji wa tasnia ya habari na kwamba si sheria ambayo itatetea mambo yasiyofaa.


