
Nedy Mgen Bongo
Herieth Makwetta, Mwananchi hmakweta@mwananchi.co.tz
Muziki wa Bongofleva umepata ugeni baada ya msanii, Ommy Dimpoz kupitia lebo yake ya Poz Kwa Poz Entertainment (PKP), kumtambulisha Nedy Music.
Mkurugenzi wa lebo hiyo, Ommy Dimpoz amemsainisha msanii huyo mpya akitamba kuwa anakuja kuwafunika makinda wanaobamba.
Juzi, Nedy Music alitambulishwa rasmi katika lebo hiyo na kuingia katika muziki wa ushindani. Starehe lilifanya mahojiano na msanii huyu ambaye pamoja na mambo mengine, alifunguka zaidi kuhusu asili ya jina lake la ‘Nedy Music’.
Nini asili ya Nedy Music Asili ya jina la Nedy ni kifupi cha jina la Kenedy. Historia ya jina hili ilitokea pale Jumbe Secondary School nilipoanza kulitumia nilipokuwa kidato cha kwanza. Nilikuwa naanza kuupenda muziki lakini nilipitia njia ya kudansi.
Sasa nilikuwa nikiingia katika dini yangu ya Kiislamu naona tunaandika tu, lakini darasa la Kikristo tukawa tunaimba tu hapo ndipo nilikuwa napenda, Mkuu wa shule akatupiga marufuku kuchanganya dini, ikabidi nibadili jina ili mwalimu wa dini asinishtukie, nikajiita Kenedy.
Baadaye wanafunzi wakawa wananiita Nedy Boy kwa kuwa nilikuwa nashiriki mashindano ya kucheza dansi na kuimba, nikawa nashiriki hata walimu walinipenda kwani niliitoa kimasomaso shule yetu. 
Walimu nao wakawa wananiita Nedy Boy kwa kuwa ndilo jina nililolitumia katika muziki wangu, wakati huo nikiwa kiongozi wa michezo kwenye kuimba na kila kitu katika mashindano.
Hili la muziki lilikuja kama baraka kutoka kwa watu wangu wa karibu mtaani, huko nilikuwa nikipenda kuimba, lakini washikaji waliniponda kuwa siwezi muziki.
Sikukata tamaa kwa maneno ya watu na nikasema wacha niendelee kuimba, nikawa natoka usiku narudi usiku ili nisionane nao.
Nilipokuwa naendelea wakaanza kunikubali kwamba ninaanza kukua, hivyo kiongozi wa mtaani kwetu akanishauri nitumie jina la Nedy Music.
Mkataba wako na PKP ukoje?
Mkataba wangu na lebo hiyo isiwe rahisi kwa sasa kuuzungumzia, nitafanya hivyo baadaye kama uongozi utaniruhusu kufanya hivyo.
Mbali na kuimba nini kingine umewahi kufanya?


