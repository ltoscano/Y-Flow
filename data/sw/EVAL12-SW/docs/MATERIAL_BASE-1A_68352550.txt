JAJI WEREMA AWATOLEA NJE WABUNGE

July 31, 2016

Mwanasheria Mkuu wa Serikali (AG), Jaji Frederick Werema, amekataa mapendekezo ya baadhi ya wabunge Mjini Dodoma, kutaka yafanyike mabadiliko kwenye Muswada wa Marekebisho ya Sheria ya Magazeti na Filamu.
Alisema marekebisho hayo yanalenga kutekeleza Azimio la Bunge ambalo liliitaaka Serikali Serikali ipitie sheria zilizopo ili kuona kama zinatosheleza kuzuia lugha au kauli za uchochezi.
Akizungumza katika kikao cha 13 cha Bunge mjini humo jana, Jaji Werema alisema sheria hiyo haijalenga kumkandamiza mwandishi wa habari bali kujenga Taifa lenye nidhamu.
Aliongeza kuwa, atahakikisha mabadiliko ya sheria hiyo yanalindwa kwa masilahi ya Taifa na kuongeza kuwa, Serikali imebaini adhabu ya faini sh. 150,000 kwa makosa ya kuchapisha habari za uchochezi au inayoweza kusababisha uvunjifu wa amani ni ndogo na sasa iwe sh. milioni tano.
Jaji Werema alisema wamependekeza adhabu hiyo kutokana na madhara ya kosa husika kwa jamii.”Tumependekeza yafanyike marekebisho ili adhabu ya kosa la kutoa matamshi katika mikusanyiko ya watu na kusababisha vurugu au kuchochea uadui baina ya makundi mbalimbali ya jamii iwe faini isiyopungua sh. laki tano au kifungo kisichopungua mwaka mmoja.
“Awali kosa hili adhabu yake ilikuwa ni sh 1,000, marekebisho mengine yaliyofanyika ni kanuni ya adhabu kwa kosa la kutumia lugha ya matusi, kupigana na vitisho vya kufanya vurugu ambapo sasa adhabu yake ni kifungo cha mwaka mmoja badala ya miezi sita iliyokuwapo awali,” alisema.
Alisema uhuru bila mipaka ni vurugu ndiyo maana wanaume wanavaa suruali na wanawake wanavaa sketi na huo ndio utaratibu ambao wandishi wanatakiwa kuufuata hasa wanapoandika habari zao.
“Kama kuna mtu ana masilahi na vyombo vya habari, kutaka kujitangaza kupitia vyombo hivyo kwa maslahi binafsi, kamwe marekebisho hayo hayatafanyika,” alisema Jaji Werema.
Aliongeza kuwa, kama wabunge wa CCM na CHADEMA wana masilahi na mabadiliko ya sheria hiyo, yeye kama AG hawaungi mkono na hakuna kitakachobadilishwa katika kifungu husika.
Jaji Werema alisema mabadiliko hayo hayahusiani na kufungiwa magazeti na Tanzania haina utaratibu wa kukandamiza waandishi
wa habari na kama vyombo husika vya habari vitaona vinaonewa, vinaweza kwenda mahakamani.
“Kuna baadhi ya sheria lazima zitiliwe mkazo kama sheria ya vyama vya raia, siasa, blogs na hii ya magazeti…sipo tayari kuibadili sheria hii, uhuru wa habari nchini Marekani hauna tofauti na hapa Tanzania ila wenzetu mahakama imeshaweka mipaka ya uhuru kwani bila mipaka ni vurugu,” alisema.
Alisema Serikali zote duniani, zinawajibu wa kusimamia na kuzuia hali yoyote ya uvunjifu wa amani hivyo Katiba inatoa haki ambazo zimelindwa pamoja na kupata habari.
Awali Kambi Rasmi ya Upinzani bungeni, juzi ilipinga Muswada wa Marekebisho ya Sheria ya Magazeti na kudai kuwa umelenga kuvibomoa vyombo vya habari.


