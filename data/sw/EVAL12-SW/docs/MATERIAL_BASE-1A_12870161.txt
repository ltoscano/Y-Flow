
Happy birthday: Gazeti makini kwa raia wema wote Nov 01, 2012 by Raia Mwema in Habari

Leo Jumatano, Oktoba 31, 2012, gazeti hili la Raia Mwema limetimiza miaka mitano kamili tangu kuanzishwa kwake. Ni miaka mitano yenye mafanikio na changamoto nyingi katika kuelimisha jamii ya Wa tanzania kwa kuzingatia misingi ya taaluma ya uandishi wa habari.

Tunawashukuru wadau wote wa gazeti hili makini, wameonyesha uungwana wao kwa vitendo kama ilivyo kauli mbiu ya gazeti hili inavyoeleza; “Muungwana ni Kitendo.” Miaka mitano ya kuungwa mkono na wadau mbalimbali iwe kitaaluma na hata kibiashara si jambo dogo. Ni juhudi zilizotupisha katika njia ya kutuongezea uzoefu na mafanikio, sambamba na kukabili changamoto kadhaa.

Kimsingi tunajivunia wadau wetu wote ambao nao wamekuwa mstari wa mbele kutambua mipaka ya kitaaluma kati yetu na shughuli zao za kila siku. Kwamba kwa upande wetu wao si tu wadau wa gazeti hili makini la Raia Mwema, lakini pia ni wadau wa uhuru wa habari nchini na hata nje ya nchi.

Wao ni sehemu ya historia ya gazeti hili la Raia Mwema. Wadau hawa kwa kutaja wachache ni pamoja na wasomaji wa gazeti hili, sambamba na wachangiaji wa mada mbalimbali zenye malengo ya kukosoa kwa ajili ya kujenga nchi na si kuvuruga nchi.

Mchango wao ni muhimu si tu kwa gazeti hili la Raia Mwema lakini pia kwa maendeleo ya tasnia ya habari nchini, Afrika na duniani kwa ujumla.

Kama sehemu ya jamii ya Wa tanzania, tunatambua safari bado ni ndefu katika kuendelea kukidhi mahitaji ya uhuru wa habari sambamba na kiu ya utawala bora nchini. Tunaahidi kutimiza wajibu wetu wakati wote, na tutafanya hivyo kwa maslahi ya Wa tanzania wenzetu wote. 

Tunaendelea kuwaahidi wasomaji na Wa tanzania wote kwamba, kazi zetu zitaendelea kukidhi kiu ya taaluma ya uandishi wa habari na tutafanya hivyo kwa kuheshimu pia utu na tamaduni zetu kama Wa tanzania.

Kama alivyopata kuandika katika toleo la kwanza la gazeti hili kwenye makala yake kuhusu yeye na wamiliki wenzake ambao wote ni wazalendo, mwandishi Johnson Mbwambo aliandika; “RAIA MWEMA tutalisimamia sisi, lakini ukweli ni kwamba ni gazeti la wananchi.” Maelezo hayo ya Mbwambo bado ni sahihi na yataendelea kuwa sahihi. Raia Mwema ni gazeti linalosimamiwa na Wa tanzania wazalendo lakini kimsingi, ni gazeti la wananchi.

Tunaendelea kuamini gazeti hili litaungwa mkono kwa dhati katika juhudi zake za kusaidia kuboresha (nchini) utamaduni wa kukosoana, utamaduni wa kuuchukia ufisadi na rushwa na pia utamaduni wa wananchi kusimama kidete kupinga uonevu na dhuluma.

Visheni yetu ni kwamba kama tamaduni hizi zitaboreshwa nchini, basi, pengo kati ya matajiri na masikini pia litapungua; na hivyo kuifanya Tanzania yetu kuendelea kuwa nchi salama ya kuishi. Endelea kujivunia kuwa mdau muhimu wa gazeti hili.


