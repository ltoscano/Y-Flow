Inasubiriwa busara ya Rais Kikwete
Sep 18, 2013 by Raia Mwema in Katiba Mpya

KATI ya habari kubwa kwa sasa ni mshikamano wa vyama vya upinzani kupinga Muswaada wa Marekebisho ya Sheria ya Mabadiliko ya Katiba.
Kuna vyombo vya habari vyenye kutafsiri suala hili kama ni la wapinzani dhidi ya chama tawala. Na hapo ndipo tunapofanya kosa kubwa kama nchi. Maana, suala la Katiba ni suala la nchi si la vyama. Ni suala la wananchi bila kujali tofauti zao za kiitikadi. Linahusu mustakabali wa nchi bila kujali vyama vinavyokuja miaka ijayo vitakuwa na majina gani na vitaongozwa na watu gani.
Hivyo basi, kama nilivyopata kuandika huko nyuma, kuwa katika wakati tulio nao inahitajika busara ya ziada kuokoa jahazi la Katiba kuzama. Maana, haionekani vema kwa muswada kupitishwa ukishuhudiwa na wabunge watatu tu wa upinzani. Wengine wote wameususia.
Na hapa ninayemwona anaweza kuingilia kati na kuokoa jahazi hili ni Rais Jakaya Kikwete. Maana, watu wazima tukubali, kuwa pamoja na kupitishwa muswada husika, nyuma yake umeacha manung’uniko yatakayosalia kwa miaka mingi na hivyo basi, kutia doa kubwa mchakato huu mwema ambao Rais wetu aliuasisi, akausimamia na umeleta matumaini ya kufungua ukurasa mpya kwa nchi yetu kwa miaka mingi ijayo.
Maana nahofia pia, kuwa ni heri kuwamo kwenye jahazi hili Wazanzibar wengi walioridhia kuliko Wazanzibar wengi wenye manung’uniko. Wenye kunung’unika wanaweza kutoboa jahazi na chombo kikazama. Na wao wenzetu wanaweza kuamua kuogelea kivyao. Na sasa manung’uniko yamesambaa mpaka Bara. Wananchi wananung’unika.
Hivyo basi, hayo yenye kufafanulika yafafanuliwe, kwa uwazi, na hata ikibidi, kwa muswada kurudishwa tena bungeni kabla ya Rais kuusaini ukawa sheria. Kama tumetoka mbali kwenye safari yetu hii, ni kwa nini basi tuogope kusimama na kurudi nyuma kidogo ili tuinyoshe njia yetu iliyopinda.
Ikumbukwe, katika hili la Katiba ni mabadiliko makubwa yamefanyika katika nchi yetu. Haya ni mabadiliko makubwa kuwahi kufanyika tangu mwaka 1977. Ni pale ambapo Katiba ya Jamhuri ya Muungano ilifanyiwa marekebisho makubwa. Mwaka huo wa 1977 yalifanyika mabadiliko makubwa pia kwenye uongozi wa chama tawala na hata mfumo wa uongozi wa serikali.
Naam, katika dunia hii, mabadiliko ya kijamii huzaa mabadiliko ya kisiasa. Na wana-sosholojia wanasema kuwa sababu mbili zenye kuzaa mabadiliko hayo; sababu za ndani ya jamii husika (endogenous) na sababu za nje ya jamii (exogenous).
Kwa upande wetu, tunaona kuwa, sababu za ndani na za nje, kwa pamoja, zimesukuma kwenye kufikia hatua hii ya kufanyika mabadiliko haya makubwa ya Katiba.
Na kwa jamii yetu kwa upana wake, ina sababu za msingi za kuyafurahia mabadiliko haya.

Na Rais kikwete, hadi kufikia hatua hii, ameonyesha ujasiri wake mkubwa wa kiuongozi. Ni katika kuyafanya hata yale ambayo hayakufikiriwa kabla kwamba yangefanyika katika nchi hii.
Historia itamkumbuka Jakaya Kikwete kwa ujasiri wake wa kuachana na fikra za ukale na kuwa tayari, kwa mara ya kwanza katika historia ya nchi hii, kukaa meza moja na makundi yote ikiwamo wapinzani wa chama chake kujadili mustakabali wa nchi yetu. Maana, hili la Katiba halihusu mustakabali wa chama cha siasa, bali mustakabali wa nchi yetu. Vyama vya siasa vinakuja na kuondoka, lakini nchi yetu itabaki pale pale. Leo unaweza kuwa kiongozi wa chama fulani, lakini, mtoto wako au mjukuu wako atakuja kuwa mwanachama au kiongozi wa chama tofauti na chako.
Kwa ujasiri wa kuongoza mchakato huu wa Katiba na kimsingi mabadiliko makubwa kwa maslahi ya taifa, Jakaya Kikwete anatupitisha kwenye ‘Jakaya-stroika’ ya kwetu wenyewe, maana, kimsingi, mabadiliko mengi makubwa ya kimfumo, kiuchumi na kijamii yanakuja kutokana na Katiba mpya inayokuja. 
Na katika dunia ya sasa, hakuna anayeweza kuyazuia mabadiliko yanayotokana na msukumo wa ndani ya jamii- kule Urusi ya zamani, Mikhael Gorbachev alipoanzisha mageuzi makubwa ya kisiasa, kiuchumi na kijamii katika Urusi watu hawakuamini walichokiona. Gorbachev aliuona wakati uliobadilika. Mabadiliko yale makubwa ya kimfumo kule Urusi yalipata majina mawili; Perestroika na Glasnot. Perestroika ina maana ya ujenzi mpya na Glasnot ni uwazi .
Kabla ya mageuzi yale makubwa, Urusi ilikuwa ikikabiliwa na tatizo la kuwepo na fikra za ukale na kukosekana kwa uwazi. Jamii ilijawa hofu, mambo mengi yalikuwa ya kufichaficha. Kulikuwa na usiri mkubwa. Lakini, ndani ya kufichwa huko, kulikuwa na harufu ya uoza mkubwa. Gorbachev, daima atakumbukwa kwa kuvunja ukimya na kuifanya Urusi kuwa nchi ya kisasa kama inavyoonekana sasa.


