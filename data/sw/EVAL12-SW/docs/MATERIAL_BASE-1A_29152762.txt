
Polisi wachunguza mtoto aliyekufa kwa sumu

Imeandikwa na Halima Mlacha

Imechapishwa: 15 Septemba 2016

JESHI la Polisi mkoani Geita linaendelea kuchunguza mwili wa mtoto Saimon Waziri (4) ili kuthibitisha kama kweli alikufa kwa sumu aina ya Cyanaide, inayodaiwa kusafirishwa bila kufuata taratibu za kiusalama.

Kamanda wa Polisi wa Mkoa huo, Mponjoli Mwabulambo alisema hayo jana alipozungumza na gazeti hili kwa njia ya simu kuhusu madai ya watu na mifugo kuathirika kwa sumu hiyo, inayodaiwa kusafirishwa kwa pikipiki ikiwa kwenye gunia dogo. 
Kwa kawaida mkoani humo ambako kuna kampuni kubwa za uchimbaji wa madini hasa ya dhahabu, husafirisha kwa kufuata taratibu za kiusalama za sumu hiyo kwa kutumia magari makubwa ya kontena huku wakiweka tahadhari. 
Hata hivyo, kamanda huyo alisema mtoto huyo mkazi wa Kijiji cha Busanda pamoja na mifugo wanadaiwa kuathirika na sumu hiyo iliyokuwa inamwagika, wakati ikisafirishwa kwa njia ya pikipiki ikiwa wazi kwenye gunia dogo.
“Taarifa nilizonazo ni mtoto huyu mmoja ndiye amefariki kwa kudaiwa kuathirika na sumu hii na mifugo kadhaa. Tunatarajia kuukabidhi mwili wa mtoto huyu wakati wowote kwa wazazi wake mara baada ya kukamilisha uchunguzi utakaobainisha kama kweli amefariki kwa sumu au la,” alisisitiza Mwabulambo. 
Alisema jeshi hilo linawashikilia watu wawili, wanaosadikiwa kuwa ndio walioisafirisha sumu hiyo kwa njia hiyo isiyo salama. Inadaiwa kuwa kemikali hiyo ilikuwa inatolewa Geita kupelekwa kwenye machimbo ya dhahabu kwa ajili ya kuchenjulia dhahabu.
Kwa mujibu wa Kamanda Mwabulambo, katika eneo hilo la Busanda kuna wachimbaji wengi wadogo wa madini wenye vitalu vya uchimbaji hivyo huenda na wao wanatumia kemikali hiyo kuchenjulia dhahabu.
“Tumejipanga kuhakikisha tunayatembelea maeneo haya kutoa elimu na tahadhari kuhusu hatari ya sumu hii na namna inavyotakiwa kusafirishwa kiusalama na si kiholela,” alisisitiza.
Ofisa Habari wa Wizara ya Nishati na Madini, Zuwena Msuya alipohojiwa kuhusu suala hilo, alisema wizara hiyo kwa sasa haina majibu ya moja kwa moja kutokana na ukweli kuwa bado uchunguzi unaendelea, kuthibitisha kama madhara yaliyotokea katika kijiji hicho, yanatokana na sumu hiyo aina ya Cyanaide.
“Uchunguzi ukithibitisha tunaweza kulizungumzia zaidi suala kiundani, ila kwa sasa hatuna majibu ya moja kwa moja. Ila kiukweli kemikali hii ina madhara, mtu yeyote au mnyama akila anakufa,” alisema Msuya.


