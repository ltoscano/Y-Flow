
Polisi wamuua mshukiwa wa wizi
Na AMINA KIBIRIGE
MWANAMUME mmoja alipigwa risasi na kuuawa na polisi katika mtaa wa Sargoi mjini Mombasa baada ya kushukiwa na wizi wa mabavu.
Mwendazake aliyetambuliwa kama Hassan Maarufu Sela alipigwa risasi na polisi wa Flying Squad waliomnyemelea baada ya wizi katika duka la mvinyo na kunyang’anywa kwa simu ya mkono mpita njia.
Ilisemekana kwamba mshukiwa alimkata mtu huyo kisu mkononi kabla kumnyang’anya simu ya mkono.
Duru za polisi zilisema kwamba Hassan alikuwa kwenye orodha ya washukiwa wa uhalifu waliokuwa wakitafutwa na polisi.
“Kuna vijana wenzake wanne kwenye orodha yetu na tunawatafuta pia,” duru hizo zilisema pasipo kutoa majina yao.
Ilisemekana kwamba Hassan alitumia kisu ambacho alitembea nacho kuwadhuru aliowanyang’anya mali zao. 
“Alipotaka kumnyang’anya mtu kitu, alimtisha na hata kumkata kwa kisu alipojaribu kumzuia kupata kitu hicho,” alisema mmoja wa wandani wake Hassan.
“Tulimkanya dhidi ya tabia hii lakini hakusikia huku polisi wakimtafuta. Aliyoyafanya sisi hatukuyafurahia,” alisema kijana mmoja wa mtaa wa Sargoi.
OCPD wa Mombasa Bw Geoffrey Mayek alikataa kusema lolote kuhusu aliyeuawa isipokuwa kuthibitisha tu kwamba alikuwa na historia ya uhalifu.
“Sheria haituruhusu kuongea na vyombo vya habari”, alisema afisa huyo akiongeza kwamba kamanda wa kaunti pekee ndiye angeweza kuwahutubia wanahabari.
Kwa siku za hivi karibuni, vijana wenye kubeba visu wamewahangaisha wakaaji wa Mombasa kwa kuwavamia kwa visu na kuwajeruhi ama hata kuwaua.


