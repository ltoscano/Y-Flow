Bajeti ya mwaka huu isiwe ya matanuzi
May 14, 2015

Bila shaka, katika wakati huu wa bunge letu la bajeti ni wakati pia wa kurudisha mjadala muhimu kuhusu mapato na matumizi yetu kama nchi. Ni mjadala utakaotusaidia pia kujibu swali la kwanini nchi yetu bado ni masikini.
Nilipata kuandika, kuwa aliye gizani anamwona aliye kwenye mwanga, lakini aliye kwenye mwanga hamwoni aliye gizani. Na ajionaye yuko kwenye mwanga aweza kabisa kuwa yu gizani na asimwone kabisa aliye kwenye giza jingine. Haiyumkini aliye topeni akajaribu kumwinua mwingine aliye topeni kwani wote watadidimia topeni!
Kuna wanaoongozwa wengi walio gizani, lakini hata wale viongozi waliodhaniwa kuwa wako kwenye mwanga na wana uwezo wa kuwasaidia kuwatoa wananchi gizani, nao yaonekana wako gizani pia. Mambo mengine wayafanyao wanayafanya kama vile hawakusoma hata madarasa matano ya shule ya msingi, ni ya ajabu, ni mambo yanayofanywa au kusemwa na wajinga. Watu walio gizani.
Na tatizo kubwa kwa baadhi ya hao viongozi ni kuendekeza ubinafsi na kupenda sana U-bwana Mkubwa. Ni ushamba fulani hivi. Na kwa hali ilivyo sasa, wananchi wameanza kuonyesha kuchoshwa na hali iliyopo inayosababishwa na baadhi ya viongozi wao. Wananchi hawa hawawezi kukaa kimya daima, ni mjinga tu atakayeamini kuwa jambo hilo linawezekana. Umma umeanza sasa kuamka na kusema, ‘ basi, inatosha’.
Kuna wakati nikiwa mitaa ya jiji la Dar es Salaam nililiona barabarani gari la mmoja wa wateule wa nchi hii. Gari la Mkuu wa Mkoa ulio mpakani kabisa na nchi ya jirani. Nikasoma magazetini kuwa mteule huyo alikuwa jijini kuhudhuria harambee ya kuchangisha fedha za elimu kwa mkoa wake.
Nilijiuliza; hivi ni kweli Mkuu huyo wa Mkoa alisafiri kwa gari lake hilo kwa siku mbili au zaidi kutoka makao makuu ya mkoa wake hadi Dar es Salaam? Kwa uchache gharama za kuendesha gari lile hadi lifike Dar es Salaam ni shilingi milioni moja kwa kwenda na kurudi. Hapo hatujapiga hesabu ya gharama nyingine ikiwamo posho za njiani za mteule na dereva wake.
Na yawezekana kabisa kuwa Mkuu wa Mkoa yule alipanda ndege kwenda Dar es Salaam na kumwamuru dereva wake aendeshe gari kutoka mkoani hadi Dar es Salaam alimradi tu mteule akiwa jijini avinjari akiwa na gari lenye kutambulisha cheo chake. Kwa mteule huyu hajawa Mkuu wa Mkoa kama gari lake halijawa na sahani ya namba yenye kusomeka ” RC XX”!
Naam! Mteule anaruka angani kwa ndege kutoka mkoa wa pembezoni na shangingi lake linakata mbuga kuitafuta Dar es Salaam! Je, kama mteule ametuma gari na kukaanga mafuta ya thamani ya shilingi milioni moja na zaidi kwa safari ya kwenda Dar es Salaam na kurudi kuchangisha fedha za elimu ya watoto wa mkoa wake, haoni kwamba milioni hizo zinazoteketea barabarani ni kodi za wananchi ambazo zingesaidia kuwasomesha watoto hao?
Je, haikutosha kwake kupanda ndege kwa gharama isiyozi shilingi laki tano kwa safari ya kwenda na kurudi na kwa saa chache? Kwamba akiwa jijini ingekuwa nafuu kuazima gari jingine la serikali au hata kupanda teksi?
Huu ni zaidi ya uzumbukuku. Na wala si kwa mteule niliyemtolea mfano tu, hali hii imezoeleka kwa baadhi ya wateule wetu. Ni hulka ya kupenda sana utukufu. Lakini inachangiwa pia na hulka ya kupenda kujipendelea, kuendekeza ubinafsi na kutokujali maslahi mapana ya taifa.
Maana, mteule huyu, kama ni kwa fedha za mfukoni mwake asingekubali kusafiri kwa ndege kwenda Dar es Salaam na kisha kumwamuru dereva wake apeleke gari binafsi la mteule ili aje kulitumia akiwa Dar es Salaam! Hawezi kufanya hivyo hata akiahidiwa kuchangiwa nusu ya gharama.
Umefika wakati kwa wateule hawa kuona aibu kwa matendo yao. Jamii nayo isimame kuwashangaa wateule kwa “hujuma” hii ya kiuchumi wanayolifanyia taifa. Mashangingi ya wateule yamekuwa kama “ng’ombe watakatifu”. Aliyetembelea India si ajabu ameona ng’ombe wakizurura ovyo barabarani. Ni ng’ombe”watakatifu”. Ng’ombe hawa huwa hawachinjwi isipokuwa katika majimbo mawili tu ya India.
Shujaa wa Taifa la India, Mahatma Ghandi alipata kutamka; ” Bila ya ng’ombe India isingekuwepo”. Mwingine angefikiri, Wahindi hawa ni watu wa ajabu sana. Iweje watoto wao wengi wafe kwa njaa kila kukicha huku wakiwaacha ng’ombe takribani milioni 200 wakizurura ovyo mitaani pasipo kuwachinja?
Katika hilo tusiwahukumu Wahindi kabla ya kujaribu kuwaelewa. Wahindi hawa wapatao milioni 800 hawawezi kuwa wendawazimu kwa kukubali kuwaacha ng’ombe wao bila kuwachinja. Kuna busara kubwa ya Wahindi kumfanya ng’ombe kuwa “mtakatifu”. Sababu kubwa na ya kimsingi ni ya kiuchumi.


