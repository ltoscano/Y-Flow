
Wahamiaji Haramu Watishia Kuibadili Kigoma
Kigoma. Idadi ya wahamiaji haramu mkoani Kigoma imeelezwa kuongeza hofu ya mkoa huo kugeuka sehemu ya nchi jirani ya Burundi.
Uingiaji huo wa wahamiaji haramu unadaiwa kuratibiwa na baadhi ya wenyeji wanaowatumia wahamiaji hao katika uzalishaji mali.
Mkuu wa Mkoa wa Kigoma mstaafu Brigedia Jenerali, Emanuel Maganga alisema hali ni mbaya na lazima Serikali ichukue hatua za kupambana na tatizo hilo.
Alisema kumekuwapo na wahamiaji haramu walioingia Kigoma kuanzia mwaka 1972 na kufanya kazi na kuishi kinyume cha sheria za uhamiaji.
“Wahamiaji haramu wanaajiriwa na wananchi katika sekta za kilimo, uvuvi na ufugaji kwa ujira mdogo, hatimaye wanajipenyeza katika maisha na kuishi kama raia halali, hii ni hatari kubwa kwa usalama wa nchi yetu,” alisema Mkuu wa Mkoa. 
Jenerali Maganga ambaye pia ni mwenyekiti wa kamati ya ulinzi na usalama mkoani hapo, alisema uwapo wa wahamiaji haramu umeongeza wimbi la uhalifu.
Alisema asilimia 40 ya vitendo vya uhalifu vinavyotokea mkoani hapa vinafanywa na wahamiaji haramu.
Katika matukio hayo, wananchi waliuawa huku wengine wakiachwa na ulemavu wa kudumu na kuporwa rasilimali zao.
“Baadhi ya wahamiaji haramu wana fedha nyingi, hivyo wataweza kuwatumikisha wenyeji wa mkoa huu, hatimaye kuwatawala kiuchumi, kisiasa na kijamii,” alisema Jenerali Maganga.
Ofisa Uhamiaji Mkoa wa Kigoma, Maurice Kitinusa alisema baadhi ya wahamiaji wanaoshtakiwa na kukutwa na hatia ya kuishi nchini kinyume cha sheria wamekuwa wakikaidi kurudi kwao kutokana na kuishi nchini kwa muda mrefu.
“Wanaothibitika mbele ya mahakama kuwa siyo raia wa Tanzania tunawarudisha kwao, lakini wakifika katika nchi zao wanakataa kuingia na kulazimisha kurudi Tanzania, jambo ambalo hatuwezi kukubaliana nalo,” alisema Kitinusa. 


