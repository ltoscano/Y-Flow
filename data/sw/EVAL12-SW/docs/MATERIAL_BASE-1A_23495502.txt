
‘Tumieni ibada kuelimisha athari za tetemeko’

Imeandikwa na Angela Sebastian, Bukoba

Imechapishwa: 24 Septemba 2016

VIONGOZI wa dini wameshauriwa kutumia ibada kuwaelimisha waumini wao kutambua na kujua athari za tetemeko lililotokea katika Mkoa wa Kagera na kutolifanya suala la kisiasa na pia watoe kwa moyo wa dhati misaada kwa waathirika.

Ushauri huo ulitolewa na Shehe, Waseen Ahmad Khani ambaye ni Shehe wa Kanda ya Ziwa wa Jumuiya ya Waislamu wa Amadia, wakati alipokuwa akikabidhi msaada wa vifaa vya ujenzi kwa Mkuu wa Mkoa wa Kagera, Meja Jenerali mstaafu, Salum Kijuu ikiwa ni msaada kwa waathirika wa janga la tetemeko la ardhi lililotokea mkoani hapa hivi karibuni.
Alisema licha ya viongozi wa dini, pia aliwashauri viongozi wa serikali wakiwamo viongozi wa vyama vya siasa na kulichukulia janga hilo kama lao na wasilichukulie kisiasa na wawe karibu na waathirika. 
Akitoa msaada huo wa mifuko 200 ya saruji na mabati bando nane, vyote vikiwa na thamani ya Sh milioni sita, aliomba misaada hiyo iwafikie walengwa ambao ni wananchi wanaolala nje tangu kulipotokea janga hilo.


