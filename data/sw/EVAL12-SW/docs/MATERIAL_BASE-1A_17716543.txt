
Dkt. Kigwangalla azindua Kongamano la Tatu la Wanasayansi wa Kisukari
Kongamano la tatu la Wanasayansi wa Ugonjwa wa Kisukari limezinduliwa leo na Naibu Waziri wa Wizara ya Afya, Ustawi wa Jamii, Jinsia, Wazee na Watoto, Dkt. Hamisi Kigwangalla katika ukumbi wa Mwalimu Nyerere (JNICC), Dar es Salaam. 
Kongamano hilo ambalo litamalizika Machi, 16 2016, linaendeshwa na asasi inayojihusisha na Masuala ya Ugonjwa wa kisukari Afrika Mashariki, asasi inayojulikana kama The East africa Diabetes Study Group (EADSG). Asasi ambayo ilianzishwa mwaka 2011 ili kuhamasisha jamii kuhusu ugonjwa huo na kuutafiti pamoja na kutafuta tiba.
Akiongea na waandishi wa Habari, Mratibu wa Kongamano hilo Dkt. Kaushik Ramaiya, alisema kongamano hilo limekaribisha wageni kutoka nchi nyingine za Afrika ya Mashariki na Kusini kushiriki katika majadiliano na uchunguzi huo wa kisayansi, ikiwa ni pamoja na kubadilishana uzoefu wa namna ya kutatua matatizo yatokanayo na ugonjwa huo.
Alisema kongamano hilo ambalo linahusisha East African Diabetes Study Group (EADSG) kwa kushirikiana na Wizara ya Afya, Maendeleo ya Jamii, Jinsia, Wazee na Watoto, litafuatiwa na mkutano maalum wa wadau wa kisukari duniani utakaofanyika, Machi 17 hadi 18 2016 katika ukumbi huo huo wa Kimataifa wa Julius Nyerere Convention Centre uliopo jijini Dar Es Salaam, Tanzania.
Mkutano huo ulioandaliwa na Mfuko wa kusaidia Kisukari Duniani (NCD Symposium), kutoka Denmark kwa kushirikiana na Wizara ya Afya, Maendeleo ya Jamii, Jinsia, Wazee na Watoto nchini Tanzania, pamoja na Shirika la Afya Duniani Ofisi za Mikoa kwa Afrika pamoja na Shirikisho la Kisukari duniani utajadili mambo mbali kuhusu namna ya kusaidia wagonjwa waishio na Kisukari kwa kuwa gharama zake ni kubwa.
Mikutano hiyo miwili inalenga kutatua tatizo kubwa la Kisukari linalooendela kukua barani Afrika kwa sasa ambalo limeonekana kukua mara tatu zaidi ndani ya miaka mitano iliyopita.
Dkt. Kaushik alisema kuwa, mbali na mjadala wa uchunguzi wa kisayansi, mambo mengine yatakayo jadiliwa ni pamoja na kuongezeka kwa ugonjwa wa Kisukari katika nchi zinazoendelea, na lengo hasa juu Afrika na namna ya kutatua matatizo hayo, kujadili kuhusu mzigo wa kijamii na kiuchumi unaotokana na watu wenye ugonjwa wa kisukari , familia zao na jamii kwa ujumla, umuhimu wa kutafuta ufumbuzi wa ugonjwa huo na taarifa za uchunguzi za wataalam ngazi za mkoa.
Ã‚ Aidha utafiti uliotolewa hivi karibuni umeonyesha kuwa katika kila sekunde sita mtu mmoja hufa kutokana na ugonjwa wa kisukari na vifo zaidi ya milioni 5.0 hutokea duniani na mmoja katika watu wazima 11 ana ugonjwa wa kisukari ambapo watu Milioni 415 duniani kote wanaishi na Kisukari.
Tafiti nyingine ni mmoja katika vizazi saba, huathirika na ugonjwa wa kisukari katika kipindi cha ujauzito na kujifungua, robo tatu (75%) ya watu wenye ugonjwa wa kisukari wanaishi katika nchi chini na kipato cha kati na zaidi ya watu wazima wengi wanakufa kutokana na ugonjwa wa kisukari kuliko kutokana na VVU / UKIMWI, kifua kikuu na hata malaria.
Pia wastani wa Milioni 14.2 watu wazima wenye umri kati ya 20-79 wana ugonjwa wa kisukari katika Kanda ya Afrika, Afrika inaongoza kwa wagonjwa wa Kisukari ambao haujatambuliwa, kutokana na kutokupima afya zao ambapo zaidi ya 66.7 % ya watu wenye ugonjwa wa Kisukari hawajui kuwa wana ugonjwa wa kisukari. 
Zingine ni aina ya 2 (type 2 Diabetes) mtu anaweza kuishi kwa miaka kadhaa bila kuonyesha dalili yoyote, madhara yanayoweza kujitokeza ni pamoja na ugonjwa wa figo , moyo kushindwa kufanya kazi, ugonjwa wa jicho na kusababisha upofu na matatizo ya mguu na kusababisha ulemavu na mataifa ya Afrika kwa idadi kubwa ya watu wenye ugonjwa wa kisukari ni pamoja na Afrika Kusini (2.3 milioni ), Jamhuri ya Kidemokrasia ya Kongo (1.8 milioni ) , Nigeria ( milioni 1.6 ) na Ethiopia (1.3 milioni).


