Tumejifunza nini Tamasha la Tano Kigoda cha Mwalimu?
Apr 18, 2013

MBALI na kauli mbiu ya Tamasha la Tano la Kigoda cha Mwalimu Nyerere; Maendeleo ni Mapambano ya Ukombozi, kulikuwa na mengi ya kujifunza kwenye tamasha hilo lililofungwa rasmi Aprili 12, 2013, kwa mbwembwe za ushairi.
Mbwembwe za ushairi zilizoanza na shairi la Mwalimu Dk. Bashiru Ally na kufuatiwa na la Jenerali Ulimwengu- “Wape wape vidonge vyao, wakimeza, wakitema ni shauri lao..”, Profesa Issa Shivji na kuhitimishwa na shairi la Profesa Rwekaza Mukandala.

Swali likawa; ushairi ni njia mojawapo ya kupenyeza ujumbe mzito? Msanii kutoka Kenya akafunga pazia kwa ujumbe mzito ndani ushairi; “ Wakatupa karata, tukatupa karata, wakatupa karata, tukatupa karata… sheria ya mchezo inabadilika? Wakatupa karata, tukatupa karata…”.

Kwa wale wanaofuatilia uhai wa Kigoda cha Mwalimu, tangu kizinduliwe na kukaliwa na Nyagoda Profesa Shivji, ambaye baada ya kukikalia miaka mitano sasa amekiaga rasmi kwa shairi lenye hisia kubwa, na Mkuu wa Chuo Kuu cha Dar es Salaam, Profesa Mukandala, akamwimbia Nyagoda huyo anayeondoka shairi la kuugusa hata moyo mgumu kama jiwe, watakubaliana nami kwamba Kigoda kimekuwa kikipiga hatua mwaka hadi mwaka na kila mwaka kumekuwa na mengi ya kujifunza.
Kila mwaka Kigoda, kimefanya jitihada za pekee kumpata Mhadhiri Mkuu wa Kigoda. Profesa Wole Soyinka 2009, Profesa Samir Amin 2010, Profesa Berket Selassie 2011, Proesa Micere Mugo 2012 na mwaka huu, Profesa Thandika Mkandawire.
Hawa wote ni maprofesa mashuhuri, wapambanaji, wapigania maendeleo ya Afrika na wanaumajumui. Kitendo cha kuwasikiliza wakizungumza kwenye Kigoda cha Mwalimu ni elimu ya kutosha.
Mwaka huu mbali ya kuwa na Profesa Thandika Mkandawire, mpambanaji kutoka Malawi, Kigoda kilipata heshima ya kuhutubiwa na Jaji Mkuu wa Kenya, Dk. Willy Mutunga, mwanafunzi wa shahada ya sheria ya kwanza na ya pili Chuo Kikuu cha Dar es Salaam, ambaye alitoa ushuhuda kwamba “virusi” vya Azimio la Arusha vimemwandama maishani mwake na kuweka wazi; yeye si shabiki wa chama chochote cha siasa kule Kenya, maana hakuna chama hata kimoja kinachotekeleza matakwa yake.
Aliweka wazi yeye ni mjamaa, ni mtu anayeshabikia umoja; umoja wa kitaifa, umoja wa Afrika ya Mashariki na Umoja wa Afrika. Hakuna chama cha siasa cha Kenya kinachoyatekeleza hayo. Alielezea wazi kwamba kitu kinachomwongoza kutenda haki kwa kila Mkenya, ni kuiheshimu na kuifuata kwa uaminifu Katiba ya Kenya, ambayo hadi leo hii hakuna chama hata kimoja cha siasa nchini Kenya kinachoitekeleza ipasavyo.

Mada nyingi zilijadiliwa kwenye Kigoda hiki cha tano na kulikuwa na mambo mapya ya kujifunza. Mfano msamiati mpya wa Nyagoda. Anayekalia Kigoda cha Mwalimu, si mwenyekiti bali Nyagoda.

Huu ni msamiati mpya ulioibuliwa wakati wa tamasha hili la tano. Jingine ni hoja iliyoibuliwa na Profesa Thandika, kwamba ingawa baada ya uhuru viongozi wa Afrika walijielekeza kwenye ardhi na wengine wakajilimbikizia ardhi kubwa na kuwa na uchu wa kumiliki mali, wapigania uhuru wa Afrika, walipigana si kumiliki ardhi na mali, bali kurejesha heshima ya utu wao, heshima ya uhuru wao wa kujitambua, kujieleza na kujitawala.

Umoja wa Afrika na mbinu za kuujenga umoja huu ni mambo yaliyojadiliwa kwa hisia kubwa katika tamasha hili la tano. Pia Umoja wa Afrika na Waafrika wanaoishi nje ya Afrika ni hoja iliyowavutia wengi baada ya kuibuliwa na Profesa Monica Lima e Souza kutoka Brazil. 

Pia kuna mada ya kilimo, iliyoibuliwa na Profesa Jayati Ghosh, kutoka Chuo Kikuu cha Jawaharlal Nehru India, kwamba kilimo cha Afrika kitaendelezwa na wakulima wadogo wadogo, ni ndoto na uongo.

Hoja ya Profesa Ghosh, ni kwamba kwa kutumia vyama vya ushirika, kama zilivyofanya nchi zilizoendelea kama Ujerumani, ndipo kilimo cha Afrika kinaweza kuchangia maendeleo kwa kiasi kikubwa. Hoja hii iliibua mjadala mkubwa miongoni mwa wale wanaoamini kilimo kuendelezwa na kampuni kubwa na hasa kampuni kutoka nchi zilizoendelea na wale wanaoamini kilimo cha Afrika kitaendelezwa na kuleta tija na wakulima wadogo wadogo, kupitia vyama vyao vya ushirika.

Baadhi ya wachangiaji walihoji kilimo kwanza, sera ya Serikali ya Tanzania, wakati Tanzania haina hata kiwanda kimoja cha kutengeneza jembe, achilia mbali kiwanda cha matrekta; hakuna mfumo wa kilimo cha kumwagilia, hakuna viwanda vya kusindika mazao.

Ingawa viongozi wa serikali walisusia Kigoda cha Mwalimu na mtetezi wao niliyekutana naye alikuwa akiwatetea kwa kitendo hicho: “ Chuo Kikuu cha Dar es Salaam kina utamaduni wa zomea zomea. Viongozi wanakwepa kuja hapa, maana tabia mbaya ya zomea zomea inawakera viongozi”.


