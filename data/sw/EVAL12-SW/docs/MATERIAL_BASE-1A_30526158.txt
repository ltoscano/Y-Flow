
Wasaidieni wasiojiweza - Mama Shein

Imeandikwa na Basil

Imechapishwa: 13 Septemba 2016

JAMII imetakiwa kujitokeza na kusaidia wazee wasiojiweza pamoja na watoto yatima waliopoteza wazazi wao ili wafurahie maisha.

Hayo yalisemwa na Mke wa Rais wa Zanzibar, Mama Mwanamwema Shein alipotembelea nyumba ya wazee Sebleni pamoja na kituo cha watoto yatima SOS, Mazizini nje kidogo ya mji wa Unguja wakati akitoa msaada wa zawadi mbalimbali kwa makundi hayo ikiwa ni sehemu ya kusherehekea Sikukuu ya Idd. 
Alisema wazee wanahitaji msaada kutoka kwa jamii kutokana na mchango wao mkubwa kwa taifa huku wakiwa kwa sasa hawana nguvu za kutosha za kujitegemea.
Awali Katibu Mkuu Wizara ya Kazi, Uwezeshaji Wanawake, Vijana na Watoto, Fatma Gharib Bilal alisema hatua hiyo ya kusaidiwa imewapa ari na faraja kubwa wazee wasiojiweza wanaotunzwa katika nyumba za serikali kujiona kwamba wapo pamoja na serikali katika kuwapatia hifadhi nzuri na salama.
“Uongozi wa wizara umefurahishwa na juhudi unazozichukua mara kwa mara kusaidia jamii ya wazee na watoto yatima kwa kuwawezesha hatua ambayo imetoa faraja kubwa kwa jamii hiyo na sisi kwa upande wa serikali kwa ujumla,” alisema.
Mzee Haji Ali (80) anayetunzwa katika nyumba ya wazee Sebleni alitoa shukrani na kusema wamefurahishwa na ukarimu uliooneshwa na Mke wa Rais kwa kutoa misaada mara kwa mara wakati anapopata nafasi.
Wazee waliofaidika na msaada huo ni wale wanaotunzwa katika nyumba za serikali zilizopo Sebleni na Welezo kwa Unguja pamoja na watoto waliopo katika kijiji cha watoto yatima SOS na Mazizini Unguja.


