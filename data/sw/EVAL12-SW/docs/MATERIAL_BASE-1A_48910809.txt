Warioba amlilia Dk. Mvungi
Nov 14, 2013

KAMISHNA wa Tume ya Mabadiliko ya Katiba, Dk. Sengondo Mvungi (61), amefariki dunia huku Mwenyekiti wa Tume hiyo, Jaji Joseph Warioba akisema ni pigo kubwa kwa tume hiyo na nchi kwa ujumla. 

Dk. Mvungi aliyefariki dunia Jumanne wiki hii nchini Afrika Kusini alikopelekwa kwa ajili ya matibabu, alivamiwa wakati akiingia nyumbani kwake saa 6.00 usiku Novemba 2 mwaka huu, katika eneo la Kibamba, Mpiji Magohe, Dar es Salaam na kukimbizwa katika Hospitali ya Tumbi Kibaha- Pwani kwa huduma ya kwanza na siku iliyofuata akapelekwa Muhimbili, katika kitengo cha mifupa cha MOI.

Baada ya hali yake kuendelea kuwa mbaya, Dk. Mvungi alipelekwa Afrika Kusini hadi umauti ulipomkuta. Hata hivyo, tangu siku ya kuvamiwa na kupigwa mapanga mwilini na hasa kichwani na kupoteza fahamu, Dk Mvungi hakuwahi kuzinduka.

Wakati wa uhai wake, Dk Mvungi amewahi kuwa mwandishi wa habari wa magazeti ya Uhuru na Mzalendo kuanzia mwaka 1976, kabla ya kujiunga na masomo ya sheria Chuo Kikuu cha Dar es Salaam. Baada ya kuhitimu masomo yake aliajiriwa na Chuo Kikuu hicho kama mhadhiri na alijiendeleza kielimu hadi ngazi ya shahada ya uzamivu (Phd).

Kisiasa, Dk Mvungi alikuwa Mjumbe wa Kamati Kuu ya NCCR-Mageuzi, na pia aliwahi kuwa mgombea urais wa chama hicho mwaka 2005.

Kifo cha Dk Mvungi, kimeacha simanzi kubwa kwa Wa tanzania kama ilivyokuwa kwa kifo cha mwanataaluma mwenzake wa sheria, Profesa Jwani Mwakyusa aliyeuawa kufyatuliwa risasi na watu wanaodhaniwa majambazi, Julai 14, 2010.

Profesa Jwani alivamiwa na watu hao wenye silaha wakati akiingia nyumbani kwake eneo la Salasala, Mbezi Beach, Dar es Salaam na kupigwa risasi na kufa papo hapo.
Warioba amlilia Mvungi
Akizungumzia kifo cha Dk. Mvungi Mwenyekiti wa Tume ya Mabadiliko Jaji Warioba alisema ni pigo kwa tume yake na nchi kwa ujumla.

Alisema Mvungi alikuwa akitegemewa katika shughuli za tume si tu katika kuchangia mawazo yake kwa kuzungumza bali hata kufanya utafiti.

“Ni pigo kubwa sana kwetu (tume) na nchi kwa ujumla, alikuwa brilliant (mwenye akili), alikuwa akisema kile alichokuwa akikiamini na si kumfurahisha mtu Fulani. Kwa kweli ingawa katika tume itatulazimu kuendelea na kazi yetu baada ya msiba huu lakini tutakuwa katika mazingira magumu kwa muda fulani bila mwenzetu Dk. Mvungi,” alisema Jaji Warioba.


