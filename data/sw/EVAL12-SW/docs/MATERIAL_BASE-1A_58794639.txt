Kesi ya mshukiwamauaji Rwanda
yaanza Ufaransa

June 2, 2014

MAHAKAMA moja nchini Ufaransa imeanza kusikiliza kesi dhidi ya ofisa wazamani wa Jeshi la Rwanda, Kapteni Pascal Simbikangwa, anayeshtakiwa kwa kosa la kuhusika na mauaji ya kimbari mwaka 1994.
Kapteni Simbikangwa anatuhumiwa kwa kosa la kuchochea mauaji ya watu wa kabila la Tutsi, ubakaji, kutesa watu na kuwatendea unyama watu hao .
Akitumia kiti cha magurudumu, kapteni huyo wa zamani wa Serikali ya aliyekuwa Rais Juvenal Habyarimana, alijulikana kama afisa aliyeogopewa sana na mwenye kuwatendea watu unyama. Kabla ya kutoroka Rwanda baada ya mauaji ya kimbari, Bw.Simbikangwa alikuwa mkuu wa shirika la ujasusi alilojiunga nalo baada ya kupatwa na ajali kiasi cha kupoteza miguu yake mwaka 1986. Bw. Simbikangwa, ambaye anakanusha madai hayo, anatuhumiwa kuunda vikundi vya vijana waliofanya mauaji na kuchapisha orodha ya majina ya Watutsi waliotakiwa kuuawa mwaka 1994. Kwa mujibu wa BBC, Bw. Simbikangwa aliomba hifadhi mjini Mayotte , eneo linalotawaliwa na Ufaransa katika Bahari ya Hindi ambako alikamatwa mwaka 2008 baada ya kupatikana na stakabadhi bandia za usafiri. Shirika la Polisi wa Kimataifa, (Interpol), lilipokea taarifa za kukamatwa Simbikangwa na mara moja akashtakiwa kwa tuhuma za uhalifu wakati wa mauaji ya kimbari.Serikali ya Rwanda imekuwa ikiituhumu serikali ya Ufaransa kwa kujikokota katika kuwafikisha mahakamani washukiwa wa mauaji ya kimbari wanaoishi maeneo yake.


