
Polisi wanasa shehena ya mirungi
Salim Mohammed, Mwananchi mwananchipapers@mwananchi.co.tz
Tanga. Polisi mkoani Tanga wamekamata kilo 802 iliyokuwa imefichwa katika uvungu wa basi la abiria ikisafirishwa kwenda Dar es Salaam.
Kamanda wa Polisi Mkoa wa Tanga, Leonard Paul alisema jana kuwa dawa hizo za kulevya zilikamatwa katika Kijiji cha Mtibwani wilayani Mkinga zikitokea Mombasa nchini Kenya.
Alisema polisi wakati wakifanya upekuzi katika gari waligundua kuwamo kwa shimo kubwa lililozibwa kwa bati na kukuta shehena kubwa ya mirungi iliyowekwa katika viroba vya plastiki.
“Tulipokea taarifa kutoka kwa raia wema kusafirishwa kwa ya mirungi mirungi ikiwa imefichwa katika uvungu maalumu ambalo ni vigumu kuelewa.
Alisema polisi kwa kushirikiana na jamii wamekuwa wakifanya upekuzi katika kila gari pamoja na kufanya doria.
Kamanda Paul alisema kwa sasa polisi inawashikilia mmiliki wa basi hilo na dereva kwa uchunguzi kabla ya kufikishwa mahakamani kujibu tuhuma zinazowakabili.
Dereva wa basi hilo, Salim Ali alidai kuwa anahusishwa na tuhuma ambazo hajui lolote zaidi ya kuendesha gari na kuangalia usalama wa abiria.
“Mimi kazi yangu ni kuendesha gari kuhakikisha abiria wangu nawasafirisha salama na kuwafikisha mwisho wa safari yao, suala la mizigo sihusiki na sijui lolote mimi,” alisema Ali. 


