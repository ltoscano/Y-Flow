
Tuzungumze Biashara: Fuata utaratibu kupandisha bei ya bidhaa, huduma

Imeandikwa na Namsembaeli Mduma

Imechapishwa: 13 Oktoba 2016

ILI biashara yako iendelee kukua ni lazima uepuke mambo yanayoweza kuiua, ikiwa ni pamoja na kupandisha bei kila unapojisikia kufanya hivyo. 

Mara nyingi wafanyabiashara wanaotaka kupata mafanikio ya haraka bila kujali hali ya soko hukurupuka kupandisha bei ya huduma na bidhaa. Hatua hiyo si tu kwamba inaathiri bajeti ya mnunuzi, bali hata biashara yenyewe na za wengine.
Wataalamu wa masuala ya biashara kutoka www.economist. com wanasema, mfanyabiashara anapokuwa katika eneo linaloruhusu soko huria, anakuwa na uwezo wa ‘kucheza’ na bei ya bidhaa au huduma anayoitoa kwa wateja, bila kujali kuwa wateja hao amewashikilia kwa kiasi gani.
Hiyo, kwa mujibu wa mtandao huo, ina maana kuwa mfanyabiashara ana uwezo wa kubadili bei kwa kadiri anavyoona kuwa inafaa, hasa akizingatia kuwa anachokitafuta zaidi katika biashara yake ni faida.
Neno kushikilia wateja, kutokana na tafsiri inayotolewa katika mtandao huo ni kujihakikishia kuwa wateja hao wa huduma au bidhaa, hawana uamuzi wa haraka wa kuihama biashara ya mfanyabiashara anayehusika na kubadili bei kila wakati, aidha, kwa sababu ya kuwauzia bidhaa au huduma zilizo na viwango vya juu, kuliko mfanyabiashara mwingine yeyote katika eneo la karibu.
Sehemu ya ushauri katika eneo la mtandao huo linalozungumzia sababu za wateja, wanunuzi kung’ang’ania duka fulani, mgahawa au biashara fulani inasema,
“watafanya hivyo kwa kuendelea kuwa wateja wako tu, hata kama unawatoza bei ya juu kwa bidhaa ndogo, kwa sababu ina sifa ambazo, bidhaa na huduma nyingine hazina”.
Miongoni mwa sifa zinazotajwa na mtandao huo kuwavuta wateja waendelee kubaki kwa muuzaji au mtoa huduma fulani, ni kuwa na viwango vya kitaifa na kimataifa, ikimaanisha kuwa, hazina uwezekano wa kumsababishia madhara mteja au mtumiaji, pamoja na maingira.
Sifa nyingine ni urahisi wa kuzibeba, ikimaanisha kuwa, ufungashaji wake umefanywa kwa kuzingatia viwango vya ufungashaji bora pia, viweze kubebwa, hata kama ni kwa kuhamishwa kutoka dukani viliko nunuliwa kenda umbali wa kilometa kadhaa.
“Zipo bidhaa zinazomsababisha mteja aone uvivu kununua, pindi anapofikiria kero ya kuziangusha au kumwagika kutokana na jinsi zilivyofungashwa vibaya.
Wapo wafanyabiashara na wazalishaji wanao amini kuwa kinachowahusu ni ile bidhaa yenyewe na si jinsi mteja atakavyo ibeba kutoka kwao”. “…Huo tunaweza kuuita uzembe unaoweza kumfanya mnunuzi aikimbie biashara yako na kuhamia kwa muuzaji wa jengo jirani la lako, au mbali kabisa na eneo hilo kufuata zilizofungashwa vizuri, kukwepa kuingia gharama nyingine kwa kutafuata mbadala pindi zinapoanguka, kumwagika na kuingia uchafu au kuvunjika,” www.economist.com, inasema.
Kwa ufupi, inaelezwa kuwa, baadhi ya wazalishaji na wafanyabiashara, hukurupuka kubadili bei kwa kuzifanya ziwe za juu zaidi, bila kuangalia masuala kama vile ubora wa huduma na bidhaa wanazotoa, jambo linalowakwaza wateja na kuwashawishi wawafananishe na wahujumu.
Kwa Tanzania, zipo baadhi ya huduma na bidhaa ambazo bei zake huthibitishwa na mamlaka zenye jukumu la kuzisimamia na kuzidhibiti, mfano huduma ya usafiri wa nchi kavu na majini, ambayo Mamlaka ya Usafiri wa Nchi Kavu na Majini (Sumatra) husimamia, kudhibiti bei, pamoja na bidhaa nyingine, ikiwemo mafuta na maji, ambazo, Mamlaka ya Udhibiti wa Nishati na Maji (Ewura) hudhibiti bei zake.
Tumekuwa tukiona kwamba licha ya kuwa na mamlaka hizo na nyingine za biashara, wafanyabiashara wanaopenda fedha za haraka, bila kumjali mnunuzi, wamekuwa wakipanga bei zao kila kukicha bila kuweka uwiano wa gharama walioumia kuzalisha bidhaa hizo. www. economist.com inasema, wamekuwa wakifanya hivyo bila kuzingatia mambo mengi, mfano unafuu wa kodi kama upo, unafuu katika usafirishaji unaotokana na maendeleo na maboresho katika miundombinu ya taifa, kushuka kwa bei ya mafuta kwenye soko la mafuta katika eneo wanapofanya uzalishaji au biashara na sababu nyingine mbalimbali zinazoweza kuwa kichocheo cha kupunguza kwao bei ya bidhaa na huduma.
“Matokeo yake, kwa kufuata mkumbo wa wafanyabiashara wasio na vibali (walanguzi), kwa kuamini kuwa wao ni bora sana ilhali si hivyo na kwa kutaka tu kuchafua hali ya hewa katika soko la ndani ya nchi waliko, wafanyabiashara wamekuwa wakipandisha bei ya huduma na bidhaa zao kwa kufikiri kwamba ndio wanakuza biashara zao”.
“…Hiyo si kweli, kwa sababu, kupandisha bei hovyo, bila kuwaandaa wateja kisaikolojia, kwa kuwapa taarifa kuhusu uamuzi huo wa kupandisha bei, na sababu za msingi za kufanya hivyo, kwa muda usiopungua miezi miwili, ni kuwastukiza, kuwachanganya na kuwatuma wachukue uamuzi mgumu wa kuikwepa biashara yako na kuhamia kenye biashara ya jirani yako,” inasema www.economist.com.
Ikumbukwe kuwa, biashara siku zote ni mashindano, hata kama mfanyabiashara mwenyewe atakuwa hajaamua kuingia rasmi katika mashindano hayo kwa kufanya nguvu ya ziada ya kujitangaza kupitia majarida, redio, intaneti, magazeti na televisheni. Ili kufanya vizuri, kama mtandao huo unavyoelekeza, ni lazima anaye jihusisha na biashara, bila kujali kuwa mtaji wake ni mkubwa, wa kati au mdogo, anapaswa kuwa na sababu nje ya kupata faida kupandisha bei, vinginevyo, atashindwa.
Kwa maoni na maswali wasiliana na mwandishi kupitia simu: 0752 779 090 au Barua pepe: namsp2000@ yahoo.com


