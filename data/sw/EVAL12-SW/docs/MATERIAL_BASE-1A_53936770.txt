Mkataba wa amani watiwa saini Colombia

September 28, 2016

RAIS wa Colombia Juan Manuel Santos na kiongozi wa kundi la waasi wa FARC wametia saini mkataba wa amani kumaliza miongo mitano ya uhasama wa vita vya wenyewe kwa wenyewe nchini humo.
Katika hafla ya kutia saini mkataba huo iliyofanyika huko mjini Cartagena walitumia kalamu iliyotengenezwa na risasi kusaini mkataba huo na kisha kwa mara ya kwanza wakapeana mikono wakiwa katika ardhi ya Colombia.
Kiongozi wa kundi la waasi la FARC Rondrigo Londono ambaye pia anajulikana vyema kwa jina la Timochenko,aliwaomba msamaha waathiriwa wote wakati wa mapambano baina yao na serikali ya nchi hiyo kwa athari na hasara zilizotokea kwa kipindi chote cha vita hivyo.
Wato wote waliohudhuria hafla hiyo walikuwa wamevalia mavazi ya rangi nyeupe kuashiria amani.
Vita hivyo vilivyodumu kwa karibu miaka 50 vilisababisha vifo vya watu 260,000 na wengine milioni sita kuachwa bila makao.
“Colombia inasherehekea,ulimwengu unasherehekea kuwa sasa kuwa vita vimemalizika duniani na tutatimiza malengo yote, tutazidi nguvu changamoto zote na kugeuza nchi hii kuwa taifa ambalo tumekuwa tukitaka liwe,taifa la amani,”alisema Rais Santos.
Kiongozi wa kundi hilo la Farc,Londono alisema kundi hilo lilianza kama wanamgambo wa Chama cha Kikomunisti mwaka 1964 na litaacha vita na kuingia katika siasa za amani.
“Tumezaliwa upya na kuzindua enzi mpya,kipindi hiki cha maridhiano na kuendeleza amani, na hivyo sote tuwe tayari kuondoa ‘silaha’ kutoka kwenye nyoto zetu.” alisema Londono.
Pia jamaa na ndugu za watu waliouawa au kutekwa na waasi wa FARC, katika vita hivyo vya wenyewe kwa wenyewe walihudhuria hafla hiyo iliyofanyika mjini Cartagena.


