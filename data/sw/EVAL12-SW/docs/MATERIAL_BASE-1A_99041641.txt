
Ya CCM na mgono wa samaki
Jul 24, 2014

NIMEPATA kuandika hili, kuwa Chama Cha Mapinduzi (CCM) hakiachi kushangaza.
Kwa wavuvi kuna mtego wa samaki unaitwa mgono. Ni aina ya tenga. Ni kubwa, pa kuingilia ni papana sana. Samaki anaweza kuingia kwenye mgono bila kujua kuwa anaogelea kwenye mgono. Hatimaye atafika mwisho na kuukuta upenyo mdogo.

Akivuka hapo samaki anaukuta mgono mwingine ndani ya mgono aliouacha nyuma yake. Na samaki akiogelea akafika mwisho, basi, mgono huo huwa umefungwa. Samaki hao watakuwa wameingia kwa wingi ndani ya mgono.
Na tabu ya samaki huwa hawana uwezo wa kuogelea kinyumenyume, na kwa utaratibu. Hivyo, samaki hao wote watakuwa wamenaswa kwenye mgono.
Kama mchambuzi wa habari na ninayefuatilia kwa karibu siasa za nchi hii, ningeulizwa miaka mitatu iliyopita majaliwa ya CCM 2015 , basi, jibu langu lingekuwa, kuwa chama hicho si tu kinaelekea kwenye kushindwa vibaya, bali pia, kinaelekea kaburini.
Lakini, nikiulizwa leo, naweza kabisa kusema kwa uhakika, kuwa CCM bado ni chama chenye nguvu. Kama Uchaguzi Mkuu ungefanyika mwaka huu, basi, ndicho chama ambacho kingekuwa na wabunge wengi bungeni, na kingeunda serikali.

Maana, yanayotekea nchini kisiasa kwa sasa mengi yanaonekana ni kama samaki wenye kuelekea kwenye ‘mgono wa kisiasa’ wa CCM. Ni kama vile CCM nayo imetega mgono wake. Kuna wanaolaumiana ndani ya upinzani, nao wakionekana kulaumu huku wakiogelea kuelekea kwenye mgono wa CCM.
Kwa sasa upinzani nchini unakosa kuonyesha umma kuwa wao ni mbadala wa dhati wa CCM. Haitoshi tu kusema kuwa CCM ni chama cha mafisadi hivyo kiondoke madarakani, wakati wananchi nao wana macho na wanajua, kuwa ufisadi ni dhana ngumu.
Hivi ni nani leo anayeweza kusimama akafafanua maana ya ufisadi na akaeleweka kwa wengi? Na ni nani leo anaweza akasimama hadharani na akatamka kuwa yeye ni msafi na hana chembe za ufisadi?
Ni kweli, kuwa wananchi wanachukia ufisadi, lakini ajenda ya ufisadi kwa namna inayobebwa na wanasiasa nayo inawachosha wanachi.
Maana, haionyeshi njia za kutatua tatizo la kimsingi, ambalo ni la kimfumo zaidi. Inaonyesha zaidi kuwa ni hila na ghilba ya kupatia tiketi ya kushika mamlaka za kisiasa.
Miaka mitatu iliyopita wananchi wengi waliamini kuwa CCM ni chama cha mafisadi na ndani yake kuna mafisadi ambao walitajwa hata kwa majina na wenzao walio ndani ya CCM. Na upinzani nao ulifaidika sana na ‘ vita ile ya panzi’ ndani ya CCM.
Lakini, upinzani, kwa mtazamo wangu, ulishindwa kutumia vyema udhaifu ule wa wana-CCM katika kuitafsiri dhana ya ufisadi. Udhaifu ambao uliipandisha juu kisiasa kambi ya upinzani. Hapo upinzani ulipaswa kuwekeza nguvu zake katika kwenda vijijini waliko Wa tanzania wengi wapiga kura wa CCM. Waende wakafanye kazi ya kuweka mizizi ya vyama vyao na sera zao.
Badala yake, upinzani ukaingia kwenye mtego wa kufikiria zaidi njia za mkato za kuingia bungeni na kukamata dola. Hivyo, katika ajenda ile ya ndani ya CCM ya vita dhidi ya mafisadi, badala ya vita dhidi ya mfumo unaosababisha ufisadi, vyama vya upinzani vikaonyesha kukosa mikakati thabiti ya kuutumia vyema udhaifu ule wa CCM.
Vyama vya upinzani vimeonyesha kuwa na udhaifu wa ndani ya vyama hivyo. Kuwa navyo ni vya kawaida, na kuwa mengine yaliyo ndani ya CCM yamo pia ndani ya vyama vya upinzani, na wakati mwingine kwa kiwango kikubwa zaidi.
Na kibaya, kama ilivyo kwa CCM, navyo vinapokumbwa na migogoro ya ndani, basi, hukimbilia kukanusha, kuwa havina migogoro. Vinakosa ujasiri wa kukiri mapungufu na hivyo kuwa na fursa ya kujirekebisha. Navyo pia vina wenye kuziba masikio na kufumba macho kwa matatizo yaliyo dhahiri.
Ni yale yale. Ni hali ya kusikitisha kwa wapenda mageuzi ya kimsingi hapa nchini, lakini, kama navyo vina dhamira za dhati za kusaidia kuwakomboa Wa tanzania, basi, vina nafasi ya kujirekebisha. Na kazi hiyo ianze sasa.


