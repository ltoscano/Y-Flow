
Fedha za uwekezaji kupitia benki ya Azania

Imeandikwa na Sifa Lubasi, Dodoma

Imechapishwa: 05 Septemba 2016

/* */

SERIKALI imeagiza fedha zote za uwekezaji wa viwanda zinazotolewa na mifuko ya hifadhi ya jamii zipitie benki ya Azania.

Aidha imesema haitarudia makosa yaliyofanywa na awamu nyingine ya kubinafsisha viwanda ambavyo vingi havifanyi kazi na vingine vikauzwa na walionunua viwanda hawakutekeleza makubaliano ya serikali.
Waziri wa Viwanda, Biashara na Uwekezaji, Charles Mwijage alisema hayo juzi wakati wa kikao cha ushiriki wa mifuko ya hifadhi ya jamii kwenye uchumi wa viwanda. 
Alisema Benki ya Azania ni ya mifuko na fedha yote iliyotengwa na mifuko ya hifadhi kwa ajili ya uwekezaji wa viwanda itumie benki hiyo kwani hata riba yake ni nafuu na fedha za kusaidia wajasiriamali zipitie katika benki hiyo.
Alisema baadhi ya benki zimekuwa zikitoza riba hadi asilimia 30 jambo kiasi ambacho ni mzigo kwa serikali kama fedha zikipitia huko.
“Ujenzi wa viwanda si kazi ya mifuko tu, ipo mifuko mingi lakini tutaangalia fursa inachukuliwaje kama unatoa Shilingi moja inazaa Shilingi tatu kazi hiyo tunawapa mifuko na kama unatoa Shilingi moja inazaa Shilingi moja kazi hiyo tunawapa watu, tunaangalia nani kazalisha nini kwa faida,” alisema.
Pia, alisema ujenzi wa uchumi wa viwanda unahimiza kuwa viwanda lazima viajiri watu wengi kutoka katika sekta zote. Alisema Rwanda ina uchakataji mkubwa wa maziwa lakini ukiangalia Tanzania ndio yenye ng’ombe wengi lakini iko nyuma.
“Tuna matatizo ya mifugo kuwa mingi halafu yote iko porini namna nzuri ni kutengeneza kiwanda cha kuchakata nyama,” alisema Mwijage.
Alisema kuna mwekezaji mwenye mtaji wa Sh bilioni nne anataka kuzalisha ndama ambao watakuwa tayari kuchinjwa baada ya miezi 18 na wanafuatilia suala hilo, kwani amekuwa akizungushwa na Tanzania inahitaji kwa kiasi kikubwa teknolojia hiyo.
“Huwezi kumwambia mtu afuge kisasa wakati ng’ombe wake wako porini na hawachinjwi,” alisema.
Alisema wamezungumza na Suma JKT kwa ajili ya miradi ya ufugaji wa nyuki. Kwa mujibu wa waziri huyo, soko la dunia linahitaji tani 5,000 kila wiki na Tanzania inaweza kuingiza Sh trilioni nane kwa mwaka kutokana na kuuza asali nje ya nchi. Alitaka fursa hiyo ichangamkiwe.
Alisema serikali inajiandaa kwa uvuvi wa baharini, hivyo kutakuwa na meli za kisasa za uvuvi ambazo zitaiingizia nchi mabilioni ya fedha. Mwijage alisema sasa wanajiandaa kutoa mwongozo wa viwanda ili kila moja ajue nafasi yake.
Awali, Waziri wa Sera, Bunge, Kazi, Vijana, Ajira na Walemavu, Jenista Mhagama, alisema kila mfuko unatakiwa kufanya tathmini na kufuata kanuni na sheria kwa kuangalia miongozo, ili kuona namna gani mfuko mmoja mmoja utaweza kuazimia na kuelekea kwenye viwanda.
Mhagama alisema uwekezaji utakaofanywa ni ule utakaoongeza ajira na kupanua wigo wa kufanya Wa tanzania wengi wafanikiwe. Alisema wameazimia ifikapo Oktoba mwaka huu, Tanzania iwe imefikia hatua nzuri kiutekelezaji ambapo mpaka sasa Mfuko wa Taifa wa Hifadhi ya Jamii (NSSF) umetenga Sh bil 2.1 kwa ajili ya utekelezaji.
Alisema NSSF imewekeza kwenye kiwanda cha viuatilifu na Shirika la Maendeleo la Taifa (NDC), limepokea fedha hiyo kupitia Benki ya Azania na sasa ugonjwa wa malaria utakuwa historia.
Katibu wa Mamlaka ya Usimamizi na Udhibiti wa Sekta ya Hifadhi ya Jamii (SSRA), Meshach Bandawe, alisema mifuko hiyo imekaa na kuangalia utekelezaji wa azimio la kuwekeza kwenye viwanda na mapendekezo mengine ya kuangalia fursa zilizopo na walifanya kama Rais alivyoagiza.


