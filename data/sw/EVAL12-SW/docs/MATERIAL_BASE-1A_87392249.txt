Yanga isiwapuuze wanaowapinga

Imeandikwa na Mhariri

Imechapishwa: 15 Oktoba 2016

HIVI karibuni Yanga ilitangaza kukodishwa kwa miaka 10 kwa Kampuni ya Yanga Yetu ambayo inamilikiwa na mwenyekiti wa klabu hiyo, Yusuf Manji.

Hatua hiyo ya kukodishwa kwa miaka 10 imekuja baada ya wanachama kulipitisha hilo katika mkutano mkuu wa dharura uliofanyika hivi karibuni, ambao asilimia kubwa walilipitisha kabla ya kuwasilishwa kwa Baraza la Wadhamini, ambao nao walilipitisha.
Hata kabla ya kupitishwa, suala hilo lilipingwa na Baraza la Michezo la Taifa (BMT) kupitia kwa Kaimu Katibu Mkuu wake, Mohamed Kiganja aliyesisitiza kuwa utaratibu wa kuikodisha Yanga haukufuata taratibu.
Kiganja alisema kuna baadhi ya mambo yalipindishwa, ikiwemo kukiuka Katiba kwani katiba haitoi nafasi kwa suala hilo na hivyo ilibidi chombo hicho cha michezo kuingilia kati ili kuepusha mtu mmoja au wachache kuwateka haki wanachama wengi. 
Mbali na BMT, pia kuliibuka baadhi ya wanachama wa klabu hiyo kupinga hatua hiyo ya kuikodisha klabu yao kwa Manji na baadaye kufuatia na Shirikisho la Soka Tanzania (TFF) nayo kutotambua suala hilo.
Yanga wameitisha mkutano mkuu mwingine wa dharura utakaofanyika Oktoba 23 mwaka huu, ambapo watazungumzia kuhusu kukodishwa kwa Yanga kwa Manji.
Mpango wa kuikodisha Yanga sio mbaya kwani kama ukifuata taratibu unaweza kusaidia kubadili kabisa uendeshaji wa timu hiyo na kuleta mabadiliko mapya katika soka la Tanzania, hasa kwa upande wa klabu.
Inawezekana baadhi ya WanaYanga wanaotaka maendeleo ya klabu yao wakawaona wale wanaowapinga kuwa ni wasaliti na watu wasiowatakia mema, lakini ukweli ubaki pale pale kuwa hao wanaopinga mfumo huo mpya wanataka utaratibu ufuatwe na wala sio jambo jingine.
Baadhi ya wapenzi wa Yanga, BMT na hasa Kiganja pamoja na Msajili wa Klabu na Vyama vya Michezo wanaweza kuonekana kama watu wasioitakia mema Yanga, lakini sisi tunasema hawa ndio wanaitakia mazuri klabu hiyo kwani wanataka utaratibu ufuatwe. Utaratibu lazima ufuatwe katika suala zima la kuleta mabadiliko ili kuzuia vurugu zisije kutokea.
Ni kweli kuwa wengi wape na asiyekubali ya wengi ni mchawi, lakini katika suala zima la demokrasia hata wachache nao huwa na nafasi yao na wana haki ya kusikilizwa kwani wanaweza kuwa na hoja.
Na kama suala hilo la kuikodisha Yanga lingefuata utaratibu kuanzia katika urekebishaji wa katiba yao ili iruhusu hatua hiyo kufanyika na taratibu zingine, basi zoezi hilo la kuikodisha Yanga lingekuwa halina tatizo lolote.
Hata kama wanachama wengi watakubali kukodishwa kwa Yanga katika mkutano huo wa dharura wa wiki ijayo, bado kutatakiwa kufuatwa kwa taratibu zingine ili kuhalalisha ukodishwaji huo na kuondoa zogo linaloweza kutokea.
Mara nyingi wanachama katika klabu hizo za soka za Yanga na Simba wamekuwa na sauti kubwa, hivyo Yanga watumie wanachama wake hao kupitisha marekebisho ya katiba yao na kuipeleka kwa Msajili na akitoa baraka zake, basi ndipo mfumo huo uanze kutumika na hapa atakayepinga atakuwa ndio mchawi kweli.
Hakuna anayekataa kukodishwa kwa Yanga, lakini kinachotakiwa ni utaratibu utumike kwa kufanya marekebisho ya katiba yao na baadae ndio taratibu zingine zifuatwe.
Tunapenda kusema kuwa katika mchakato mzima wa kuikodisha Yanga suala la baadhi ya wanachama wa Yanga, BMT, TFF na Msajili na wengine kupinga suala hilo, wasipuuzwe ila mawazo au ushauri wao ufanyiwe kazi ili kuhakikisha Yanga inafanya mabadiliko kwa utulivu na amani.


