
Marufuku kutupa taka za hospitali ufukweni

Imeandikwa na Sophia Mwambe

Imechapishwa: 22 Septemba 2016

SERIKALI imetoa onyo kwa hospitali na vituo vyote vya afya vinavyotupa taka ngumu kwenye fukwe za bahari na dampo za takataka, kuacha mara moja na watakaokiuka agizo hilo watachukuliwa hatua ikiwa ni pamoja na kufungiwa.

Waziri wa Nchi, Ofisi ya Makamu wa Rais, Muungano na Mazingira, January Makamba ametoa onyo hilo jana jijini Dar es Salaam wakati akizungumza na waandishi wa habari kuhusu uzuiaji wa utupaji ovyo usio wa kitaalamu wa taka za hospitali. 
Amesema kanuni za taka hatarishi za mwaka 2009 zinasisitiza utenganishi wa taka mbalimbali zitokazo kwenye hospitali kwa kuzitibu katika namna ambayo haitaleta athari katika mazingira na afya ya binadamu.
Pia kanuni zinahimiza matumizi ya teknolojia sahihi kama vile matumizi ya taka ngumu ambazo huchoma taka za hospitali na kuziteketeza kabisa.
Makamba ameliagiza Baraza la Taifa la Hifadhi na Usimamizi wa Mazingira(NEMC) kufanya msako mkali kubaini hospitali na watu watakaokiuka agizo hilo.
“Nimewapa mwezi mmoja kwa wale wote wanaofanya hivyo waache mara moja kwani kwa msako huu atakayebainika kukiuka hatua kali za kisheria zitachukuliwa dhidi yake,” amesema.
Mbali na kuzionya hospitali hizo, Makamba amewataka wamiliki wa maduka ya dawa na watengenezaji kuhakikisha wanatumia namna bora ya kuteketeza dawa zilizokwisha muda wake na kuacha kuzitupa katika madampo ya takataka na atakayekiuka atachukuliwa hatua.
Amesema siku za hivi karibuni ofisi yake imebaini kuwepo kwa taka nyingi za hospitali na maduka ya dawa zinatupwa hovyo na kuharibiwa kwa utaratibu usiokubalika kitaalamu.
“Tumefuatilia na kukuta malundo ya dawa chakavu na vifaa vya hospitali vilivyotumika na vingine vikiwa na damu vimetupwa kiholela katika maeneo ya visiwa vya Bongoyo na Mbudya na dawa nyingine zimetupwa katika dampo la Pugu Kinywamwezi. Hii ni hatari kwa mazingira na afya ya binadamu hatuwezi kuvumilia, taratibu za uteketezaji taka hizo upo na ni lazima ufuatwe,” amesema. 
Aidha Makamba ametoa wito kwa wananchi watakaoona na kusikia watu wanaohusika kutupa taka hizo kutoa taarifa kwa kutumia simu namba 0685 333444 ili kuisaidia serikali na mamlaka husika kuchukua hatua. 
Makamba pia alitumia fursa hiyo kuwakumbusha wananchi juu ya dhamira ya serikali ya kupiga marufuku matumizi ya mifuko na vifungashio vya plastiki ambapo alisema ifikapo Januari Mosi mwakani ni marufuku kutumika kwa mifuko hiyo.
Alisema wako katika hatua ya mwisho kukamilisha kanuni, hivyo amewataka wazalishaji, waagizaji, wasambazaji na watumiaji wa mifuko hiyo kuendelea na kazi ya kuondosha pamoja na kusitisha uzalishaji wa mifuko hiyo.
Pia alisema wataandaa utaratibu maalumu kwa zile bidhaa ambazo ni lazima kutumia mifuko hiyo kama dawa.


