Siku Munich ilipokata minyororo ya mikosi
May 31, 2013

FAINALI za mabingwa wa soka barani Ulaya zilizofanyika wiki iliyopita nchini Uingereza katika dimba la Wimbley, ambapo mahasimu wawili wa ligi ya Ujerumani – Bundesliga, Bayern Munich na Borussia Dortmund, walikwenda kulipiza kisasi cha kunyang’anywa mwali na Waingereza mwaka 2012 katika uwanja wa Allianz Arena nchini Ujerumani, ziliisha kwa Munich kumaliza hasira za misimu miwili ya kuingia fainali bila kikombe. 
Bao la dakika ya 89 la Arjen Robben, ndilo lililoondoa ‘mkosi’ wa Bayern Munich kukosa kombe hilo katika fainali mbili ndani ya miaka mitatu, ushindi huo wa magoli mawili kwa moja sasa unafuta rekodi yao mbaya ya kupoteza kombe hilo mara mbili katika kipindi cha miaka mitatu iliyopita, ikiwemo, kushindwa kwao na Chelsea mwaka 2012 katika uwanja wao wa nyumbani wa Allianz Arena, kupitia mikwaju ya penati na fainali nyingine ilikuwa ni mwaka 2010 dhidi ya Inter Milan.
Hata hivyo Bayern imeandika historia ya kushinda kombe hilo kwa mara ya tano katika historia ya klabu hiyo nyuma ya vilabu vya Real Madrid na AC Millan ambavyo ndivyo vinavyoshikilia rekodi ya kuchukua kombe hili mara nyingi zaidi ambapo Real Madrid imeshinda mara tisa na AC Millan imeshinda mara saba.
Katika hatua nyingine kocha mkuu wa Bayern, Joseph Heynckes mwenye umri wa miaka 68, anamaliza mkataba wa kuinoa timu hiyo akiwa na heshima kubwa ya kuwa miongoni mwa makocha wanne waliowahi kutwaa taji hilo wakiwa na timu mbili tofauti. Awali kocha huyo ambaye anatajwa kurithi mikoba ya Jose Mourinho, Real Madrid aliwahi kunyakua kombe la Ulaya akiwa na Real Madrid mwaka 1998. Makocha wengine ni Earnst Happel (Feyenourd 1970, Hamburg 1983), Ottmar Hitzfeld (Dortmund 1997, Bayern 2001) na Jose Mourinho (Porto 2004, Inter Milan 2010).
Aidha Heynckes aliyeanza kucheza soka 1964 na klabu ya Borussia Monchengladbach ya Ujerumani amefundisha vilabu tisa tofauti vya soka barani ulaya vikiwemo vile maarufu vya Athletic Bilbao, Real Madrid, Benfica, Bayern Leverkusen, Bayern Munich na vingine vingi lakini bahati ya pekee aliyo nayo kocha huyo ni ile ya kuondoka katika klabu moja na kuitwa tena katika klabu hiyohiyo baada ya kukumbuka mchango wake.
Kwa mfano alipoifundisha Borussia Monchengladbach mwaka 1979-1987 baadaye aliitwa tena mwaka 2006-2007 kuifundisha timu hiyo, alipoifundisha Bayern Munich mwaka 1987-1991 baadaye aliitwa tena akiwa kocha wa mpito mwaka 2009 ila baadaye akaenda Bayern Leverkusen mwaka huohuo 2009 mpaka 2011, lakini Bayern Munich walipokumbuka umuhimu wake wakamuita rasmi mwaka 2011 mpaka msimu huu alipowapa kikombe cha Ulaya ambapo amemaliza mkataba wake anarudi tena Real Madrid.
Awali alipokuwa timu ya Athletic Bilbao mwaka 1992-1994 alitimuliwa akaenda timu nyingine, baadaye uongozi wa timu hiyo ukamuita tena mwaka 2001-2003. Hata alipokuwa Real Madrid mwaka 1997-1998 maajabu aliyoyafanya katika timu hiyo na timu nyingine alizokwenda ndizo zilizovutia uongozi wa Madrid mpaka wameamua kumuita tena kwenda kuziba pengo la Jose Mourinho msimu ujao.


