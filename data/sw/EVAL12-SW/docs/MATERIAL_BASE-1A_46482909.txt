
Simanzi nyingi mwili wa Fidel ukitazamwa
Na WYCLIFFE MUIA

MAMIA ya watu walijitokeza jana kuutazama mwili wa marehemu Fidel Odinga,katika chumba cha maiti cha Lee Funeral Home, Nairobi huku maafisa wa polisi wakiimarisha usalama wakati wa shughuli hiyo.
Kinara wa Cord Raila Odinga akiandamana na familia yake aliongoza shughuli hiyo ambayo ilianza kwa ibada fupi ya maombi.
Watu kadhaa waliotizama mwili wa marehemu walizirai na wengine kuangua kilio na kulazimu maafisa wa usalama kusaidia waliozidiwa na huzuni.
Mamake marehemu, Bi Ida Odinga, ambaye alifika baadaye, aliishiwa na nguvu za kutembea baada ya kutazama mwili wa mwanawe, na kusaidiwa kurejea kwenye gari lake na aliyekuwa mbunge wa Kathiani, Wavinya Ndeti.
Waziri wa Ardhi Charity Ngilu aliongoza maafisa wengine serikalini katika shughuli hiyo iliyojawa na utulivu kinyume na hofu ya awali kuwa vijana wangezua vurugu.
Kamanda wa polisi eneo la Nairobi Benson Kibue alisema kuwa maafisa wa polisi walishika doria hadi mwisho wa shughuli hiyo ili kuhakikisha imeendeshwa kwa amani.
“Shughuli za trafiki katika barabara zilizoko karibu na Lee Funeral Home ziliendelea kama kawaida bila ghasia zozote. Tunawashukuru waliofika kwa kudumisha amani na kushirikiana na maafisa wa polisi,” alisema Bw Kibue.
Viongozi kadhaa wa mirengo yote ya kisiasa waliandamana na wananchi kutoa heshima zao kwa Fidel ambaye aliaga Jumapili akiwa nyumbani kwake Karen.
Mwenyekiti wa Maendeleo ya Wanawake(MYWO) Rahab Muiu na mbunge wa Rongo Dalmas Otieno walikuwa miongoni mwa viongozi waliofika kutazama mwili wa marehemu.
Kulingana na kamati inayosimamia mazishi hayo, ibada ya wafu itafanyika leo katika kanisa la All Saints Cathedral na mwili wa Fidel kusafirishwa hadi Bondo ambapo utazikwa Jumamosi.
Jumanne mikutano miwili ilifanyika, mmoja katika boma la Bw Odinga eneo la Opoda, Bondo na mwingine katika boma la marehemu Jaramogi Oginga Odinga ambapo tambiko za kitamaduni zitafanyika kabla ya mazishi.
Vijana kadhaa wamejitolea kusaidia kukata kuni, kubeba maji na kuhakikisha kuwa eneo la mazishi limetengenezwa vilivyo.
Haya yanafanyika huku wataalamu wanne wa upasuaji wakitarajiwa kutoa matokeo rasmi ya kilichosababisha kifo cha Fidel.
Jumanne wataalamu hao walifanya uchunguzi wao lakini wakasema kuwa watahitaji kupeleka sampuli za mwili wa marehemu katika maabara ya serikali kwa uchunguzi zaidi.
Inasemekana kuwa familia ya Bw Odinga ilifahamishwa kuhusu matokeo ya kwanza ya upasuaji hayo lakini ripoti rasmi na kamilifu itatolewa baadaye.
Upasuaji huo ulifanywa na wataalamu wa upasuaji wa serikali kwa ushirikiano na wataalamu wa familia kubaini kifo cha marehemu mwenye umri wa miaka 41 na ambaye ni baba wa mtoto mmoja.
Fidel atazikwa hapo Januari 10 katika boma la familia yao, karibu na kaburi la babu yake Jaramogi Oginga Odinga ambaye aliaga manamo 1994. 


