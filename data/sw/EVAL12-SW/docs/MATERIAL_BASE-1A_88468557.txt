
Benki yazindua huduma kwa mtandao, simu

Imeandikwa na Mwandishi Wetu

Imechapishwa: 15 Septemba 2016

BENKI ya Stanbic imezindua huduma ya Enterprise Direct ambayo itakuwa suluhisho salama na rahisi kwa wafanyabiashara wadogo (SME) kupata huduma za kibenki kwa njia ya mtandao na simu.

Katika taarifa yake kwa vyombo vya habari, Mkuu wa Huduma ya Enterprise Banking, Christopher Mlay, alisema benki hiyo imeongeza njia za kutoa huduma bora kwa wateja wake kwa kuzindua huduma mpya na ya kisasa ya Enterprise Direct.
Huduma hiyo itawawezesha wafanyabiashara wadogo kupata huduma za kipekee za kibenki moja kwa moja kupitia njia ya mtandao na kwa kupiga namba ya simu ya bure. Huduma hiyo ina faida nyingi ambazo zitakuwa rahisi na salama zaidi kwa wafanyabiashara wadogo kupata huduma za kibenki mahali popote walipo.
"Tunalenga kuwawezesha wateja wetu kutumia huduma za kipekee za mtandao ambazo zitarahisisha kufanya miamala na shughuli zao nyingine za kibenki,” alisema Mlay.
"Huduma hii mpya itawezesha wateja wa Stanbic kufikia akaunti zao na kufanya miamala kwa urahisi na usalama kwa njia ya mtandao au kwa kupiga namba maalumu ya simu bure. Wateja wanaweza kufanya miamala ya ndani na nje ya nchi kwa kutumia mfumo huu wa kipekee wa kimtandao,’’ alisema Mlay.
Mfumo wa huduma kwa wateja wa Enterprise Direct utarahisisha huduma kama kujibu maswali ya wateja, kuuza hisa, kukopa na uwekezaji. Huduma nyingine ambazo zinapatikana katika mfumo huu ni pamoja na huduma za ushauri, uuzaji, kufufua akaunti na kuandikisha wateja wapya kupitia simu na mtandao ili kukuza biashara.
Katika biashara huduma hiyo inaweza kutumiwa kupata udhamini wa kibenki, barua za udhamini na suluhisho mbalimbali za biashara.
Pia itasaidia kufanya manunuzi na mauzo ya fedha za kigeni kwa gharama nafuu, haraka na kwa uhakika zaidi.
"Inaweza kutumika katika manunuzi ya mali ambayo inaweza kutumika kama dhamana ya msingi kwa riba nafuu na muda wa malipo wa kati ya miezi 12 hadi 60," alisema. Hali kadhalika wateja wanaweza kupata bima dhidi ya wizi, moto na uharibifu usiotegemewa kwa mali zao zinazohamishika na zisizohamishika kwa gharama nafuu,’ alisema.


