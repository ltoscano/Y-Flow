
NMB kuuza hati fungani kuongeza ukopeshaji
Hadija Jumanne na Suzan Shayo, Mwananchi hjumanne@mwananchi.co.tz
Dar es Salaam. Benki ya NMB imeanza mchakato wa kuongeza mtaji wake kwa Sh20 bilioni kupitia uuzaji wa hati fungani za rejareja za miaka mitatu ili kuongeza uwezo katika utoaji huduma mbalimbali hasa za mikopo. 
NMB ilitangaza juzi kuwa utoaji wa hati fungani hizo zenye umri wa kati, utaanza Mei 10 na soko litafungwa Juni 8, mwaka huu.
Meneja Uhusiano na Uwekezaji wa NMB, Anna Mwasha alisema wateja wao watapata fursa ya kuwekeza kupitia benki hiyo na watakuwa wakipewa riba ya asilimia 13 kwa mwaka.
Alitolea mfano kwa mtu atakayenunua hati fungani ya Sh2 milioni atapata riba ya asiliamia 13 kwa mwaka na kwamba, malipo yatafanyika kila baada ya miezi sita.
“Baada ya kupata kibali kutoka kwa mamlaka ya soko la mitaji na dhamana, tutaanza kutoa hati fungani kwa wateja wetu na hata wasio wateja ilimradi wakidhi vigezo,” alisema Mwasha.
Aliongeza kuwa: “Baada ya miaka mitatu kwenye tarehe ya ukom avu, NMB itamlipa mteja kiwango cha fedha alichoikopesha na malipo ya mwisho ya riba yake,”
alisema.
Alisema huduma hiyo itapatikana katika matawi yote ya benki hiyo nchini.
Meneja Mwandamizi wa Mawasiliano wa NMB, Joseline Kamuhanda alifafanua kuwa hati fungani ni aina ya uwekezaji ambao mwekezaji anawekeza katika chombo kitakachokopesha fedha katika muda maalumu na kwa riba inayoweza kubadilika au isiyobadilika.
“Unaponunua hatifungani ya NMB, unakuwa umewekeza fedha zako kwa benki,” alisema Kamuhanda.


