
Kamanga Ferry yagonganisha vichwa Uhamiaji May 30, 2012

KASHFA inanukia ndani ya Makao Makuu ya Idara ya Uhamiaji yaliyompa hati ya kukaa nchini raia wa Ubelgiji, Brigitte Defloor, tofauti na maelekezo ya Ofisi ya Kanda ya kutaka anyimwe na ashitakiwe kwa kughushi, imefahamika.
Taarifa zimesema Brigitte Defloor amepewa hati ya kukaa nchini ya daraja A, japo awali, Ofisi ya Uhamiaji Mkoa wa Mwanza ilitaka asipewe kwa kuwa aliwasilisha nyaraka za maombi za kughushi na ikapendeza afikishwe mbele ya sheria.
Taarifa zilizopatikana zinasema hati hiyo imetolewa kwa shinikizo la baadhi ya wanjanja ambao walijifanya maofisa wa usalama, wakapiga simu Makao Makuu ya Uhamiaji wakisema wamepewa maagizo na ‘wakubwa’ kwamba idara impatie mama huyo hati kutokana na kuhitajika kuwapo jijini Mwanza kwa madai ya kuwa ndiye alipaswa kuwa mkurugenzi wa Kampuni ya Kamanga Ferry, baada ya kifo cha aliyekuwa mmiliki wake Klaus Gaetje.
Hati hiyo ambayo, hata hivyo, inaweza kuwa imemaliza muda wake, ilitolewa makao makuu bila kuzingatia maelekezo ya ofisi hiyo ambayo kiutaratibu ndiyo inayopaswa kushauri makao makuu juu ya hadhi ya mwombaji kwa kuwa ndiko yaliko makazi ya aliyekuwa anaomba hati hiyo.
Hati ya ukaaji daraja la ‘A’ ambayo hutolewa kwa wawekezaji wakubwa iliombwa na mama huyo ili aweze kuendesha shughuli zake za usimamizi wa Kampuni ya Kamanga Ferry baada ya mumewe kufariki.
Hata hivyo, maombi yake ya kuomba hati hiyo yaligonga mwamba kwa kuwa ofisi ya uhamiaji Mkoa wa Mwanza ilijiridhisha kuwa alikuwa amewasilisha katika ofisi hiyo cheti cha kughushi cha ndoa.
Cheti hicho chenye namba E 087887 kinaonyesha kilitolewa wilayani Magu Oktoba 10, 1999 lakini kwa mujibu wa barua ya Afisa Uhamiaji Mkoa wa Mwanza ya Novemba 11, 2008 kwa Kamishina Mkuu wa Uhamiaji, cheti hicho ni cha kughushi.
“Baada ya ofisi hii kupata maombi ya Mrs. Brigitte kupewa hati ya ukaaji, ilimwandikia barua kumbukumbu Na. MZ/IM/C/1/246.22.09.2008 Katibu Tawala wa Wilaya ya Magu ili kuweza kuthibitisha kama mwombaji alikuwa ni mke wa ndoa wa marehemu Klaus Gaetje.
“ Kutokana na cheti cha ndoa alichokiambatanisha katika maombi yake, majibu ya Katibu Tawala katika barua yake kumbukumbu Na. CR.2/30 ya tarehe 03.10.2008 yalieleza ya kuwa ofisi yake haikuwahi kufungisha ndoa kati ya Klaus Erwin Gaetje na mama huyo tarehe 10.10.1999 na kitabu cha shahada za ndoa zenye namba inayoanzia E hakijawahi kutolewa wilayani Magu,” inasema sehemu ya barua hiyo, iliyosainiwa na J. Sambai kwa niaba ya Afisa Uhamiaji wa Mkoa wa Mwanza, ambayo mwandishi wetu amefanikiwa kuiona.
Ofisi hiyo pia ilipata uthibitisho mwingine wa barua ya Julai 15, 2008 kutoka kwa Anthony S. Jakonyango aliyeandikwa kwenye cheti hicho kuwa ndiye aliyefungisha ndoa hiyo.
Katika barua aliyokuwa akimjibu wakili P.R.K. Rugaimukamu, Jakonyango anasema hajawahi kufungisha ndoa kati ya wawili hao, kwa sababu kipindi kinachosemekana ndoa hiyo ilifungwa, hakuwa Msajili wa Ndoa Wilaya ya Magu, bali alikuwa Afisa Tawala Mkoa wa Kagera.
Pamoja na mambo mengine, ofisi ya Uhamiaji Mwanza ilipokea barua ya pingamizi kutoka kwa mtoto wa marehemu, Mark Gaetje, akipinga kuwa ndoa hiyo si halali kwa mujibu wa cheti cha ndoa alichowasilisha.
Kutokana na matatizo hayo ya cheti hicho cha ndoa, Ofisa Uhamiaji wa Mkoa alipendekeza kuwa mama huyo hastahili kupewa hati ya ukaaji na akashauri ashitakiwe kwa kuwasilisha nyaraka za kughushi kujipatia hati hiyo.
“Ni mapendekezo yangu kuwa Mrs. Brigitte hastahili kabisa kupewa hati ya ukaaji badala yake anatakiwa kushitakiwa kwa kosa la kuwasilisha nyaraka za kughushi ili ajipatie hati ya ukaaji kwa mujibu wa Sheria ya Uhamiaji namba saba (7) ya mwaka 1995 kifungu cha 31 (1) (e), (g) na kifungu cha 31 (2),” inasema sehemu ya barua hiyo iliyotumwa kwa Kamishna Mkuu wa Uhamiaji.
Katika hatua nyingine, mama huyo aliwasilisha muhtasari wa kikao cha Bodi ya Kamanga Ferry kilichomteua yeye kuwa Mkurugenzi ambacho kilihudhuriwa na watu wawili, yeye na aliyewahi kuwa Mkurugenzi wa kampuni hiyo (Steen Perdersen) wakimwakilisha mtoto wa Marehemu, Mark.
Hata hivyo, Mark anadai kuwa hakuwa na taarifa za kikao hicho na hata baada ya kikao hicho hakutaarifiwa kuwa kulikuwa na kikao kilichokaa kumteua mama huyo kuwa Mkurugenzi wa Kamanga Ferry.
Pamoja na vikwazo vyote hivyo, mama huyo ambaye awali alikuwa anaishi nchini kwa hati ya (utegemezi) mfuasi (Dependant pass) namba 00000944 iliyotolewa Mwanza Oktoba 11, 2000 ambapo baada ya kumaliza muda wake aliiambatanishwa kwenye hati ya mumewe RPA 003226, kwa mbinu anazozijua na kwa msaada wa baadhi ya maafisa wa serikali aliweza kupata hati ya ukaaji daraja A.
Taarifa kutoka ndani ya ofisi ya Uhamiaji Mwanza zinasema kuwa kwa ujeuri, mama huyo baada ya kupata hati hiyo kwa njia anazozijua yeye, hakuwahi hata kuipeleka katika ofisi hiyo ikasajiliwe ili maofisa wa eneo analoishi wajue hadhi yake.
“Haya mambo ya nchi hii we yaache tu, hapa nasikia huyu mama ilishapendekezwa asipewe hati, lakini aliipata na akawa na jeuri sana, mpaka sasa hati hii haina rekodi ofisini kwetu, inaweza kuwa hata imemaliza muda wake, lakini mtu unajiuliza hivi heshima ya ofisi kama hii itakuwa wapi mbele ya mama huyu na ni somo gani tunapata maafisa wadogo,” alihoji afisa mmoja mdogo wa ofisi hiyo ambaye alikataa kutaja jina lake gazetini kwa sababu si msemaji wa ofisi hiyo.
Taarifa zaidi zilizolifikia gazeti hili zinasema kuwa hati ya ukaaji hudumu kwa kipindi cha miaka miwili kabla ya mhusika kuomba nyingine.
Hati ya mama huyo inasemekana ilitolewa kati ya mwaka 2008 na 2009 na sasa inaweza kuwa imemaliza muda wake, lakini kwa mujibu wa baadhi ya maafisa uhamiaji mkoani hapa, hilo haliwezi kuwa sababu ya kutohoji uhalali wa kibali hicho.
“Hata kama kimemaliza muda wake lakini kama kilitolewa kwa njia yenye utata, kumaliza kwake muda hakufanyi kiwe kimepatikana kihalali, kwa ofisi muhimu na nyeti kama hii kwa usalama wa nchi hii ni hatari sana kuendesha mambo kwa mfumo huu. Makao Makuu hawamjui mtu huyu, wao walitakiwa wazingatie ushauri wa ofisi hii lakini kwa kuwa ni wakubwa waliamua kufanya walivyofanya, tunawatazama tu,” alisema ofisa mwingine mdogo wa ofisi hiyo.
Uchunguzi wa Raia Mwema umeonyesha kuwa kwa sasa mama huyo, ambaye yuko kwenye mvutano na mtoto wa marehemu Gaetje na mke wa kwanza wa marehemu juu ya nani hasa anapaswa kuwa mkurugezi wa kampuni hiyo inayomiliki vivuko vinavyofanya kazi kati ya Jiji la Mwanza na Kijiji cha Kamanga, anaishi kwa hati ya muda Na. URT 1187948 iliyotolewa Aprili 18, 2012 ambayo itamaliza muda wake Julai 18, Julai, 2012.


