
Mil 260/- zahitajika ukarabati barabara zilizoathirika na tetemeko

Imeandikwa na Angela Sebastian, Bukoba

Imechapishwa: 14 Septemba 2016

WAZIRI wa Ujenzi, Uchukuzi na Mawasiliano, Profesa Makame Mbarawa, amesema Sh milioni 260 zinahitajika kujenga vipande viwili vya barabara vilivyoathiriwa na tetemeko la ardhi lililotokea hivi karibuni mkoani Kagera na kusababisha madhara kwa wananchi, ikiwemo vifo zaidi ya 17.

Mbarawa alisema hayo jana wakati akifanya ukaguzi katika barabara ya Uganda.
Alibaini maeneo mawili yameathirika na kupasuka kabisa na kuyataja kuwa ni Kasalani, manispaa ya Bukoba kuelekea Bandari ya Bukoba ambapo kuna urefu wa mita 60 ya kipande kinachohitaji matengenezo makubwa.
Eneo jingine ni kipande katika barabara ya eneo la Kyaka wilayani Missenyi chenye urefu wa mita 200 nacho kinahitaji kuvunjwa na kufanyiwa matengenezo makubwa.
“Ni lazima tuvunje kabisa vipande hivyo na kujenga kwasababu hatujui maeneo yameathirika vipi kuanzia ndani kutokana na ukubwa wa tetemeko lililotokea," alisema.
Katika ziara hiyo pia alikagua jengo la pamoja la forodha lililoko mpakani mwa Tanzania na Uganda (Mutukula) ambalo limepata nyufa kutokana na tetemeko hilo.
Baada ya kujionea hali hiyo, Profesa Mbarawa alisema serikali itatuma wataalamu wasanifu wa majengo ili kuona athari iko kiasi gani ndipo uamuzi mwingine uchukuliwe.
Waziri huyo pia alikagua ujenzi wa barabara ya kilometa 59.1 ya Kyaka –Bugene inayojengwa na serikali kwa gharama ya Sh bilioni 64 kwa kiwango cha lami na kuwaagiza wasimamizi wa mradi huo kutowaachia wakandarasi kujisimamia wenyewe.
“Simamieni mradi huu kwa umakini wa hali ya juu ujengwe kwa viwango, serikali inatoa pesa nyingi kwa ajili ya miradi hii kwa hiyo tunahitaji ukikamilika uoneshe viwango vinavyoendana na thamani ya fedha iliyotolewa msipofanya hivyo mradi ukaonekana wa ovyo na mtawajibika, sitowavumilia kabisa,” alisema.


