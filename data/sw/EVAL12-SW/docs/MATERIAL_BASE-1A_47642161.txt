
Mfano 2005, sasa tuchange kuua mbu May 30, 2012

NAAMINI nitakuwa nimeeleweka, kwa kiasi fulani, kwamba ninalilia umuhimu wa kuwekeza katika watu badala ya kuwekeza katika vitu tu, kwa sababu ni watu tu wanaoweza kutengeneza vitu; vitu havitengenezi watu. Uwekezaji huu ninaouzungumzia ndio ule ninaoufasiri kwa maneno mawili: elimu na afya.
Sidhani kwamba nahitaji kuendelea kusisistiza umuhimu wa mambo haya mawili katika kujenga uwezo wa watu wetu. Kinachonifanya niendelee kupiga kelele hizi ni kwamba watawala wetu hawaelekei kuyaelewa ipasavyo, na kwa jinsi wanavyoenenda sioni matumaini yo yote ya ukombozi wa mwananchi wa Tanzania katika kipindi cha karne moja au zaidi ijayo.
Hii ni kwa sababu sioni utashi wa kuweka mipango ya kimkakati ya kushughulikia matatizo yetu ya msingi, na badala yake kinachojidhihirisha kila wakati ni ari kubwa mno ya kufanikisha mambo yasiyo na tija kwa watu wetu. Mojawapo ya mambo hayo ni kampeni za uchaguzi zinazoteketeza fedha mithili ya benki inayoungua.
Kama nilivyosema wiki jana, mwaka 2005 ilidhihirika kwamba watu wenye uwezo mkubwa wa kifedha walitoa michango mikubwa kukichangia chama-tawala na wagombea wake. Walikichangia chama hicho kwa kiwango kikubwa zaidi (tena kwa sana) kuliko walivyokichangia mwaka 1995, wakati walikuwa hawajui ni nani angechaguliwa katika ya Benjamin Mkapa na Augustino Mrema.
Mwaka 2005 kila kitu kilikuwa wazi, na hawa mabwana wa mapesa walijua ni nani angekuwa rais na wakamchangia "bighair hisaab". Sasa, sote tunajua ni kwa nini walichanga jinsi walivyochanga. Kwa kuchanga fedha ambazo labda wala hazikuhitajika walikuwa wanajikatia bima, wao na shughuli zao.
Walijua wanayemchangia angeingia madarakani, na bila shaka asingesahau fadhila alizotendewa. Wote tunajua pia kwamba hawa mabwana wa mapesa hawana nia njema na mtu ye yote, na wala angekumbuka fadhila zao. Walikuwa hawachangi kwa sababu wanayo dhamira ya kuchangia jambo lo lote la heri nchini. Pia inawezekana kwamba fedha wanazoziingiza katika kampeni hizo za kisiasa si safi, na zinatokana na biashara haramu na chafu.
Lakini ukweli ni kwamba hawa mabwana ( labda na mabibi pia) wanapotaka kujipendekeza kwa wakubwa mifuko yao huwa na kina kirefu na "ukarimu" wao hauna mipaka. Sasa, ni kwa nini tusiutumie "ukarimu" huo na tukaufanya ututendee mema?
Naelewa kwamba ninachosema kitafanana sana na wale wanaosema tutote msamaha kwa mafisadi; tuingie katika maridhiano na msamaha; watakaotubu na kuungama ufisadi wao wapewe "parole", na kadhalika.
Sijui kama hivyo ndivyo, lakini binafsi nasukumwa na kusadifu kwa mambo mawili au matatu muhimu:Moja, miongoni mwetu tunao watu wenye uwezo mkubwa wa kukusanya mapesa kwa mabilioni. Ingawa nimesema hapo juu kwamba baadhi yao wanaweza kuwa wanajihusisha na biashara zisizotangazika, lakini inawezekana baadhi yao ni raia wema kabisa wenye ari ya kuchangia katika jambo wanaloliamini au mtu wanayemuanmini.
Pili, ushawishi walio nao wakuu wa siasa inapokuja kuchangisha fedha ni mkubwa mno, kwa sababu ambazo zimetajwa hapo juu. Kwa kuwa wakuu wa siasa watataka kubakia madarakani na wakati wote "wapendwe" sioni tatizo kwa wao kuchangisha fedha ambazo zitafanya kazi njema itakayoonekana ikiwasaidia wapiga-kura, kwani kwa wakuu wa siasa dhana ya "mpiga-kura" ina tija zaidi kuliko dhana ya "mwananchi". 
Lakini, kusaidia kupunguza kwa kiasi kikubwa na kwa kasi kubwa maadui wakubwa wawili, ujinga na maradhi, ambao kwa pamoja ndio wanamjenga yule wa tatu, umasikini.
Nne, bila kujitia utakatifu wa kiroho na kusaili vyanzo vya mapato wanayotumia wenzetu kuchangia kampeni za kisiasa, ukweli ni kwamba fedha hizo zisipoingizwa katika mikondo ya heri zitaendelea kutumika katika mambo ya shari, kama kununua kura.
Kwa sababu hizo naamini kwamba wale wale walio na mazoea ya kuchangia kampeni za uchaguzi wanaweza wakachangia kwa kiasi kikubwa katika juhudi za kutokomeza ujinga na maradhi.
Tunaweza kuamua kwamba badala ya kujifunga katika kampeni za kisiasa zisizoisha, tujipangie kampeni nyingine za kudumu lakini ambazo zinalenga kuboresha maisha ya wananchi. Kwa mfano, tunaweza kuamua kama Taifa kwamba baada ya Uchaguzi Mkuu wa 2010, mwaka 2011 utakuwa wa kampeni kubwa dhidi ya malaria.
Huo unakuwa ni mwaka wa kujikumbusha kwamba mbu si ndugu zetu na wala si mifugo wa nyumbani (domestic pets), na hatuna ulazima wa kuishi nao. Kampeni itaongozwa na mkuu wa nchi, Rais wa Jamhuri, akisaidiwa na wataalamu wa masuala ya usafi wa mazingira ambao utatokomeza mbu.
Wananchi watajipanga kwa mpangilio utakaowapa wasaa wa kufanya kazi za usafi katika mazingira yao; watapata dawa zinazoua mbu na wadudu wengine hatari; watafundishwa namna ya kuzitumia dawa hizo bile kusababisha madhara mengine, na kadhalika.
Mwaka 2012, bila kuitelekeza kampeni dhidi ya malaria, lakini kwa kuipunguza gredi kidogo, unaweza kuwa ni mwaka wa kuimairsha kipengele kimoja wapo katika vita dhidi ya ujinga, kwa mfano, kuchangia elimu ya ualimu ili kupata walimu walio bora; kufanya kampeni za kuwaenzi walimu wa jamii na kuwapa hadhi wanayostahili, ikiwa ni pamoja na malipo stahili na utambulisho ndani ya jamii.
Mwaka huo huo unaweza kuwa ni wakati mzuri wa wananchi katika maeneo yao kujadili kwa kina nini maana ya elimu bora; ni nini watoto wetu wafundishwe ili waweze kuwa na manufaa kwao wenyewe na kwa jamii zao, na kadhlaika.
Mwaka unaofuata, 2013, unaweza kuwa wa kuimarisha afya za wananchi kwa kuwahimiza kufanya michezo na mazoezi ya viungo katika ngazi zote nchini, ikitambulika kwamba taifa la watu wanaofanya mazoezi ni taifa la watu wenye siha njema na hupunguza sana gharama za matibabu.
Kampeni hii pia itaongozwa na mkuu wa nchi kwa kutambua mchango wa michezo na mazoezi ya viungo katika kuwajenga raia wake kimwili. Rais anaweza kugundua pia kwamba hata katika kutafuta timu zinazofanya vizuri katika mashindano ya kimataifa msingi thabiti na taifa la raia wanaofanya mazoezi ya viungo, na si kuleta makocha wa ‘bei mbaya’ kutoka ughaibuni.
Mwaka 2004 unaweza ukabeba kipengele kingine katika elimu, kwa mfano, elimu ya watu wazima; au elimu ya watoto wa kike katika jamii ambazo hazijatambua umuhimu wake; au elimu kwa watoto wenye mahitaji mahsusi kama walemavu wa kila aina, na kadhalika.
Tukiweza kufanya kampeni hizi kwa mpangilio huu, au hata mwingine, lakini zifanyike, tunaweza kuwasili mwaka 2015 tukiwa na haki ya kufanya kampeni kabambe za kisiasa kila chama kikinadi uwezo wake katika kusimamia kampeni zenye manufaa kwa wananchi badala ya kampeni za kisiasa kwa ajili ya kampeni za kisiasa. Italeta maana.
Katika kampeni kama hizi, kama ilivyo katika maeneo mengine yote ya maisha ya kitaifa, bila shaka tafakuri haina budi kutangulia matendo. Kwa hiyo, kutakuwapo na umuhimu mkubwa kwa wananchi kujadili dhana yenyewe kwa kina na kila sehemu ikabuni namna ya kuziendesha kwa tija.
Tunazo jamii katika nchi hii ambazo kutoka jadi zimezoea kufanya kampeni za usafi kila wiki au kila siku fulani ya mwezi. Hizi jamii zinaweza kuwa ni mifano ya kuiga, lakini naamini kwamba ili tulete maendeleo ya kweli na ya haraka hatuna budi kuzifanya hizo kampeni kuwa kubwa na za kudumu, zinazozunguka mduara wa maisha ya kisiasa kama tunavyoyaona leo katika kampeni za vyama vya siasa.
Kama tukifanikisha zoezi kama hili, hata wale wachangiaji tunaowashuku kwa dhamira zao zisizokuwa wazi wanaweza wakajikuta wakichuma heshima kubwa kuliko wanayopata leo kwa kuitwa ‘mafisadi’.
Itaendelea


