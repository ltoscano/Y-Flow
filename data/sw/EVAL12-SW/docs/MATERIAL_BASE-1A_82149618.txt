Kama mwili wote ungekuwa jicho…
Sep 18, 2014

TUMESHUHUDIA sote hapa Tanzania jinsi vyama vya siasa vyenye ushawishi mkubwa vinavyosambaratika vikifikia hatua nzuri ya kuelekea Ikulu. NCCR, kilisambaratika na CUF nayo ikasambaratika kiaina. Sasa “mgogoro” ndani ya CHADEMA, hata kama wamefanikiwa kufanya chaguzi za ndani vizuri ni mashaka makubwa kama utakiacha chama hiki kikiwa salama.
UKAWA ni tumaini jipya, lakini je utabaki salama? Je huu ni mkakati wa CCM, kutaka mwili wote kuwa sikio? Au mwili wote kuwa jicho? Bila kupata majibu ya swali hili na kupata mwanga kamili, itakuwa vigumu kwa taifa letu la Tanzania kusonga mbele.
Ni bahati nzuri kwamba tuna maneno ya busara ambayo tunaweza kuyafanya rejea. Hata kama nisingekuwa Mkristu, nina imani ningeyarejea maneno haya. Ni maneno ya miaka zaidi ya elfu mbili, lakini hadi leo hii bado yako hai na yanaweza kutusaidia. Ni vifungu viwili vya barua ya kwanza ya Mtakatifu Paulo kwa Wakorintho. Vifungu hivi vinaongelea kitu kilekile, lakini kwa maneno tofauti:
“ Kuna namna nyingi za kutumikia, lakini Bwana anayetumikiwa ni mmoja. Kuna namna mbalimbali za kufanya kazi ya huduma, lakini Mungu ni mmoja, anayewezesha kazi zote katika wote. Kila mtu hupewa mwangaza wa Roho kwa faida ya wote. Roho humpa mmoja ujumbe wa hekima, na mwingine ujumbe wa elimu apendavyo Roho huyo huyo. Roho huyo huyo humpa mmoja imani, na humpa mwingine kipaji cha kuponya; humpa mmoja kipaji cha kufanya miujiza, mwingine kipaji cha kusema ujumbe wa Mungu, mwingine kipaji cha kubainisha vipaji vitokavyo kwa Roho na visivyo vya Roho; humpa mmoja kipaji cha kusema lugha ngeni, na mwingine kipaji cha kuzifafanua…….” (1 Wakorintho 12:5-10)
Kifungu kinachofanana na hiki ni kile kinachoelezea Mwili mmoja lakini viungo mbali mbali. Tulivyoona kwenye kifungu kilichotangulia, ni kwamba kila mtu anapata karama yake, lakini kwa lengo la kuitumia karama hiyo kwa manufaa ya wote.
Anayetoa ni mmoja, anatoa vipaji na karama mbalimbali kwa lengo la kujenga kitu kimoja. Katika kifungu cha pili, ni mfano wa mwili wenye viungo mbali mbali vilivyo tofauti lakini vinafanya kazi kwa lengo mmoja:

“ Mwili hauna kiungo kimoja tu, bali una viungo vingi. Kama mguu ungejisemea, kwa kuwa mimi si mkono, basi mimi si mali ya mwili, je ungekoma kuwa sehemu ya mwili?…… Mungu, mwenyewe ameuweka mwili katika mpango, akakipa heshima zaidi kiungo kile kilichopungukiwa heshima, ili kusiweko na utengano katika mwili bali viungo vyote vishughulikiane…..” (1 Wakorintho 12: 14,15,24).
Mtakatifu Paulo, anahoji kwamba kama mwili wote ungekuwa jicho, basi sikio lingekuwa wapi? Mifano hii ni muhimu katika Taifa letu, tunapoandika historia yetu. Ni vyema kujipima na kuangalia hatua tunazopiga. Taifa ni kama mwili wenye viungo vingi, ni mwili wenye karama mbali mbali. Watu wengine katika taifa ni macho, hawa wanafanya kazi ya jicho.
Wengine ni mikono, na hawa wanafanya kazi ya mikono. Wengine ni miguu na wanafanya kazi ya miguu. Haiwezekani Wa tanzania wote wakawa wanasiasa. Vinginevyo ni kuufanya mwili wote kuwa jicho. Haiwezekani Wa tanzania wote wakawa CHADEMA, vinginevyo ni kutaka kuwafanya Wa tanzania wote wawe miguu.
Haiwezekani Wa tanzania wote wakawa CCM, vinginevyo ni kutaka kuwafanya Wa tanzania wote wawe mikono. Hii haina maana kwamba kwa vile Wa tanzania wote si wanasiasa, wale ambao si wanasiasa watashindwa kuyaona mapungufu ya wanasiasa. Jicho, si mguu, lakini hii si sababu ya jicho kushindwa kuona kasoro za mguu na kuchukua hatua!
Pia kwa vile jicho si miguu, jicho haliwezi kuacha kuangalia shimo ili miguu isifanye kosa wakati wa kupiga hatua. Miguu haina uwezo wa kushika, uwezo wa kutoa kitu na kupokea kitu. Lakini miguu haiwezi kukataa kutembea kuelekea kule kuliko na cha kushika, cha kutoa au cha kupokea. Ni mpaka mtu akifa, ndipo viungo vyake vya mwili vinaacha kushirikiana.
Inawezekana kabisa wale wote wanaochambua utendaji wa serikali zilizopita na serikali hii iliyo madarakani, hawana uwezo wa kutenda bora zaidi. Ila wana karama ya kuona mashimo. Hiyo ndiyo karama yao na inawezekana uwezo wao umekomea hapo. Ni kuwakosea haki kuwahoji kwa nini wao wasitende kama wanayaona mashimo.


