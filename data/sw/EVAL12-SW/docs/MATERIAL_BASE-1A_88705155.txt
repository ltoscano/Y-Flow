
Zidisheni ubunifu kuhifadhi bidhaa

Imeandikwa na Mwandishi Wetu

Imechapishwa: 31 Oktoba 2016

SERIKALI imevitaka viwanda vya kati nchini kuzidisha ubunifu katika uhifadhi wa bidhaa ili kutanua wigo wa soko la bidhaa hizo hadi nje ya nchi. 

Akizungumza kwenye hafla ya kutimiza miaka 20 ya Kampuni ya Bia ya Serengeti (SBL), Waziri wa Viwanda, Biashara na Uwekezaji, Charles Mwijage alisema njia bora ya kufungasha bidhaa ni kivutio kinachowafanya wateja waitumie.
Mwijage alisema namna kinywaji kinavyohifadhiwa, kinaweza kuwavutia zaidi na kuitumia kwa wingi huku akiipongeza SBL kwa namna ambavyo imekidhi kiu hiyo.
Aliongeza kuwa serikali itaendelea kuunga mkono kwa hali na mali shughuli za kibiashara zinazofanywa na SBL na imekuwa ikifanya hivyo hadi kuiwezesha kutimiza miaka 20 ya huduma zake nchini.
“Leo SBL inatimiza miaka 20 hapa nchini hii ni hatua kubwa na ya dhati ambayo inadhihirisha ubora wa mazingira mazuri ya kiuwekezaji hasa kwenye sekta ya biashara,” alisema Mwijage na kuongeza:
“Serengeti nawapongeza kwa ubunifu wa kutuuzia bia isiyokuwa na sukari hata chembe huku mkitumia pia mapato yenu kusaidia sekta za elimu, maji, usalama barabarani na nyingine muhimu zinazoigusa jamii moja kwa moja.” Mkurugenzi Mkuu wa SBL, Helene Weesie akizungumzia maadhimisho hayo, alisema ndani ya miaka 20 ya huduma zake nchini, imesaidia miradi mbalimbali ya kijamii katika sekta za elimu, kilimo, mazingira na shughuli nyingine za kijamii nchini.


