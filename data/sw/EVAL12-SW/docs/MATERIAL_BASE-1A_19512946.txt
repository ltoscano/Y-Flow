Kitambulisho cha elfu tisini kimoja ni cha kwenda kuonyesha ahera?
Feb 11, 2016

NIMEPATA kuliandikia hili la mradi wa vitambulisho wa NIDA kwenye safu hii, Agosti 17, 2011. Niliandika haya kwa kichwa cha makala kinachosemeka hapo chini; ‘Mradi wa vitambulisho ni kioja kingine!’
“Ni Mwanafalsafa yule wa Kiyunani, Ptolemy aliyepata kuandika; ‘Ex Africa simper aliquid novi.’ Maana yake: “Kila kukicha kitazuka kioja kingine Afrika.”
Katikati ya dhahma hii ya kiuchumi tuna mfano wa vipaumbele vya serikali vinavyotia hasira. Mojawapo ni huu unaoitwa Mradi wa Vitambulisho vya Kitaifa. Mchakato wake umeanza tangu mwaka 2007. Ni baada ya Baraza la Mawaziri kuubariki Februari 2, mwaka huo. Mwakani mchakato huu utatimiza miaka mitano. Unagharimu shilingi bilioni 222. Hiki ni kioja kingine!
Maana, mpaka mradi huu uje ukamilike, basi, yumkini kuna ambao watakuwa wameusikia mradi na kufa hata bila kuvikamata vitambulisho vyenyewe. Na pia tujiulize; katika hali yetu ya sasa, mradi wa vitambulisho vya kitaifa una maana gani?
Na hivi hakuna mawaziri wetu wenye uthubutu wa kufungua vinywa vyao kwenye kikao cha Baraza la Mawaziri na kutamka; ”Mh. Rais, tunashauri Mradi wa Vitambulisho Vya Taifa usitishwe na kuwekwa kando mara moja. Si kipaumbele chetu kwa sasa. Ni anasa ya baadae. Tuchote fedha zilizobaki kwenye mradi huo tuziingize katika dharura ya kupunguza hali mbaya ya umeme tuliyo nayo nchini kwa sasa.”
Ndio, mawaziri wetu ndio wenye kuunda serikali na wana nafasi ya kuwapa ahueni Wa tanzania kwa kuwapunguzia mizigo ya matumizi yasiyo ya lazima kwa sasa kama haya ya kugharamia mradi wa Vitambulisho vya Taifa.”
Na hata huo mradi wa vitambulisho vya taifa umekuwa neema kwa wachache huku wananchi walio wengi wangeambiwa wachague leo, kati ya kitambulisho na nafuu ya bei ya mafuta na sukari, basi, haraka wangechagua hilo la pili.
Na si tumeona? Kwa miaka mingi sasa Wa tanzania ‘tunachezeshwa shere’ kuhusu huo mradi wa uanzishwaji wa Vitambulisho vya Taifa. Kama Wa tanzania watasikilizwa sauti zao. Ni haya tutakayosema; vitambulisho vya kitaifa si kipaumbele cha maendeleo yetu kwa sasa. Tupo katikakati ya hali ngumu ya kiuchumi ikiwamo upungufu wa chakula kutokana na baadhi ya maeneo ya nchi kukumbwa na ukame.
Wa tanzania leo hatuna umeme wa uhakika wala mafuta ya uhakika. Na umeme huo mchache tumepandishiwa bei. Mafuta nayo bei juu. Na shilingi yetu inazidi kuporomoka thamani kulinganisha na dola ya Marekani. Hapana, katika dhiki hii tuliyonayo, Wa tanzania hatuhitaji anasa ya kutembea tukiwa tumebeba vitambulisho vya kununua vya kitaifa. Tutajuana hata bila vitambulisho vya mabilioni.
Na wabunge wetu wale zaidi ya kumi waliofunga safari kwenda Malaysia kukagua kazi ya uchapaji wa vitambulisho wajue, kuwa wametukera sana. Walichofanya nacho ni kioja. Kutumia mamilioni ya fedha za walipa kodi na kupanda ndege kwenda kukagua kile ambacho kingeweza kukaguliwa na watu watatu tu, ni kioja.
Na ndio maana tunauona mradi huu wa vitambulisho kuwa ni mchezo ule ule wa kuwageuza Wa tanzania kuwa ng’ombe wa kuwakamua maziwa; hata kama wamekondeana kwa dhiki ya kukosa majani ya kula.


