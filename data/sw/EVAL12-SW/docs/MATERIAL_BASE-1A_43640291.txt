
Rais: Niko tayari kwa majadiliano
Na JUMA NAMLOLA
VIONGOZI wa Cord jana walifufua upya mwito wa majadiliano ya kitaifa, huku Rais Uhuru Kenyatta akisema yuko tayari kwa mazungumzo lakini yafanywe kwa njia ya kuheshimiana. 
Mbunge Maalum Dkt Oburu Oginga na kiongozi wa chama cha Wiper, Kalonzo Musyoka, walisema kuwa kifo cha mwana wa kwanza wa Bw Raila Odinga, Fidel Odinga, ambacho kiliwaleta pamoja viongozi na Wakenya wa kila tabaka kilikuwa fursa nzuri ya haja ya maridhiano.
“Naona kutokana na kifo cha Fiwake ni kushiriki mitindo, na leo. Yeye jijini cha del, Rais na naibu wake wamekuwa na familia ya Bw Raila mfululizo.
Haya ndiyo tuliyokuwa tukiyataka wakati ule tulipotaka majadiliano.
Naomba tuendeleze uhusiano huu hata baada ya mazishi ya Fidel. Haina haja kuendelea kuzozana bungeni na mahakamani,” akasema Bw Musyoka.
Makamu huyo wa zamani wa rais alionekana kugusia vurugu ambazo zilishuhudiwa majuzi bungeni na kesi iliyo mahakamani ya kupinga Sheria Mpya ya Usalama.
Dkt Oginga alitaka kifo cha Fidel kiwaunganishe Wakenya kama ambavyo ilishuhudiwa jana, Rais Kenyatta, naibu wake William Ruto na Wakenya wa tabaka mbalimbali walipokusanyika katika kanisa la All Saints, Nairobi kwa misa.
“Kifo cha Fidel kimetuleta pamoja bila kujali misingi ya kisiasa na hiki ndicho tulichotaka tulipoitisha majadiliano. Naomba harakati hizo ziendelee kutoka hapa,” akasema Dkt Oginga.
Aliposimama kuzungumza, Rais Kenyatta alisema kuwa hata yeye yuko tayari kwa mazungumzo. Hata hivyo, alisema sharti mazungumzo hayo yafanywe kwa hali ambapo watu wataheshimiana.
“Majadiliano ni jambo linaloweza kufanywa.
Hata mimi niko tayari ili Wakenya wawe kitu kimoja. Lakini tunachohitaji ni watu kusemezana wala si kuambiana,” akasema Bw Kenyatta.
Wakati wa kutoa pole zao kwa familia ya Bw Odinga, waliozungumza walimtaja marehemu Fidel kuwa mtu ambaye hakujua ukabila wala misingi ya kisiasa.
Naibu wa Rais William Ruto alimtaja Fidel kuwa kijana aliyekuwa hajui mipaka ya kisiasa wala kabila. “Alinitembelea mara mbili afisini mwangu mwaka jana tukaongea mambo ya kawaida.
Japo tuko upande tofauti wa kisiasa na babaye, Fidel hakujua mipaka ya kisiasa,” akasema Bw Ruto.
Kiongozi wa wachache katika bunge la Seneti Bw Moses Wetangula, alisema japo Fidel alifariki akiwa angali kijana, moyo wake safi na vitendo vyake vitakumbukwa milele.
Mwili wa marehemu uliowasili kanisani humo saa nane na dakika kumi mchana, utazikwa kesho katika eneo la Kang’o Kajaramogi, Bondo katika Kaunti ya Siaya.


