
Zanzibar Queens yatakiwa nidhamu

Imeandikwa na Mwajuma Juma, Zanzibar

Imechapishwa: 08 Septemba 2016

NAIBU Waziri wa Habari, Utalii, Utamaduni na Michezo Zanzibar, Choum Kombo Khamis amewataka wachezaji wa timu ya Taifa ya wanawake ya Zanzibar, Zanzibar Queens kudumisha nidhamu muda wote watakaokuwa kwenye michuano ya kombe la Chalenji kwa nchi za Afrika Mashariki na Kati.

Kauli hiyo aliitoa jana katika hafla ya kukabidhi bendera kwa timu hiyo ambayo inatarajiwa kushiriki michuano hiyo mjini Jinja, Uganda kuanzia Septemba 11 hadi 20 mwaka huu.
Alisema Zanzibar wanayo sifa ya ukarimu na nidhamu ambayo imeoneshwa na timu zao nyingi zilizoshiriki michuano mbalimbali ya kimataifa. Hivyo wakiwa wawakilishi wa Zanzibar wanapaswa kuidumisha nidhamu hiyo ili kuipatia sifa Zanzibar.
Alisema Wizara na Serikali kwa ujumla ipo pamoja na timu hiyo na ni imani yao kwamba wataipeperusha vyema bendera ya Zanzibar katika michuano hiyo. 
“Sifa isiwe tu kwa kina Mbwana Samatta (Mtanzania anayecheza Genk ya Ugiriki) ni lazima na sisi tuwe na Mwajuma Samatta ili na sie tupate sifa,”, alisema.
Kikosi hicho cha wachezaji 18 kilitarajiwa kuondoka mjini hapa jana kuelekea Dar es Salaam kabla ya kufunga safari ya Jinja. Zanzibar imepangwa kundi A ikiwa na timu za taifa za Burundi, Kenya na wenyeji Uganda.
Kundi B linaundwa na Tanzania bara, Kilimanjaro Queens, Rwanda na Ethiopia, ambapo Septemba 11 mwaka huu, itakuwa ni ufunguzi kwa kupigwa michezo miwili tofauti ya kundi A kwa Zanzibar kuanza na Burundi kabla wenyeji Uganda hawajawakabili jirani zao wa Kenya.


