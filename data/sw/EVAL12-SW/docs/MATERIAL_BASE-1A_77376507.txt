
Zambi kidedea CCM Mbeya Oct 18, 2012

MBUNGE wa Mbozi Mashariki, Godfrey Zambi, amechaguliwa kuwa Mwenyekiti wa Chama cha Mapinduzi (CCM) mkoani Mbeya, ikiwa ni baada ya kuibuka mshindi katika uchaguzi uliofanyika Jumatatu juma hili katika Uwanja wa Kumbukumbu ya Sokoine jijini hapa.

Zambi aliwaacha kwa mbali wapinzani wake baada ya kuzoa kura 888 akifuatiwa na Allan Mwaigaga aliyeambulia kura 318. Wengine waliofuatia ni aliyekuwa Mwenyekiti wa Vijana-CCM, Reginald Msomba kura 237 na mwanasiasa mwenye hulka ya kuhama chama kila anaposhindwa, Prince Mwaihojo naye akiambulia kura 11.

Uchaguzi huo ulifanyika katika Uwanja wa Kumbukumbu ya Sokoine, ikiwa ni miaka 16 tangu Baba wa Taifa, Mwalimu Julius Nyerere atoe kauli nzito kuhusu rushwa kwenye chaguzi pale aliposema; “Mtanzania wa leo hawezi kununua watu kabla ya yeye hajanunuliwa.” 

Mwalimu Nyerere alitoa kauli hiyo wakati akiwahutubia wafanyakazi katika kilele cha Sikukuu ya Mei Mosi, mwaka 1996.

Taarifa za ndani ya chama hicho zinabainisha kuwa baadhi ya wajumbe wa mkutano mkuu wa mkoa walipewa na baadhi ya wagombea, shilingi 10,000 kila mmoja, huku idadi yao ikielezwa kufikia wajumbe 2,000.

Pamoja na kuwepo kwa madai hayo, baadhi ya wajumbe wa mkutano huo wa uchaguzi waliyapinga wakisema ni hasira za walioshindwa, na kuhoji kwamba wao ndio wajumbe mbona hawajaziona hizo pesa.

Wakati wajumbe hao wakipinga madai ya kuhongwa na wagombea, taarifa nyingine zinathibitisha kuwapo kwa baadhi wa wagombea kutumia fedha nyingi, na viwango vya fedha walizotumia ni kati ya Sh. milioni 15 hadi 30.

Mathalani, mgombea mmoja katika nafasi ya mwenyekiti wa wilaya mkoani hapa anadaiwa kutumia zaidi ya Sh milioni 30 kusaka nafasi hiyo, hata hivyo siku ya uchaguzi alijikuta akiangushwa vibaya.

“Uchaguzi wa safari hii hauna pesa, mwaka 2007 pale MIST ilikuwa hatari, ulikuwa unaiona pesa ikitumika, safari hii hata unywaji bia ni kidogo sana, wajumbe hawana fedha, pesa ilitolewa kidogo, mgombea aliyetoa pesa nyingi ni 10,000/=,” anasema mjumbe mmoja nje ya Kiwanja cha Sokoine. 

Pilikapilika kuelekea uchaguzi huo mkoani Mbeya zilikuwa nyingi huku baadhi ya wanasiasa wanaotajwa kuwania nafasi ya urais mwaka 2015 wakionekana mkoani hapa kwa kile kilichoelezwa kuweka mambo sawa.

Pamoja na wawania nafasi ya urais, wapo pia viongozi wa serikali wanaowania kuingia kwenye Halmashauri Kuu ya Taifa ya chama hicho (NEC), ambao nao wameonekana wakizunguka mkoani hapa.

Miongoni mwa viongozi hao ni Waziri wa Nchi Ofisi ya Rais Uhusiano na Uratibu, Stephen Wasira ambaye alifika wakati mkutano wa uchaguzi ukiendelea na kuzungumza na wajumbe.

Wassira alikiri kuwa mazingira ya sasa ya uchaguzi yamebadilika, ushindani ni mkubwa tofauti na huko nyuma.

Hata hivyo baadhi ya wajumbe walionyesha kutofurahishwa na hatua ya Waziri Wassira kuvamia mkutano huo wakibainisha kuwa alikuwa kwenye kampeni yake kwa ajili ya NEC.

Akizungumza kabla ya kuanza kwa uchaguzi, Msimamizi wa Uchaguzi huo, Naibu Waziri wa Kilimo na Ushirika, Adam Malima alifichua siri ya chama hicho kuboronga katika majimbo ya Mbeya na Iringa Mjini akisema ilisababishwa na vyombo vya juu vya uamuzi kupuuza utashi wa wanachama.

“Iringa tulikosea kuanzia kwenye NEC, wanachama walisema tunamtaka huyu, sisi tukawapelekea mgombea wasiyemtaka,”

“Mbeya Mjini ni hasira za kushindwa kwenye kura za maoni, walioshindwa walijiunga upande wa pili, Sugu asingeweza kushinda bila wana CCM.”

Kauli ya Malima kuhusu Jimbo la Mbeya ilidhihirika mara baada ya matokeo ya nafasi ya mwenyekiti wa mkoa kuvuja, wajumbe na baadhi ya wanachama wa CCM walionyesha furaha yao kutokana na kile kilichodaiwa kushindwa kwa mmoja wa wagombea, Alan Mwaigaga.

Wajumbe hao pamoja na wanachama wao, waliendelea kucheza huku wakionyesha ishara ya kuchinja, wakiashiria wamefanikiwa kumchinja mbaya wao katika Uchaguzi Mkuu uliopita.

Katika uchaguzi huo wa mwaka 2010, Mgombea wa CCM, Benson Mpesya aliangushwa na mgombea wa CHADEMA, Joseph Mbilinyi ambaye kwa sasa ndiye Mbunge wa Jimbo hilo.

Ushindi wa CHADEMA dhidi ya CCM katika jimbo hilo unadaiwa kuhusishwa na hujuma ya moja kwa moja iliyofanywa na kambi ya mgombea mwingine wa CCM aliyeshindwa kwenye kura za maoni, Tom Mwang’onda hivyo kutumiwa kumwangusha Mwaigaga kwenye kinyang’anyiro cha mwenyekiti wa mkoa akidaiwa aliungana na kambi hiyo kuisaidia CHADEMA kumwangusha Mpesya.

Uchaguzi wa CCM mwaka huu unaelezwa kulenga zaidi kutengeza safu kwa ajili ya Uchaguzi Mkuu.

Nafasi ya Mwenyekiti wa CCM Mkoa wa Mbeya ilikuwa ikishikiliwa na Nawab Mulla, aliyeamua kutotetea wadhifa huo kutokana na matatizo ya kiafya.

Hata hivyo, akihutubia wajumbe wa mkutano huo Mulla alikanusha kuwahi kukiri afya yake si nzuri.

Miongoni mwa ahadi zake alizotoa alipochaguliwa kuwa mwenyekiti wa CCM Mbeya mwaka 2007 ni pamoja na kujenga ofisi za chama zenye hadhi.

Ahadi zingine ni kuanzisha miradi kwa vijana pamoja na kuondoa makundi ndani ya chama hicho mkoani hapa, makundi ambayo yanaelezwa kuchangia kwa kiwango kikubwa kuzorotesha maendeleo ya mkoa huo.

Pamoja na kukanusha, lakini bado chama hicho wakati wa uongozi wake kimeshindwa kujenga jengo lenye hadhi kama alivyoahidi huku makundi ndani ya chama hicho yakiimarika zaidi hadi kusababisha kupoteza majimbo mawili.

Mulla aliwaachia wosia wanachama wenzake pamoja na viongozi wapya kwa kuwataka kuacha ubinafsi, kutokifanya chama mahala pa kujinufaisha, kuvunja makundi na viongozi kuwahudumia wananchi.

Mkutano huo uliambatana na vituko vya hapa na pale, lakini kubwa katika yote ni vurugu zilizokuwa zikisababishwa na Mjumbe wa NEC kutoka Wilaya ya Mbozi, George Mwenisongole akionyesha upinzani wake wa wazi kwa Zambi.

Vurugu hizo zilitokana na kiongozi mmoja wa vijana kuingilia uhakiki wa wajumbe wa mkutano huo kutoka Wilaya ya Mbozi, hatua iliyosababisha makundi mawili kujitokeza wazi, moja likiwa linalomuunga mkono Zambi na jingine likiongozwa na Mjumbe huyo wa NEC likimpinga.


