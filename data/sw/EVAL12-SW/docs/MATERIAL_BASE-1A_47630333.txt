CCM hiyo inang’oka, UKAWA wanatuletea nini?
Aug 19, 2015

WANASIASA, wachambuzi, waandishi wa habari na hata wananchi wa kawaida wanasema uchaguzi wa mwaka huu utakuwa ni wa kihistoria kwa sababu ya mwamko mkubwa wa wananchi na sio siri kuwa mwamko uliopo sasa unatokana na hamasa ya wananchi kutaka mabadiliko.
Inavyoonekana ni kuwa watanzania wengi, kwa muda mrefu wamekuwa wakitaka mabadiliko ya utawala. Hata hivyo, huko nyuma, kutokana na udhaifu wa vyama, udhaifu wa wagombea na fikra kwamba Chama Cha Mapinduzi (CCM) kina mbinu za faulo za ushindi, watanzania waliona kupigia kura upinzani ni kazi bure.
Mwaka huu hali ni tofauti
Mwaka huu, kuna kila sababu ya kuamini kuwa mabadiliko yanawezekana. Kwanza kuna umoja wa vyama vya upinzani, uendao kwa jina la Umoja wa Katiba ya Wananchi (Ukawa). Pili, kutoka kwa Edward Lowassa katika chama tawala na kuingia Chadema, na kisha kuteuliwa kuwa mgombea atakayewakilisha Ukawa kumeongeza imani zaidi ya wananchi kuwa mabadiliko yanawezekana.
Kuingia kwa Lowassa Ukawa kumeipunguza nguvu CCM na nguvu hiyo kuhamia Ukawa. Pamoja na Lowassa, wanachama wengi wa CCM wamemfuata, wadogo na wakubwa ambao wamerudisha na kuchoma kadi za CCM hadharani, wakakilaani chama hicho na kujiunga na vyama vya Ukawa katika kile kinachoitwa mafuriko au gharika. Wanufaika wakubwa wa mhamo huo wamekuwa Chadema.
Kuingia kwa Lowassa Ukawa pia kumefanya sasa watu waamini wamepata mtu anayezijua mbinu za ushindi za CCM na hivyo atahamishia mbinu hizo Ukawa. Kama ni rafu, na yeye anazijua. Nasikia profesa mmoja alimzungumzia Lowassa kwa kutumia mfano wa jambazi aliyewatoroka wenzake na kuja kuvujisha siri za uovu na kujiunga na raia wema!
Kule mtaani kwetu, vijiweni utasikia watu wakimsifia Lowassa kuwa ana watu kwenye kila taasisi nyeti ya nchi hii – ikiwemo usalama wa taifa, jeshi la wananchi, jeshi la polisi – na hivyo ataweza kunyaka siri za hujuma za CCM dhidi ya Ukawa. Hata nimewahi kusikia eti Lowassa aliwaambia wafuasi wake huko Ukawa kuwa wao wapige kura tu, kazi ya kulinda kura na kushughulika na tume wamwachie yeye. Lowassa amewapa Wa tanzania wengi hali ya kujiamini.
Hamasa yote hii ya kutaka mabadiliko inathibitishwa na maelfu ya watu wanaojitokeza katika mikutano ya Ukawa – Lowassa katika miji mikubwa ya Mbeya, Mwanza, Dar es Salaam na Arusha. Huku mitaani kila mtu anaimba mabadiliko hadi wachambuzi wanajiuliza CCM watapona mwaka huu?
Binafsi, nimekuwa mgumu kuamini kuwa vuguvugu la Lowassa hili lina mashiko na nafasi ya kufanikiwa. Lakini kila nikiangalia huku mtaani ninapoishi naona CCM wana hali mbaya. Pale saluni ninaponyoa, kila ninapokwenda sioni vijana wanaoshabikia CCM. Kila mtu yupo timu Ukawa. Jirani yetu pale Magomeni, mama muuza vitumbua, ambaye kiasili ni CCM naye anasema atampigia kura Lowassa. kisa? Kaka yake ambaye ni mfanyabiashara ndogo ndogo amekuwa akikamatwa kamatwa hovyo pale Kariakoo na kisha kunyang’anywa mali zake na migambo ya Jiji. “CCM wanatunyanyasa wanataka sisi wanyonge tukale wapi?”, mama muuza vitumbua alinambia.
Juzi nilikuwa nazungumza na mmoja kati ya wazee wangu waliopo kule wilayani kwangu, Tunduru, bibi wa miaka zaidi 70 naye ananishauri mimi ninayeishi hapa Dar es Salaam nimpigie kura Lowassa! Du! Kama homa, basi joto la siasa za mabadiliko Tanzania limepanda hadi nyuzi 100. Siasa za mabadiliko zinachemka.
Lakini kw kweli, ni mtu mjinga pekee ambaye hahitaji mabadiliko. Hata hivyo, mabadiliko yapo tunayoyaita chanya na mengine hasi. Kutokana na vuguvugu la Ukawa na Lowassa, Wa tanzania wanategemea mabadiliko chanya.
Hata hivyo, uchambuzi wangu usio wa kisomi sana na maono yangu mafupi yananiambia Wa tanzania wameweka imani ya upofu kwa vuguvugu hili la mabadiliko, na nachelea tusije tukapata mabadiliko hasi.
Uzoefu unaonesha mabadiliko hasi yamewahi kutokea duniani katika nchi ambazo raia wengi waliweka imani katika vuguvugu kama hili la Ukawa na baadaye watu wakajuta. Nisingekuwa na sababu ya kutia shaka kuwa hilo linaweza kutokea kama nisingekuwa na sababu kadhaa za msingi ambazo mimi sio wa kwanza kuzizungumza.
Kwanza, inaonekana Ukawa wenyewe na wafuasi wao wanaongozwa zaidi na hamu ya kuiondoa CCM kuliko ajenda maalumu za mabadiliko baada ya kuitoa CCM madarakani. Ukizungumza na wananchi, unaona hisia za ‘sina cha kupoteza’, ‘liwalo na liwe’, ‘wamekaa sana madarakani hawa washenzi CCM’. Ni hisia za watu wanaoonekana wamekata tamaa. Ni jambo zuri lakini pia ni baya. Ni zuri kwa sababu mtazamo huo ni mzuri kwa kuleta mabadiliko, lakini ni mbaya kwa sababu watu hawatumii muda kuzingatia mabadiliko yanayokuja ni ya aina gani.


