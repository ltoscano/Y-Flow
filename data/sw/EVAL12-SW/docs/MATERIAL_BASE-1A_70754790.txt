Prof. Lipumba ajiuzulu kwa hiari ama nguvu itumike
May 31, 2013

NIANZE makala hii kwa kuomba samahani kwa kutokuwa nanyi katika toleo lililopita. Hali hiyo ilitokana na sababu zilizokuwa nje ya uwezo wangu.

Wiki iliopita imeacha kumbukumbu mbili zisizopendeza nchini. Kwanza, vurugu kubwa zilizotokea Mtwara. Binafsi, kilichonishtusha zaidi ni ukweli kwamba vurugu hizo zilipotokea mara ya kwanza, taifa lilifahamishwa kuwa Waziri Mkuu Mizengo Pinda amefanikiwa kupata suluhu ya tatizo hilo.

Ukweli usiopingika ni kwamba tatizo la Mtwara ambalo kimsingi ni upinzani dhidi ya ujenzi wa bomba la gesi kuelekea Dar es Salaam halikwisha, halijaisha na huenda likadumu kwa muda mrefu zaidi. Sababu moja kuu ya kuendelea kwa tatizo hilo ni ‘tiba isiyo mwafaka’ inayotolewa na serikali katika utatuzi wa tatizo hilo.

Sote tunatambua kuwa sio kila tatizo linatatuliwa kwa matumizi ya nguvu. Kuna matatizo kadhaa ambayo utatuzi wake unahitaji busara zaidi kuliko ubabe. Kwa bahati mbaya, taifa letu kwa sasa linakabiliwa na sio tu ombwe la uongozi bali pia uhaba mkubwa wa busara katika uamuzi wake mbalimbali.

Nimetanabaisha kuwa tatizo la Mtwara linaweza kuendelea kwa muda mrefu kwa sababu moja ya madhara ya matumizi ya nguvu katika kumaliza vurugu ni ile hali ya kuacha ‘majeraha moyoni’ ambayo ni vigumu kuyaondoa. Tumesikia taarifa mbalimbali kuhusu ubabe wa Jeshi la Polisi mkoani humo, kwamba licha ya vipigo vikali, kuna habari kuwa baadhi ya polisi walijihusisha na vitendo vya uhalifu, kama vile kupora mali za watu. 

Lakini la hatari zaidi ni vifo vilivyotokana na vurugu hizo. Labda kukupa picha nzuri, ninaomba kutumia mfano wa mgogoro wa Wayahudi na Palestina. Moja ya sababu kuu za mgogoro huo kudumu kwa miaka mingi ni ukweli kwamba inawawia vigumu waliopoteza ndugu, jamaa na marafiki katika mgogoro huo ‘kukubali yaishe,’ yaani kuweka mbele umuhimu wa amani badala ya kulipa visasi. Wana-Mtwara waliopoteza jamaa zao, hususan wale ambao hawakuwa na hatia yoyote, wanaweza kuendelea kuwa na kinyongo cha muda mrefu, na hiyo inaweza kuwa sababu ya vurugu hizo kuibuka upya licha ya taarifa za watawala kuwa hali sasa ni shwari.

Tukiweka kando suala la Mtwara, mwishoni mwa wiki zilipatikana taarifa za kushitua kumhusu Mwenyekiti wa Taifa cha Chama cha Wananchi (CUF), Profesa Ibrahim Lipumba. Gazeti moja liliripoti kuwa limenasa mkanda wa video unaomwonyesha Prof. Lipumba si tu akikiri kuwa alimsaidia Rais Jakaya Kikwete kupata ushindi kwenye Uchaguzi Mkuu uliopita bali pia ‘akihamasisha udini’ kwa kutaka Waislamu wajipange kwa ajili ya Uchaguzi Mkuu ujao.

Awali nilitarajia mambo mawili, kwanza, Profesa Lipumba kupata ujasiri wa kufafanua kuhusu video hiyo, na pili, taarifa kutoka Ikulu aidha kukanusha au kufafanua kuhusu ‘msaada wa Prof Lipumba kwa Rais Kikwete.’ Hadi ninapoandika makala hii, hayo yote hayajatokea, na hivyo kilichozungumzwa na Lipumba kinaendelea kubaki halali.

Ni vema tutakumbuka kuwa hivi majuzi tu, Rais Kikwete alieleza bayana kuwa kuibuka kwa tatizo la udini kuna ‘mkono wa nchi za nje.’ Binafsi, nilitafsiri kauli hiyo ya Rais kama ‘kutoa majibu mepesi kwenye maswali magumu.’ Ninapata taabu kuamini maelezo ya Rais wangu kuhusu uhusika wa mataifa ya nje kwenye tatizo la udini hususan kwa sababu hakutaja japo nchi moja inayochochea tatizo hilo huko nyumbani.

Na kwa upande mwingine, kutaja tu uhusika wa mataifa ya nje hakutoi maelezo ya kutosha kwani bado kuna swali la; je, ni sera ya taifa fulani dhidi yetu au ni vitendo vya watu binafsi walio nje ya nchi dhidi ya taifa letu.’
Ukisikiliza kwa makini maelezo ya Prof Lipumba, unaweza kuelewa vyema jinsi udini ulivyotumika katika Uchaguzi Mkuu wa 2010 ambapo Kikwete aliibuka mshindi. Lipumba amebainisha wazi kwenye video hiyo kuwa Waislamu walihamasishwa kumpigia kura Kikwete kwa matarajio kwamba angesaidia kutatua matatizo yao. Hata hivyo, kwa mujibu wa video hiyo, inaelekea kuwa matarajio hayo hayajatimia, na Lipumba amesikika akihamasisha Waislamu “Wajipange kwa ajili ya Uchaguzi Mkuu ujao wa mwaka 2015…kwa vile wenzetu (ninaamini akimaanisha Wakristo) wameshaanza kujipanga.”

Katika namna isiyopendeza kabisa, Prof Lipumba amejaribu kuifanya ajenda ya utajiri wa rasilimali tulionao, ambao unahujumiwa na mafisadi, kuwa ina uhusiano na ‘wenzetu’ (yaani Wakristo).

Nilitarajia Msajili wa Vyama vya Siasa, John Tendwa, angekuwa mtu wa kwanza kutoa wito kwa Lipumba kuachia ngazi mara moja, kama ambavyo amekuwa ‘mwiba mkali’ kwa CHADEMA kiasi cha kujengeka picha kuwa Msajili huyo ni mithili ya mtumishi wa CCM.


