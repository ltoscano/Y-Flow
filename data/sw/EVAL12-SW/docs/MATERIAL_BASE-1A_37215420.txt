
Mtolea Mbunge halali Temeke

Imeandikwa na Flora Mwakasala

Imechapishwa: 21 Septemba 2016

MAHAKAMA Kuu Kanda ya Dar es salaam, imetupilia mbali kesi ya kupinga matokeo ya uchaguzi iliyofunguliwa na aliyekuwa mgombea ubunge wa wa Temeke, Dar es salaam, Abbass Mtemvu (CCM) dhidi ya Mbunge wa jimbo hilo, Abdallah Mtolea (CUF). 

Jaji Issa Maige ametoa uamuzi huo leo baada ya kupitia hoja za pande zote mbili katika kesi hiyo na kuona hakukuwa na tatizo lolote kuhusu ushindi wa Mtolea.
Amesema, baada ya kupitia ushahidi, amebaini kuwa hakuna sehemu yoyote ambayo inaonesha ushindi wa Mtolea una kasoro za kutaka urudiwe, ingawa kulikuwa na mapungufu ya kawaida.
Jaji Maige ameieleza kuwa katika kipengele cha utofauti wa kura 6,000 ambazo zinabishaniwa, amebaini kuwa hata Mtemvu angepewa kura hizo asingeweza kushinda.
Amesema, Mtemvu alishindwa kuwasilisha fomu za majumuisho ya kura ya vituo 18 vya uchaguzi kama alivyoahidi na badala yake aliwasilisha fomu za vituo nane.
Kutokana na sababu hizo, Jaji Maige alitupilia mbali madai ya Mtemvu kwa gharama na kusema Mtolea ndiye mshindi halali wa ubunge katika jimbo la Temeke. 
Mtemvu alifungua kesi hiyo dhidi ya Mwanasheria Mkuu wa Serikali (AG), Mkurugenzi wa Manispaa ya Temeke na Mbunge wa Jimbo hilo, Mtolea akipinga matokeo ya uchaguzi katika jimbo hilo na kutaka yatenguliwe.
Akizungumza nje ya mahakama, Mtolea alimshukuru Mungu kwa kuwa mahakama imethibitisha hakukuwa na tatizo katika kupiga kura na kutangazwa kwa matokeo.


