Martin Bryant na mauaji ya kutisha III
Oct 30, 2014

MWAKA 1990, Bryant na baba yake walihamia katika nyumba ya Helen Harvey, mwanamke mzee aliyekuwa mcheza kamari asiye wa kawaida. Minong’ono ilienea kwamba Bryant alikuwa na uhusiano wa kimapenzi na hicho kizee na kilimgeuza kama mdoli wake akitembea naye huku na huko kujionyesha huku akimnunulia zawadi kemkem za thamani.

Mwaka 1993 Maurice Bryant, baba yake Bryant alifariki na kifo chake kilikuwa cha kutatanisha. Mwili wake ulikutwa ukiwa kwenye kisima na ulipotolewa, ulikutwa na jeraha la risasi na uchunguzi wa awali ulionyesha kwamba alikuwa amejiua, lakini baada ya tukio la mauaji alilolifanya Bryant, polisi walianza uchunguzi upya wa kifo hicho. Mwaka huo huo wa 1993, baada ya kifo cha Maurice, Helen Harvey alikufa kwa ajali ya gari katika mazingira ya kutatanisha ambapo Bryant alikuwa abiria huku mwanamke huyo mzee akiwa ndiye dereva. Taarifa ya Polisi ilionyesha kwamba kifo chake kilitokana na ajali, lakini pia polisi walianza uchunguzi upya wa kesi hiyo baada ya Bryant kufanya mauaji ya kutisha.

Baada ya kifo cha Helen Harvey, Bryant alirithi nyumba zake na mamilioni ya dola ya mwanamke huyo yaliyokadiriwa kufikia dola 550,000 na hivyo kijana huyo kuwa na uwezekano mdogo wa kulazimika kutafuta kazi au kutofanya kabisa kwa sababu hela alizokuwa nazo zilikuwa za kutosha. Pamoja na uwezo mkubwa kifedha aliokuwa nao, sura na umbo la kuvutia, lakini Bryant alikuwa na tatizo la kujenga uhusiano, alikuwa anautumia muda mwingi akiwa peke yake.

Kuanzia mwaka huo wa 1993 alifanya safari za kitalii katika nchi mbalimbali 14 lakini kote huko aligundua kwamba watu walikuwa wakimwepuka kama vile ilivyokuwa nchini mwake Tasmania, hata hivyo alikuwa akifurahia safari za ndege na kuna wakati aliwahi kusimulia jinsi alivyovutiwa na mazungumzo yake na abiria mwenzake ndani ya ndege, hali iliyomfurahisha kutokana na abiria huyo kuonyesha kumkubali. Hata hivyo mwishoni mwa mwaka 1995 alifikia ukingoni na kutaka kujiua. Katika ujumbe wake aliandika hivi: “Nadhani watu wako dhidi yangu, kila ninapojaribu kuwa nao karibu au kujenga nao urafiki, wao wananikwepa………..” hata hivyo hakutimiza azma yake hiyo.

Majirani zake wanamwelezea kwamba alikuwa mtu mwenye mapenzi makubwa na silaha, ilikuwa kawaida kwake kuwatisha majirani zake kwa kufyatua risasi hovyo akiwinda vicheche. Jirani yake mmoja alikwenda mbali zaidi kwa kwenda katika kituo kidogo cha polisi na kuripoti kuhusu vitendo hivyo vya Bryant na kuwaeleza polisi kwamba huenda Bryant ni mtu hatari kwa usalama wa raia wema, lakini hakuna hatua zozote zilizochukuliwa dhidi yake.
Ukweli ni kwamba, bado watu walikuwa na kumbukumbu ya wauaji wa halaiki. Kwa mfano Thomas Hamilton ambaye wiki sita zilizopita alifanya mauaji ya kinyama kwa kuua watoto wa shule 16 huko Dunblane, Scotland au James Hubert ambaye aliua watu 21 katika mgahawa wa McDonalds huko San Diego nchini Marekani mwaka 1984 au Michael Ryan ambaye aliua watu 16 huko Hungerford nchini Uingereza mwaka 1987.

Wauaji wote hao walielezwa kuwa ni watu waliokuwa wakiishi katika upweke kutokana na kushindwa kujenga uhusiano na watu. Wote walikuwa na mapenzi makubwa na silaha. Mpaka inakaribia alfajiri ya Aprili 29, askari polisi bado walikuwa wameizingira nyumba hiyo ya wageni ya Seascape.

Walikuwa hawajasikia chochote kutoka kwa Bryant kwa muda wa saa kadhaa baada ya simu aliyokuwa akitumia kuisha chaji. Lakini baadaye waliona moshi wa moto ukitokea katika dirisha la chumba kimojawapo cha nyumba hiyo ya wageni. Muda mfupi baadaye waliona moto ukiwa umezingira chumba hicho.


