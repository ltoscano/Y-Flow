
Polisi waanza kusindikiza magari ya abiria Lamu
POLISI jana walianza kuyasindikiza magari yote ya uchukuzi wa umma yanayohudumu katika barabara ya Lamu-Garsen kufuatia shambulizi la wikendi, ambapo basi la kampuni ya Tawakal lilishambuliwa na watu waliotuhumiwa kuwa wanamgambo wa Al-Shabaab.
Hatua hiyo ilifikiwa baada ya mkutano wa wakuu wa usalama kutoka kaunti za Tana na Lamu jana mjini Garsen. Mkutano huo ulilenga kubuni mikakati ya kuimarisha usalama katika eneo hilo.
Kamanda wa polisi katika kaunti ya Lamu Ephantus Kiura aliiambia Taifa Leo kuwa hakuna gari lolote litakalokuwa likitumia barabara hiyo ambalo litaruhusiwa kuhudumu bila kusindikizwa na maafisa wa usalama waliojihami.
“Tumeanza rasmi huduma ya kuyasindikiza magari, hasa magari yanayohudumu Mokowe kwenda Gamba, katika eneo la Tana Delta.Tumeimarisha usalama kabisa,” akasema Bw Kiura kwa njia ya simu kutoka Lamu.
Kinyume na hapo awali, ambapo polisi waliojihami huwa wanaabiri mabasi, magari mawili ya polisi yalitumwa kuyalinda mabasi kadhaa ambayo yanahudumu katika barabara ya Mombasa-Lamu.
magari ya abiria Lamu Mabasi ya kwanza yatajumuisha mawili ya kampuni ya Tawakal, la TSS, la Simba Coach na moja la Najaah, yaliyoondoka Mokowe mwendo wa saa moja asubuhi kuelekea Mombasa chini ya ulinzi wa maafisa wa utawala (AP).
Mabasi hayo yalisimama katika eneo la Kibaoni, kando ya kituo cha kibiashara cha Mpeketoni, ili kuyangoja mabasi ya TSS na Simba Coach, ambayo yalienda kuwachukua abiria waliokuwa wamekata tiketi kutoka maeneo hayo.
“Magari hayo yalitusindikiza hadi katika kituo cha polisi cha Gamba katika eneo la Tana Delta, ambapo baadaye yalituacha kuendelea na safari,” akasema utingo mmoja, ambaye hakutaka kutajwa. 
“Magari mengine ya polisi yalisindikizakatika msafara wa pili wa mabasi yaliyoondoka Mokowe mwendo wa saa nne asubuhi.
Alisema kuwa abiria walikaguliwa na maafisa wa kijeshi (KDF) ambao wanalinda maeneo mbalimbali ya kiusalama kati ya Lamu na Garsen.
Wakati huo huo, Bw Kiura alisema kuwa ndege za kijeshi zilikuwa zikifanya msako katika eneo hilo, hasa katika maeneo ya misitu kutoka Lango la Simba, katika mpaka wa kaunti za Tana River na Lamu hadi katika msitu wa Boni, karibu na mpaka wa Kenya na Somalia.


