
Rwanda yakubali kuandaa shindano
Na JOHN ASHIHUNDU
CHAMA cha Soka Nchini Rwanda (FERWAFA) kimesema kiko tayari kuandaa michuano ya mwaka huu ya Kagame CECAFA Cup. 
Katibu wa chama hicho, Olivier Mulindahabi alisema uandalizi wa mashindano hayo yatakayofanyika Agosti mjini Kigali utawasaidia kupima uwezo wa nchi hiyo kuandaa michuano ya CHAN 2016.
Alisema Wizara ya Michezo ya nchi hiyo imekubali kushirikiana na FERWAFA katika uandalizi wa mechi hizo za Klabu Bingwa eneo la Afrika Mashariki na Kati.
“Tuko na bajeti ya kugharamia maandalizi ya michuano hiyo. Kile tunasubiri ni arifa kutoka kwa CECAFA watueleze kuhusu mchango wao,” akasema katibu huyo.
Vital ‘O ya Burundi ndio wanaoshikilia taji hilo baada ya kulaza APR ya Rwanda 2-0 kwenye fainali mjini Darfur, Sudan mwaka jana.
Kenya haikuwakilishwa katika mashindano hayo.
Gor Mahia watawakilisha Kenya katika mashindano ya mwaka huu baada ya kutwaa ubingwa wa Ligi ya KPL msimu uliopita.
Wakati huo huo, AFC Leopards itawakilisha Kenya katika mashindano ya kimataifa nchini Sudan mwezi huu.
Leopards imepewa nafasi ya kushiriki katika kinyang’anyiro hicho cha dimba jipya la Nile Basin Winners Cup ambalo litajumuisha timu zilizomaliza katika nafasi ya pili kwenye ligi zao.
Mbali na klabu za Afrika Mashariki na Kati, vile vile nchi za DRC na Misri zitawakilishwa kwenye mashindano hayo yatakayofanyika kati ya Mei 20 hadi Juni 5, 2014.


