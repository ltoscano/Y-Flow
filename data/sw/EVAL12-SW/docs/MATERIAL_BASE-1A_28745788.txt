
Shujaa walala Port Elizabeth
Na GEOFFREY ANENE
KWA mara ya tatu mfululizo katika raga ya IRB Sevens, Kenya imeshindwa kuingia kwa robo-fainali maalum baada ya kupepetwa na wenyeji wa duru ya Nelson Mandela Bay Sevens, Afrika Kusini 38-7 huko Port Elizabeth jana.
Kichapo dhidi ya Afrika Kusini kilifuata kile cha 29-5 katika mechi ya ufunguzi katika mikono ya Wales.
Dhidi ya Afrika Kusini, mechi ilikuwa mswaki kwa mabingwa hao wa Dubai Sevens, Afrika Kusini ambao walionekana kana kwamba wanafanya mazoezi.
Vijana wa Paul Treu walibakia kuona vimulimuli huku Afrika Kusini ikifurahia uongozi wa 26-0 wakati wa mapumziko baada ya kupata trai trai nne katika kipindi cha kwanza kupitia Seabelo Senatla (mbili) na Branco Du Preez na Cecil Afrika.
Katika mechi ya ufunguzi, Kenya walionekana kukosa tamaa, makini, kasi na vilevile kuzidiwa nguvu na Wales ambao waliendeleza ubabe wao kwa kucharaza vijana wa Paul Treu 29-5.
Masihara katika safu ya ulinzi ya Kenya na presha ya mapema kutoka kwa Wales ilipelekea Waafrika hao kujipata chini 17-0. Kenya walipunguza pengo hilo na trai ya Oliver Mang’eni kuenda mapumzikoni Wales wakiwa juu 17-5.
Mang’eni alitimuliwa uwanjani kwa dakika mbili baada ya kucheza visivyo mara tu kipindi cha pili kilipoanza na kufanya Wakenya kucheza dakika hizo na watu sita. Licha ya Kenya kuzuia mashambulizi vizuri Mang’eni akiwa nje, mambo yaliharibika aliporejea uwanjani. Wafungaji wa trai za Wales dhidi ya Kenya ni Jason Harries, Lee Williams, Aled Jenkins na Luke Morgan.


