
Nairobi, Nakuru na Kiambu bora kwa matumizi ya pesa
KAUNTI ya Kiambu imeorodheshwa miongoni mwa tatu bora kwa utumizi wa fedha katika mwaka wa bajeti.
Waziri wa fedha katika kaunti ya Kiambu Bi Mary Nguli alisema kulingana na ripoti iliyowasilishwa hivi majuzi kaunti ya Nairobi inaongoza kwa utumizi bora wa fedha zake za bajeti huku ikifuatwa na Nakuru halafu kaunti ya Kiambu inaorodheshwa ya tatu bora.
Bi Nguli alisema licha ya kupitia masaibu mengi mwaka uliopita wa 2013, kaunti ya Kiambu imefanya juhudi na kupata fedha za ushuru kwa kiwango kizuri, jambo lililoipiga jeki na kuiwezesh kufika mahali ilipo sasa.
Aliwapongeza wafanyabiashara na wadau kwa kuitikia mwito wa kulipa ushuru kwa wakati ufaao.
“Kama sio ushirikiano huo wa wakazi wote wa kaunti hii ya Kiambu, bila shaka hatungepiga hatua kubwa kufikia kiwango hicho,” alisema Bi Nguli.
Alisema msimamo huo uliwapa mwongozo mzuri wa kujipanga ili kutafuta ushuru kwa njia mwafaka.
Afisa mkuu wa fedha katika kaunti hiyo, Bw John Gicace alisema mpangilio maalum waliozingatia ndio iliofanikisha mwelekeo huo wa kutua katika nafasi hiyo.
Alisema atahakikisha kila mkazi wa sehemu hiyo anahudumiwa kwa njia inayostahili ili pia nao waweze kutoa ushuru bila kushurutishwa. “Tutafanya juhudi kuona wananchi wanapewa nafasi ya kuelewa usimamizi.” -LAWRENCE ONGARO 


