Slaa na sasa Lipumba, nani wengine dhamira zitawasuta?
Aug 12, 2015

“KWANGU mimi kuingia Ikulu ni tunda la lengo kuu ambalo ni kurudisha maadili ndani ya nchi hii. Nani hajaona matumizi ya rushwa kwenye mchakato wa Lowassa kutafuta wadhamini? Leo fedha zinazotumika ni za kina Rostam Aziz – wale wale ambao tukisimama jukwaani tumekuwa tukiwaita mafisadi. Nimeheshimu na kutii dhamira yangu kwa kuwa naamini Mungu huzungumza nasi kupitia dhamira zetu” (Dk. Slaa – Agosti 3, 2015).
“Nawaomba radhi sana wanachama na wananchi walioniamini na kuonyesha mapenzi makubwa kwangu na uongozi wangu. Nimeshiriki vikao vya Ukawa vilivyotufikisha hapa. Hata hivyo, dhamira na nafsi yangu inanisuta kuwa katika uamuzi wetu tumeshindwa kuenzi na kuzingatia tunu za Taifa za utu, uzalendo, uadilifu, umoja, uwazi na uwajibikaji” (Profesa Lipumba – Agosti 6, 2015).
Ndugu zangu, nimeshawishika kuanza na nukuu hizo mbili za waliokuwa vigogo wa Ukawa walioachia nyadhifa zao hivi karibuni kwa kusutwa na dhamira zao juu ya ujio wa Edward Lowassa katika umoja huo. Namaanisha aliyekuwa Katibu Mkuu wa Chadema, Dk. Slaa na aliyekuwa Mwenyekiti wa CUF, Profesa Lipumba.
Wote wawili wameziachia nyadhifa zao walizozishika kwa miaka mingi kwa sababu ya kusutwa na dhamira zao baada ya Ukawa kumpokea Lowassa na kumteua kuwa mgombea urais wao kupitia Chadema. Ni hatua ambazo zinathibitisha busara zao, ukomavu wao kisiasa, weledi, uadilifu na heshima zao kwa umma.
Daima nitawaheshimu watu ambao hupoteza karibu ‘kila kitu’ kwa kujiuzulu nyadhifa zao za uongozi kwa sababu tu ya kusutwa na dhamira zao. Si siri kwamba dunia ina watu wachache wenye ujasiri huo wa kutii na kuheshimu dhamira zao.
Katika andiko lake – A Testament of Hope, mpigania haki za watu weusi wa zamani wa Marekani, Martin Luther King Jr. anasema hivi: “There comes a time when one must take a position that is neither safe nor popular but he must take it because conscience tells him it is right (kuna wakati ambapo mtu huchukua hatua au msimamo ambao si salama wala unaopendwa lakini ni lazima auchukue kwa kuwa dhamira inamwelekeza ya kuwa ni kitu sahihi kukifanya).
Kwa mantiki hiyo, nawapongeza Dk. Slaa na Profesa Lipumba kwa kuketi chini, kutafakari na kusemezana na nafsi zao, na kisha kufikia hatua ya kujiuzulu nyadhifa zao kuliko kuendelea na Ukawa ya Edward Lowassa. Wasingefanya hivyo, dhamira zingeendelea kuwasuta maisha yao yote kwa sababu walishiriki kueneza imani nchini kuwa ni fisadi. Nawapongeza kwa kuzishinda roho za kinafiki na za ubinafsi zilizojaa uchu wa pesa na madaraka.
Kwa hiyo, historia itakuja kuandikwa ya kwamba Dk. Slaa na Profesa Lipumba waliachia nyadhifa zao baada ya dhamira kuwasuta kwa kushiriki mchakato wa kumkaribisha Lowassa katika Ukawa, na hata kumfanya mgombea urais wao. Yaani Lowassa yule yule ambaye kwa miaka kadhaa walikuwa wakimpigia kelele nchi nzima kuwa ni fisadi! Yaani Lowassa yule yule aliyeibariki na kuipigia kura ya NDIYO Katiba Pendekezwa inayopingwa na Ukawa! 
Ndiyo maana katika kutafakari hatua yao hiyo ya kijasiri, nimesononeshwa na lugha aliyoitumia kijana John Mnyika wa Chadema katika kumkosoa Profesa Lipumba kwa kuchukua hatua aliyoichukua. Mnyika ni kijana mdogo mno kwa Profesa Lipumba. Mnyika hamkaribii kisiasa, kielimu wala kiumri Profesa Lipumba, na hivyo alipaswa kumkosoa kiungwana. 
Namshauri amsome mwanafalsafa wa zamani wa Ufaransa, Jean-Jacques Rousseau katika andiko lake kuhusu asili ya kupotea kwa usawa duniani (Origins of Inequality – page 81 part two). Rousseau anasema hivi: “Contrary to the law of nature however it may be defined, for a child to command an old man, for an imbecile to lead a wise man, and for a handful of people to gorge themselves on superfluities while the starving multitudes lacks necessities.”
Kwa ufupi anashomaanisha Rousseau, miongoni mwa mambo mengine, ni kwamba ni kinyume cha sheria ya asili kwa mdogo kumfokea au kumwamrisha mkubwa. Kosa hilo ni sawa na lile la mjinga kumwongoza mwerevu. Naamini Mnyika ananielewa, na kama ananielewa, basi naye iko siku dhamira itamsuta na kumwomba radhi Profesa Lipumba!
Hayo pembeni, turejee kwenye lile suala la kujiuzulu nyadhifa zao kwa waliokuwa vigogo wa Ukawa – Dk. Slaa na Profesa Lipumba. Hakika, kuondoka kwao Ukawa kumeibua tafsiri nyingi na mitazamo mingi kwa Wa tanzania.


