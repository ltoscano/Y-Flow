
Vipusa wa Strathmore wakwaruza Vikings

TIMU ya kina dada ya Chuo Kikuu cha Strathmore ilianza mechi za mkondo wa pili za Ligi Kuu ya Magongo ya Wanawake kwa kulipiza kisasi dhidi ya wapinzani wao Vikings baada ya kuwapiga 2-0 uwanjani City Park, Nairobi.
Ushindi wa vipusa hao wa Scorpions uliwaongezea tumaini la kusonga mbele licha ya kuzimwa na wapinzani hao goli 1-0 kwenye mechi za mkondo wa kwanza mwaka jana.
Wasomi hao wa kocha Meshack Senge walianza kwa kishindo mchezo huo na kufaulu kujaza wavuni bao la kwanza kupitia mchezaji mahiri Gilly Okumu. Bao hilo lilichangia wapinzani wao kufufua kampeni zao huku wakivamia ngome ya wasomi hao kama nyuki.
Hata hivyo, mashambulizi ya wasichana wa Vikings ambao hunolewa na kocha Clyde Mbaha hayakufaulu kupata matunda ya kufuraisha.
Badala yake, Okumu aliahakikishia Scorpions kutwaa alama zote tatu baada ya kuifungia bao la pili Vikings ndani ya kipindi cha kwanza.
Kipindi cha pili timu zote ziliambulia patupu licha ya Vikinbgs kupigana kwa udi na uvumbi kusakata angalau bao la kufutia machozi.
Katika msimamo wa kipute hicho, Strathmore imekamata nafasi ya pili ikiwa na alama 25, tatu nyuma ya Sliders.
Nayo Telkom Orange ya kocha Jos Openda ingali kifua mbele kwa kutia kapuni pointi 35.
Na JOHN KIMWERE 


