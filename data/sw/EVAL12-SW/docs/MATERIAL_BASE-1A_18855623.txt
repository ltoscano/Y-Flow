Tume yawafunda wakurugenzi kuhusu mipango

Imeandikwa na Mwandishi Wetu

Imechapishwa: 23 Septemba 2016

TUME ya Mipango kwa kushirikiana Wizara ya Mambo ya Nje na Ushirikiano wa Afrika Mashariki na Sekretarieti ya Jumuiya ya Nchi za Kusini mwa Afrika (SADC) imeendesha warsha ya kujenga uelewa juu ya sera, mikakati na mipango ya maendeleo ya kimataifa na kikanda.

Warsha hiyo iliyofanyika katika ukumbi wa kituo cha mikutano cha Mwalim Julius Nyerere, Dar es Salaam imewakutanisha wakurugenzi wa mipango na sera kutoka sekta mbalimbali, idara na mashirika ya umma, wawakilishi wa asasi zisizo za kiraia, wawakilishi wa mashirika yasiyokuwa ya kiserikali pamoja na wataalam kutoka sekretarieti ya jumuiya hiyo.
Akifungua warsha hiyo Mkurugenzi wa Idara ya Ushirikiano wa Kikanda kutoka Wizara ya Mambo ya Nje na Ushirikiano wa Afrika Mashariki, Balozi Innocent Shiyo alieleza kuwa Tanzania imekuwa mstari wa mbele katika kutekeleza makubaliano mbalimbali kikanda na kimataifa kwa lengo la kutumia fursa zinazopatikana kwa nchi wanachama ili kuongeza kasi ya maendeleo.
Balozi Shiyo alisema ni muhimu wadau wanaohusika na masuala ya sera na mipango nchini kuwa na uelewa wa kutosha juu ya namna sera, mikakati na mipango ya maendeleo ya kimataifa na kikanda iliyofungamanishwa na ile ya kitaifa ili kuhakikisha utekelezaji wake unaenda sambamba.
“Tanzania ni mwanachama wa umoja wa mataifa na ipo mstari wa mbele katika kutekeleza makubaliano ikiwamo ya agenda ya maendeleo endelevu 2030, programu ya kutekeleza makubaliano ya Istanbul (2010-2020). “Pia ni mwanachama wa Jumuiya ya Afrika Mashariki na Jumuiya ya Nchi za Kusini mwa Afrika, hivyo ni muhimu kufahamu malengo ya jumuiya hizi na kuangalia namna mipango yetu ya ndani inavyotusaidia kufikia malengo ya nje,” alisema. 
Naibu Katibu Mtendaji wa Tume ya Mipango anayesimamia Klasta ya Biashara za Kimataifa na Mahusiano ya Uchumi, Paul Sangawe, alisema kuwa warsha hiyo itasaidia kujenga uelewa juu ya sera, mikakati na mipango ya maendeleo ya kimataifa na kikanda hususani malengo ya maendeleo endelevu 2030, Agenda ya Maendeleo ya Afrika 2063 na Mpango Mkakati wa Nchi za SADC 2016/2017 hadi 2010/2021.


