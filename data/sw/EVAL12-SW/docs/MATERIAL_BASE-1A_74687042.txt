
Punguzo ni Sh 1,100-Mtaalamu
Suzan Mwillo, Mwananchi smwillo@mwananchi.co.tz
Dar es Salaam. Furaha ya wafanyakazi ya punguzo la Kodi ya Mshahara (PAYE), kutoka asilimia 11 hadi 9, linaweza kudumu kwa muda mfupi baada ya wataalamu kudai kuwa linamaanisha nafuu ya kati ya Sh1,600 na Sh3,200.
Kwa mujibu wa mfumo unaotumiwa kukokotoa kodi hiyo, wafanyakazi wa kima cha chini ambao ni kuanzia Sh250,000 watapata nafuu ya Sh1,600, wakati wale ambao mishahara yao inaanzia Sh360,000 hadi Sh1 milioni, watapata nafuu ya Sh3,200.
Mtaalamu wa malipo ya mishahara aliyeongea na Mwananchi jana kuhusu maana ya punguzo hilo, alisema jedwali la viwango vya kodi ya mishahara linaonyesha hakutakuwa na nafuu kubwa baada ya punguzo hilo la PAYE. Alisema kwa mfanyakazi anayelipwa Sh1 milioni kwa mwezi, akikatwa asilimia 10 ya mshahara huo kwa ajili ya mchango wa hifadhi ya jamii, anabakiwa na Sh 900,000.
Akikatwa asilimia 11 ya kodi ya mshahara uliobaki baada ya makato ya mchango wa hifadhi za jamii, ambayo ni Sh155,900 anabakiwa na Sh 744,100 ya mshahara wake.
Mfanyakazi huyo anayepokea Sh 1 milioni sasa, akianza kukatwa asilimia 9 ya kodi ya mshahara ifikapo Julai Mosi mwaka huu, atakuwa anapokea Sh747,900 badala ya Sh 744,100 anayopokea sasa.
Alisema hiyo inamaanisha kuwa akianza kukatwa asilimia 9 ya PAYE ya mshahara wake wa Sh1 milioni, atachangia Sh 152,100, huku akiendelea kuchangia Sh100,000 ambayo ni asilimia 10 ya mshahara wake anayochangia katika mfuko wa hifadhi ya jamii.
Alisema hiyo inamaanisha baada ya makato hayo, atapokea Sh747,900 badala ya Sh 744,100 aliyokuwa anapokea awali wakati akikatwa asilimia 11 ya PAYE.
Kwa maana hiyo, tofauti ya makato ya kodi ya PAYE kutoka punguzo la asilimia 11 hadi 9 ya mfanyakazi anayepokea Sh1 milioni kwa mwezi ni Sh3,800.
Kwa wafanyakazi wanaolipwa mshahara wa Sh250,000 hadi Sh 360, 000 kwa mwezi, tofauti ya makato ya kodi ya mshahara kutoka punguzo la asilimia 11 hadi asilimia 9, ni Sh 1,100.
Hiyo ikiwa ina maana kwamba, kama mshahara wake ni Sh 250,000, baada ya makato ya asilimia 11 ya kodi ya mshahara (6,050) na asilimia 10 ya mchango wa mfuko wa hifadhi ya jamii (25,000), anabakiwa na Sh218,950.
Lakini atakapoanza kukatwa asilimia 9 ya kodi ya mshahara ambayo ni Sh 4,950 na asilimia 10 ya mshahara kwa ajili ya mifuko ya hifadhi za jamii ambayo ni Sh 25,000, atabakiwa na Sh 220,050. 


