
IEBC yatangaza tarehe mpya ya uchaguzi mdogo Homa Bay
Na WYCLIFFE MUIA
KUFUATIA agizo la Mahakama ya juu kuwa Tume huru ya Uchaguzi na Mipaka (IEBC)kuahirisha muda wa uchaguzi mdogo wa Homa bay, IEBC sasa imeratibisha uchaguzi huo kuandaliwa Februari 12, 2015. 
Katika taarifa iliyotumwa kwa vyombo vya habari na IEBC, shughuli za vyama vya kisiasa kuchagua wagombeaji katika kinyang’anyiro hicho unapaswa kufanywa Desemba 27 na kuwasilisha stakabadhi zao kati ya Januari 15-16 mwaka ujao.
“Kampeni zinapaswa kuanza Januari 17,2015 na kuisha Februari 10, 2015-saa 48 kabla ya uchaguzi kufanywa,” ilinukuu taarifa hiyo iliyokuwa imetiwa saini na Mkurugenzi wa mawasiliano wa IEBC Tabitha Mutemi.
Wadhifa wa useneta wa Homa bay ambao uliachwa wazi baada ya kifo cha seneta Otieno Kajwang mnamo Novemba 18, umevutia wagombeaji wengi hasa kutoka chama cha ODM.
Baada ya kutibuka kwa uteuzi wa chama cha ODM Jumanne, maafisa wa chama hicho waliomba IEBC iongeze muda wa kuteua wagombeaji wa uchaguzi huo mdogo.
Baraza Kuu la ODM lilikuwa limepanga uteuzi huo ufanywe na wajumbe 406 wa Homa bay lakini vijana ambao hawakuridhishwa na orodha ya wajumbe wakauvuruga na kuharibu karatasi za uteuzi.
Kakake mdogo wa marehemu seneta wa kwanza Moses Otieno Kajwang ambaye ni mmoja wa wanaong’ang’ania tiketi ya ODM anaonekana kuwa na umaarufu hasa baada ya kupigiwa upato na ndugu yake Tom Kajwang ambaye ni Mbunge wa Ruaraka.
Wengine wanaotaka tiketi ya chama hicho ni Caroli Omondi, Philip Okundi, Silas Jakakimba, Fred Rabongo, Dkt Kenneth Kambona na George Mboya ambao wote ni washirika wa karibu wa kinara wa ODM Raila Odinga.
Mwenyekiti wa ODM John Mbadi alisema kuwa maafisa wa chama hicho watakutana Jumatatu ili kutathmini shughuli za kumteua mgombeaji wake ambaye atateuliwa moja kwa moja.
“Tunataka kuwahakikisha kuwa hatutapendelea mgombeaji yeyote.
Tutafanya kila juhudi kutimiza matakwa ya wafuasi wetu,”Bw Mbadi alisema katika mahojiano na Taifa Leo.


