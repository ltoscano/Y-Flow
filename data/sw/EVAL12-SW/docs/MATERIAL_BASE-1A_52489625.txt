Ligi ya Wanawake kuzinduliwa Dodoma

Imeandikwa na Mwandishi Wetu

Imechapishwa: 28 Oktoba 2016

LIGI ya soka ya Wanawake inatarajiwa kuzinduliwa Novemba mosi mkoani Dodoma, ikitarajiwa kuhudhuriwa na viongozi mbalimbali kwa ajili ya kutoa hamasa kwa wachezaji.

Akizungumzia maandalizi ya ligi hiyo Ofisa Habari wa Shirikisho la Soka Tanzania (TFF), Alfred Lucas alisema wameona waunge mkono harakati za serikali kuhamia Dodoma, katika kufanya uzinduzi wa ligi hiyo ya kwanza kwa soka ya wanawake nchini. 
Alisema maandalizi yanakwenda vizuri ambapo tayari Azam Media ambao ndio wamenunua haki za kurusha matangazo wametoa fedha za awamu ya kwanza ili mambo yaende sawa na kuendelea kuhimiza wadau wengine kujitokeza na kudhamini michuano hiyo.
“Maandalizi yanakwenda vizuri, timu zote 12 zitashiriki kama ambavyo awali ilitangazwa,” alisema.
Meneja wa Michezo wa Azam Media, Baruani Muhuza alisema ligi hiyo itaoneshwa moja kwa moja runingani ili kuhamasisha ushiriki wa vijana kwenye mchezo huo.
Alisema siku hiyo ya ufunguzi mechi tatu zitachezwa ambazo ni Baobab ya Dodoma dhidi ya dhidi ya Victoria ya Kagera, Marsh Academy ya Mwanza dhidi ya Majengo ya Singida na JKT Queens ya Dar es Salaam dhidi ya Mlandizi ya Pwani.
Kwa upande wake, Kocha wa timu ya Taifa ya Wanawake, Sebastian Nkoma alisema ili kupata wachezaji wa timu hiyo benchi la ufundi limegawana majukumu ya kuwafuatilia wale watakaoonesha uwezo.
Naye Mkurugenzi wa Ufundi wa TFF Salum Madadi alisema kila mkoa kuna kocha atakayetoa taarifa juu ya wachezaji wazuri na kwamba mashindano hayo yatachezeshwa na waamuzi wa kike na kiume. Kuhusu viwanja alisema vitatumika vile vya mikoa.


