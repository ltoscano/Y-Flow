
Misako ya wachawi Kagera yahatarisha usalama Jul 16, 2012

MWAKA 1993 Dk. Simon Mesaki wa Chuo Kikuu cha Dar es Salaam, alivishwa taji la shahada ya udaktari baada ya kukamilisha utafiti wake na kuandika ripoti yenye jina, “Uchawi na Mauaji ya Watuhumiwa wa Uchawi nchini Tanzania: Kitendawili Kinachosubiri Jawabu” (“Witchcraft and Witch-killings in Tanzania: Paradox and Dilemma”), ripoti ambayo aliikabidhi Chuo Kikuu alikokuwa anasomea kama tasnifu ya uzamivu.
Katika ripoti yake hiyo, Dk. Mesaki, anasema maneno yafuatayo kuhusu changamoto ya uchawi hapa Tanzania: “si tu kwamba uchawi unaziduwaza akili za watawala wetu na kuukaba koo uwezo wao wa kuongoza, lakini pia, ni changamoto dhidi ya dhamira yao ya kujinasibisha na usasa.” Kwa maneno yake mwenyewe anasema: “witchcraft not only confounds ruling elites and frustrates their ability to govern but also challenges their identification with modernization.”
Alichokiandika Dk. Mesaki zaidi ya miaka 10 iliyopita bado ni sahihi leo hii.
Pamoja na kwamba Tanzania inajinadi kama Taifa linalozingatia utawala wa sheria, lakini bado tunashuhudia hukumu holela mitaani zikitolewa na halaiki zenye mihemuko, tena bila hofu ya kukamatwa na dola.
Kwa mujibu wa hukumu hizi holela, baadhi ya watuhumiwa wa uchawi wanafanyiwa baadhi ya matendo yafuatayo: kulazimishwa kukiri uchawi na hatimaye kutozwa faini; kuchomwa moto katika sehemu mbalimbali za mwili kwa kutumia matone ya plastiki inayoungua moto; kuchomwa kwa vijinga vya moto katika sehemu za siri; kupigwa na kuumizwa; kung’olewa meno; kukatwa ulimi; kukatwa vidole; na kutobolewa macho. 
Matendo mengine dhidi ya watuhumiwa wa uchawi ni nyumba zao kubomolewa; nyumba zao kuchomwa moto; mashamba yao kufyekwa; vifaa vya ndani ya nyumba zao kutekeketezwa kwa moto; kuuawa kwa kumwagiwa mafuta na kuchomwa moto; kuuawa kwa kutoswa mtoni; kuuawa kwa kusulubiwa msalabani kama alivyouwawa Yesu Kristo miaka 2000 iliyopita; kutengwa na jamii ya wanakijiji; na kufukuzwa kutoka vijijini mwao, na hivyo kugeuzwa wakimbizi ndani ya nchi yao.
Matendo yote haya ni uvunjaji wa sheria, haki na amani. Na katika makala hii, ninawasilisha ushahidi wa kuthibitisha matukio haya ya aibu kwa kuutumia Mkoa wa Kagera kama mfano rejea.
Uwasilishaji wa taarifa za misako ya wachawi mkoani Kagera Mfano wa kwanza kuhusu misako ya wachawi unatoka Wilayani Missenyi, Kata ya Kitobo, Kijiji cha Kitobo, Kitongoji cha Kitobo. Kati ya Aprili 04, 2012 na Aprili 15, 2012, wananchi wenye hasira walimtuhumu uchawi mwanamke aitwaye Mariadina Kazmir kwa kumwua kichawi jirani yake aliyekuwa anaitwa Justa Emilly. Hata mama yake marehemu Justa Emilly, ambaye anaitwa Winifrida Felician anaamini kwamba binti yake amekufa kwa sababu ya kulogwa.
Baada ya kuzungumza na Winifrida Felician, yaani mama yake marehemu, ambaye anaamini kwamba binti yake amekufa kwa sababu ya kulogwa, niliamua kwenda mpaka Hospitali ya Mkoa wa Kagera alikokwa amelazwa marehemu Justa Emily, ili kujua madaktari waliokuwa wanamtibu wanasema nini.
Taarifa nilizozikusanya kutoka Hospitali ya Mkoa wa Kagera, alikokuwa amelazwa marehemu Justa Emilly, zinaonyesha kwamba yeye alikuwa na matatizo matatu: upungufu mkubwa wa madini ya chuma, upungufu mkubwa wa damu mwilini, na tatizo la damu kuganda ndani ya mishipa ya vena iliyo karibu na mifupa (“Severe iron deficiency, severe blood deficiency, and Deep Vein Thriombosis”).
Kwa mujibu wa taarifa za kidaktari hospitalini hapo, upungfu wa madini ya chuma sasa ni tatizo la Mkoa mzima wa Kagera. Hivyo, ni hitimisho langu kwamba, kwa kuzingatia taarifa za kitabibu nilizozikusanya, tuhuma kwamba Mariadina ndiye aliyemwua Justa Emilly kichawi zinakuwa ni batili.
Hata hivyo, pamoja na taarifa hizi za kidaktari, bado Mariadina Kazmir anatuhumiwa na wananchi kwamba ndiye mwuaji wa Justa Emily. Watu niliowahoji huko Kitobo wanadai kuwa tuhuma hizo “zilithibitishwa” na mchungaji mmoja aliye na kanisa dogo katika eneo liitwalo Kanyinabushwa huko Katani Kitoba.
Mchungaji huyu anadaiwa kuendesha maombi ya utambuzi wa mchawi. Na inadaiwa kuwa, kwa sababu ya maombi hayo marehemu wakati anakata roho ndipo akamtaja Mariadina kama mwuaji wake. Taarifa hizi zilipofika kwenye msiba wa Justa, hukumu holela ya halaiki yenye hasira (mob justice) ilitolewa pale pale.
Watu waliokuwa msibani waliamua kwamba Mariadina auwawe kwa kutoswa katika mto Ngono, shamba lake lifyekwe, na nyumba yake ibomolewe. Na kweli, wakaondoka msibani mchana kweupe wakaenda kufyeka shamba lake la migomba, wakaharibu shamba la maharage na mahindi, mali zake ndani ya nyumba zikachomwa moto na wananchi hao wakaanza kumsindikiza Mariadina ili kumtupa katika mto Ngono.
Lakini, kabla hajatoswa Polisi wakafika kumuokoa.
Sasa hivi, Mariadina anaishi eneo liitwalo Omukishenyi karibu na Hamugembe Bukoba Mjini. Hapo ni mahali ambako binti yake mmoja ameolewa. Kwa sababu ya mateso ya kisaikolojia yaliyomsibu sasa amepooza upande mmoja wa mwili. Hawezi kukaa mwenyewe kwa sababu hii.
Nikiwa najua haya yote nilikwenda kwa Mkuu wa Wilaya ya Missenyi, Kanali Njiku, ili kujua wamechukua hatua gani kuhusiana na uhalifu huu. Alinitaarifu kuwa watuhumiwa wanaendelea kutafutwa na/au kuhojiwa; kwamba mchungaji aliyeendesha maombi ya kutambua mchawi amekamatwa; kwamba Bwana Shamba wa Kijiji cha Kitobo ametakiwa kufanya tathmini ya uharibifu wa mali na amekamilisha; na kwamba sasa wanachambua ushahidi ili kuona nini kifanyike.
Hata hivyo, Mkuu wa Wilaya huyu aliniambia kuwa, zoezi lao la kuchekecha ushahidi linakwamishwa na ile itikadi mbovu ya baadhi ya Wahaya iitwayo
“kakitandugaho,” yaani tabia ya kuficha ukweli kuhusu uhalifu kama njia ya kubembeleza urafiki wa Kaizari.
Taarifa zinasema kuwa ndugu zake Mariadina wameambiwa na ofisi ya upelelezi wa Wilaya ya Missenyi kwamba, wasipopeleka mashahidi watatu wanaoweza kuisaidia Polisi katika zoezi la kuwatambua watuhumiwa waliohusika katika tukio, basi, faili la kesi hiyo litafungwa. Kwa sasa, watuhumiwa wanatakiwa kuripoti Polisi kila wiki mara moja. Hakuna mtuhumiwa hata mmoja kapelekwa mahakamani.
Mfano wa pili kuhusu misako ya wachawi unatoka Wilayani Karagwe katika Kata ya Kiruruma, Kijiji cha Nyakagoyegoye.
Kati ya Desemba 23, 2011 na Januari 03, 2012, wananchi wenye hasira walimtuhumu uchawi mwanamke aitwaye Esther Bendalugaho. Tuhuma hizo zilitolewa na mchungaji mmoja wa kanisa dogo huko Kiruruma aliyeendesha maombi ya kutambua mtu anayewadhuru watoto wa muumini wake mmoja. Watoto hao ni wajukuu wa Esther Bendalugaho. Maombi ya mchungaji yanadaiwa “kuthibitisha” kwamba Esther Bendalugaho ndiye anawaloga wajukuu zake.
Hivyo, mchungaji alimtuma mtu akamwite Esther Bendalugaho ili akasafishwe kwa kuombewa. Mama Esther Bendalugaho alikwenda kanisani. Alipoulizwa endapo yeye kweli ni “mchawi,” inadaiwa kwamba alikiri. Katika kukiri kwake alitamka kwamba yeye na marehemu mumewe walikuwa na mazoea ya kutambikia mizimu chini ya mti mmoja aina ya “omtoma” (“baobab tree”), na kwamba baada ya mumewe kufariki yeye anaendeleza matambiko hayo kwa nia njema kabisa, kama sehemu ya mila na desturi yake. Lakini, pia alimwambia mchungaji kwamba yeye hajawahi kufanya jitihada zozote za kuwaomba mizimu hao wawadhuru wajukuu zake.
Baada ya tuhuma hizo ambazo zinadaiwa “kuthibitishwa” kwa msaada wa mchungaji aliyekuwa anaendesha maombi ya utambuzi wa wachawi, kuwafikia wananchi, kwa haraka kabisa, hukumu holela ya halaiki yenye hasira (mob justice) ikatolewa.
Waliamua kwamba mama Esther Bendalugaho afukuzwe kutoka kijini, shamba lake lifeyekwe, na nyumba yake ibomolewe. Na kweli, shamba lake lilifyekwa, nyumba yake ikabomolewa, na akafukuzwa kutoka kijijini. Alipofika nyumbani akiwa anatoka kanisani alikokuwa anaombewa alikuta tayari uhalifu huu wote umefanyika. Sasa hivi anaishi eneo tofauti katika nyumba iliyoezekwa kwa majani ya migomba.
Baada ya tukio hili, taarifa zilimfikia Kaimu Mkuu wa Wilaya ya Karagwe, Kanali Njiku. Alifika katika eneo la tukio baadaye kidogo, akazungumza na wananchi. Lakini wananchi wanasema Mkuu wa Wilaya alihakikisha kwamba alichokizungumza hakirushwi katika vyombo vya habari. Hivyo alihakikisha kwamba hakuna waandishi wa habari katika mkutano wake.
Imeelezwa kwamba aliwalaumu wananchi kwa kuendekeza ujinga unaowafanya wafikiri kwamba matatizo yao yanatokana na uchawi kumbe sivyo. Inawezekana alikuwa sahihi katika kauli yake hii, lakini yeye kama mlinzi mkuu wa ulinzi na usalama wilayani alipaswa kwenda zaidi ya hapo na kuzungumzia usalama wa raia na mali zao. Lakini hakusema lolote kuhusu uhalifu wa mali uliofanyika pale. Na mpaka sasa, hakuna mtu ambaye amekamatwa wala kuhojiwa kwa sababu ya kuhisiwa kuhusika katika matukio ya uhalifu uliofanyika eneo lile.
Lakini pia, yeye kama msimamizi wa usalama wa haki za raia, anawajibika kuwalinda wananchi wake wanaoabudu kwa kuzingatia utaratibu wa dini za asili (African Traditional Religions (ATRs)). Kwa kukaa kimya kuhusu uamuzi wa mchungaji mmoja kusema matambiko ya kimila ni aina ya “uchawi,” alishindwa kutimiza wajibu wake.
Ukweli kwamba Esther Bendalugaho alikiri kwamba anafanya matambiko haumaanishi kwamba amekiri uchawi. Haya ni mambo mawili mbalimbali.
Nilifanya jitihada za kumwuliza Dk. Mesaki kuhusu jambo hili. Nilitaka anifafanulie uhusiano na tofauti zilizopo kati ya dini za kimila na dini za kigeni kama vile Ukristo na Uislam.
Alinithibitishia mtazamo wangu kwamba, kwa mujibu wa dini za asili hapa Afrika, tendo la kutambikia mizimu si tendo la kichawi. Linayo hadhi sawa na tendo la askofu anapokuwa anafanya mawasiliano na Mungu wake altareni. Hivyo, nikaridhika kwamba, baadhi ya misako ya wachawi sasa inajitokeza kwa sababu ya migongano kati ya dini za asili na dini za kigeni.
Mfano wa tatu kuhusu misako ya wachawi unatoka wilayani Biharamulo na wilayani Kyerwa kwa mpigo. Katika miaka ya 1990, wilayani Biharamulo, katika Kijiji cha Rukora, wananchi wenye hasira kali waliwatuhumu uchawi mzee Cornel Mboyerwa, mkewe na familia yake. Baada ya tuhuma hizo ambazo inadaiwa “zilithibitishwa” kwa kumwuliza mganga wa kienyeji, hukumu holela ya halaiki ilitolewa.
Wananchi waliamua kwamba mzee Cornel Mboyerwa na familia yake wafukuzwe kutoka kijini, shamba lao lifeyekwe, na nyumba yao ibomolewe. Na kweli, shamba lao likafyekwa, nyumba yao kubomolewa, na walifukuzwa kutoka kijijini.
Baadaye, taarifa zilimfikia Askofu Christopher Mwoleka (sasa marehemu), aliyeingilia kati na kumpa hifadhi mzee Cornel na familia yake. Aliwakaribisha huko Bushangaro Karagwe, kwenye jumuiya ya Mkamilishano aliyokuwa anaiongoza.
Baada ya mzee Corneli kufika Mkamilishano, baadhi ya wanajumuiya walieneza uvumi huo na kuwafanya wanajumuiya kuamini kwamba yeye alikuwa ni mchawi.
Inaripotiwa kwamba Askofu Mwoleka, alihubiri sana na kuwafundisha wanajumuiya na wananchi wa Bushangaro, juu ya uongo unaoambatana na uvumi wa uchawi.
Hatimaye, Askofu huyu, aliweza kubadilisha picha waliyokuwa nayo watu juu ya mzee Cornel Mboyerwa na familia yake. Na hatimaye, Jumuiya iliweza kuishi na mzee huyo bila matatizo yoyote. Wanajumuiya ya Mkamilishano hatimaye walikubaliana kwamba, tuhuma za uchawi wa mzee Cornel Mboyerwa hazikuweza kudhihirika. Badala yake, kilichodhihirika ni uzushi, chuki za jamii dhidi yake.
Baada ya Jumuiya ya Mkamilishano kusambaratika, mzee Cornel Mboyerwa na wanajumuiya wengine walianza kuishi kila mmoja peke yake mahali alipokuchagua yeye. Mzee Cornel Mboyerwa na familia yake, hakutaka kurudi kwao Biharamulo.
Badala yake, aliamua kununua shamba katika Kijiji cha Rutunguru, Wilayani Kyerwa, Mkoani Kagera.
Kwa vile mifumo ya kijamii iliyokuwa ikimlinda na kumsaidia kuishi maisha bora katika jamii ilikuwa imebomolewa; alikumbwa na upweke, na hivyo, tuhuma za
“uchawi” kama ilivyokuwa awali kule kwao kijini Rukora huko Biharamulo, zilianza tena kumnyemelea. Safari hii hakuwa na mtetezi wa kuzima uvumi usiokuwa na misingi. Yeye na mkewe walinyoshewa kidole kwa uchawi na hatimaye kuuawa kikatili na wananchi walioamua kujichukulia sheria mikononi Aprili 6,
2008.
Wanacnhi hao waliwatuhumu uchawi, na kisha ikatolewa hukumu holela ya halaiki yenye hasira. Walihukumiwa wauawe, shamba lao lifyekwe, na nyumba yao ibomolewe. Na kweli, waliuawa porini kikatilli na watu wenye hasira kwa kupigwa mawe huku wakiwa wamefungwa kamba mikononi na miguuni. Hakuna hata mtu mmoja ambaye aliwahi kukamatwa wala kuhojiwa kuhusiana na suluba zilizomsibu marehemu mzee Cornel Mboyerwa na mkewe.
Kuna matukio mengine mengi ya misako ya uchawi mkoani Kagera. Lakini kwa sababu ya muda na gharama za utafiti hayakuweza kufanyiwa udadisi kamili.
Lakini, angalau Mkuu wa Wilaya ya Missenyi Kanali Njiku alinithibitishia tetesi moja kwamba katika Kata ya Minziro kuna mama wawili waliuawa kutokana na tuhuma za kichawi. Wao waliteswa sana. Walisulubiwa.
Upembuzi wa taarifa za misako ya wachawi mkoani Kagera Baada ya kuwasilisha matokeo ya utafiti ni muda sasa kufanya upembuzi wa matokeo kuonyesha dhana kuu (themes) zilizojitokeza.
Kwanza, matokeo ya utafiti yanaonyesha kwamba, kwa kiasi fulani, maudhui ya misahafu ya kidini yanachangia kukuza misako ya wachawi. Kuna aya fulani katika Misahafu zinazotambua uwepo wa uchawi. Mfano ni huu: “Matendo ya mwili ni … haya: uasherati, uchafu, ufisadi, ibada ya sanamu, uchawi … na mambo yanayofanana na hayo” (Wagalatia 5:19-21). Pia kuna aya nyingine katika Misahafu zinachochea misako ya wachawi na kuwahimiza waumini kuwaua wachawi.
Mifano ni hii: "Usimwache mwanamke mchawi kuishi" (Kutoka 22:18); “Msifanye kuloga, wala kufanya uaguzi” (Mambo ya Walawi 19: 26); na “Mtu mume au mtu mke aliye na pepo, au aliye mchawi, hakika atauawa … kwa mawe" (Mambo ya Walawi 20:27).
Kwa sababu hizi, baadhi ya madhehebu ya kidini yanatumia aya hizi kama msingi wa kufanya kazi ya kupunga pepo, kuwatambua wachawi, na kujinufaisha kimapato.
Pia, nimebaini kuwa, baadhi ya Wakatoliki wanaosali katika Jumuiya Ndogo Ndogo hujadili aya hizi, na baadaye, kutokana na msukumo wa majadiliano hayo, hushiriki katika matukio ya kujitwalia sheria mikononi.
Pili, matokeo ya utafiti yanaonyesha kwamba, kwa kiasi fulani, umbumbu wa haki za kisheria unachangia kukuza misako ya wachawi. Wananchi hawajui kuwa kuharibu mali ya mtu mwingine, kama vile mtuhumiwa wa uchawi ni kosa la jinai; hawajui kuwa kuingia eneo la mtu bila ridhaa yake ni jinai; hawajui kuwa kumzuia mtu kuingia katkika eneo analolimiliki kihalali ni jinai; wanaamini kwamba mila na desturi zao ziko juu ya sheria zilizotungwa na Bunge; na baadhi ya watendaji wa Serikali hawajui jukumu la Serikali kikatiba la kulinda mali za watu, ambapo mmiliki wa mali anaweza kunyanganywa mali yake kwa mujibu wa sheria pekee.
Tatu, matokeo ya utafiti yanaonyesha kwamba, kwa kiasi fulani, utamaduni wa kishirikina unachangia kukuza misako ya wachawi. Wananchi bado wanaamini kwamba magonjwa yanaletwa na wachawi; wanaamini kuwa mashamba huweza kutoa mazao duni kwa sababu ya wachawi; wanaamini kuwa miiko ya kiukoo (totems) inazo nguvu za kudhuru wanadamu; wanaamini kuwa binadamu anaweza kuzuia mvua kwa kutumia nguvu za kichawi; na wanaamini kuwa kupatwa kwa jua na/au mwezi huashiria majanga katika jamii.
Nne, matokeo ya utafiti yanaonyesha kwamba, kwa kiasi fulani, utelekezwaji wa kiuchumi na kijamii unachangia kukuza misako ya wachawi. Baadhi ya wananchi bado wanaishi katika nyumba za matope na nyasi; wananchi wengi hutegemea mashamba madogo madogo ya migomba; wananchi hupika, kunywa na kuuza gongo; wanavijiji hawawezi kumudu nauli ya kutoka vijijini kwenda Bukoba angalau mara moja kwa mwezi; na wasomi wengi hawarudi kijijini baada ya kustaafu.
Tano, matokeo ya utafiti yanaonyesha kwamba, kwa kiasi fulani, weledi haba wa watendaji wa Serikali unachangia kukuza misako ya wachawi. Baadhi ya Polisi wamesalimu amri kazi yao ya upelelezi kwa sababu ya kuzidiwa nguvu na utamaduni wa “kakitandugaho,” yaani utamaduni wa kulindana kwa kuficha siri zinazohusu wahalifu.
Hivyo, wanawataka walalamikaji ndio wawe wanaleta ushahidi. Walalamikaji wakishindwa kuleta mashahidi faili la kesi linafungwa. Baadhi yao wanaamini kwamba uchawi upo. Mfano ni Afisa Polisi mmoja wa cheo cha juu wilayani Missenyi anayeamini kuwa ugonjwa wa ukimwi unaweza kusababishwa na mchawi.
Sita, matokeo ya utafiti yanaonyesha kwamba, kwa kiasi fulani, tabia ya watendaji wa Serikali kutelekeza majukumu yao kwa ajili ya kufuata maslahi binafsi unachangia kukuza misako ya wachawi. Baadhi ya polisi wamekaa kituo kimoja kwa miaka 20 sasa, na hivyo kuwekeza huko.
Kimsingi, hawa watendaji wa Serikali waliojijenga kiuchumi, huogopa kuwashughulikia kisheria majirani zao kwa hofu ya kuharibu ujirani mwema. Kwa sababu kama hizi, sasa, wananchi wa Kagera wanaweza kumwamuru polisi alale chini ili wampige viboko ama sivyo arudi alikotoka na kuacha vitega uchumi vyake.
Na saba, matokeo ya utafiti yanaonyesha kwamba, kwa kiasi fulani, kauli na/au ukimya wa viongozi wa kijamii na kiserikali kuhusu masuala ya uchawi unachangia kukuza misako ya wachawi. Hakuna kiongozi wa chama cha hiari, chama cha siasa wala Serikali ambaye amewahi kuzungumza na wananchi na kuwatamkia bila kumung’unya maneno na kusema kwamba ama “hakuna uchawi” au “uchawi upo.” Wanachosema wengi wao ni hiki: “serikali haiamini katika uchawi lakini sisi kama sehemu ya jamii tunajua uchawi upo.” Hata hivyo, katika kauli hii, wananchi wanadanganywa. Serikali inautambua uwepo wa uchawi kisheria. Hii ni kweli kwa kuwa Sheria ya kudhibiti uchawi (Witchcraft Supression Act) inampa mamlaka Mkuu wa Wilaya au Mkuu wa Mkoa au Rais kumpeleka uhamishoni mtuhumiwa wa uchawi ambao umethibitika. Hata hivyo, sheria hiyo hiyo inalifanya tendo la kumtuhumu mtu kwamba ni mchawi kuwa ni kosa la jinai. Huu ni mkanganyiko wa kisheria unaohitaji kufanyiwa kazi.
Baada ya haya, ni wazi kwamba mtu anapobatizwa jina “mchawi,” na hivyo kulazimishwa kuhudhuria ibada ya kumsafisha kwa njia ya kupunga pepo (exorcism) au kutengwa na jamii (ostracism) au kufukuzwa kutoka kijijini kwake (expatriation) kwa sababu ya tuhuma za uchawi hukumbwa na mateso ya kisaikolojia ambayo huweza kumsabishia tatizo la mwili wote au sehemu ya mwili kupooza. Hata kama mali zake zitakuwa hazijaharibiwa hugeuka omba omba.
Matendo haya yote yanahujumu haki mbalimbali za binadamu kama zilivyoorodheshwa katika Katiba ya Tanzania (1977) kuanzia ibara ya 12 hadi 24. Katika ibara hizi, katiba hii inalinda haki ya kuishi; haki ya mtu kufanya apendavyo ilimradi asivunje sheria; haki ya kumiliki mali; na haki ya kuwa huru dhidi ya mateso ya kimwili na/au kiroho.
Matendo haya pia ni kinyume cha Nyaraka za Umoja wa Mataifa. Kwa mfano, Mkataba wa Kimataifa Kuhusu Haki za Kiraia na Kisiasa (ICCPR), katika ibara ya 17, unalinda haki ya kila mtu kuwa huru dhidi ya watu baki kutumia utaratibu holela kuingilia faragha yake, familia yake, nyumba yake na hujuma nyingine yoyote dhidi ya heshima yake.
Vile vile, Kamati ya Umoja wa Mataifa kwa ajili ya Kuratibu Ukomeshaji wa Ubaguzi dhidi ya Wanawake (CEDAW Committee) inaitaja misako ya wanawake wanaotuhumiwa uchawi kama aina mpya ya ubabe dhidi ya wanawake (Violence Against Women (VAW)). Hivyo, tayari imezitaka nchi za Ghana, India, Msumbiji, Papua New Guinea, Afrika Kusini, na Tanzania kuchukua hatua za makusudi kukomesha udhalimu huu kwa kuchukua hatua mbalimbali, na hasa hatua za kisheria.
Tanzania ni mwanachama wa Umoja wa Mataifa na tayari imeridhia nyaraka hizi.
Hivyo, huu ni ushahidi tosha kuonyesha kwamba Serikali yetu imelitelekeza jukumu la kuzingatia sheria katika utendaji kazi wake wa kulishughulikia tatizo la misako ya wachawi nchini.
Kuna ushahidi kutoka sehemu mbalimbali hapa Tanzania. Lakini katika makala hii nimekuletea ushahidi kutoka mkoani Kagera.
Majumuisho na hitimisho kuhusu taarifa za misako ya wachawi Mkoani Kagera Kwa ujumla, utafiti huu umethibitisha kwamba ombwe la utawala wa sheria linazidi kushika kasi kila kukicha mkoani Kagera kutokana na sababu kuu saba zifuatazo: maudhui ya kishirikina katika misahafu ya kidini, maudhui yenye utata katika sheria ya kudhibiti uchawi, umbumbu wa haki za kisheria katika jamii, utamaduni wa kishirikina katika jamii, utelekezwaji wa kiuchumi na kijamii kwa wale walio vijinini, weledi haba wa baadhi ya watendaji wa Serikali kuhusu majukumu yao kisheria, na baadhi ya watendaji wa Serikali kutafuta maslahi binafsi kwa njia ya kukwepa majukumu yao.
Kimsingi, matendo yote ya uvunjaji wa haki za binadamu unaoambatana na misako ya wachawi, kama yalivyowasilishwa katika makala hii, maana yake ni moja: kwamba, hapa kwetu, dhana ya “sheria halali” kama zinavyotungwa na Bunge, kwa upande mmoja, na kwa upande mwingine, dhana ya “sheria holela” kama zinavyotekelezwa na makundi ya watu wanaoendesha misako ya wachawi vijijini, zinakumbatiwa kwa mpigo na Serikali ya Taifa lile lile moja.
Mwenendo huu unahujumu tawi mojawapo katika mti wa “Usalama wa Taifa,” kwa maana ya tawi la usalama wa haki za raia wa nchi. Tawi la pili katika mti wa
“Usalama wa Taifa” ni tawi la usalama wa teritoria ya nchi (mipaka ya nchi na maliasili zote zilizomo). Na tawi la tatu katika mti wa “Usalama wa Taifa” ni tawi la usalama wa mamlaka ya nchi, kwa maana ya Bunge, Mahakama, Serikali na idara zake zote.
Ni wazi kwamba, kama sayansi inayochunguza mahusiano yaliyopo kati ya kitu kizima na sehemu zake (meriology) inavyotufundisha, kuna mahusiano yasiotenganishika kati ya kitu kizima na sehemu zake.
Mti wa Usalama wa Taifa ni kitu kizima kinachojumuisha sehemu tatu. Sehemu ya kwanza ni tawi la usalama wa haki za raia wa nchi, ya pili ni tawi la usalama wa teritoria ya nchi, na ya tatu ni tawi la usalama wa mamlaka ya nchi. Hivyo, kuna mahusiano yasiotenganishika kati ya usalama wa haki za raia, usalama wa teritoria, na usalama wa mamlaka.
Huwezi ukashughulikia usalama katika tawi moja na kuyapuuzia matawi baki halafu ukasema kwamba kitu kizima kinachoitwa Usalama wa Taifa kipo. Kwa maoni yangu, linapaswa kuwa jukumu la Idara ya Usalama wa Taifa kutengeneza Benki ya Taarifa za Kiintelijensia kwa ajili ya Usalama wa Taifa (National Security Intelligence Bank) kwa kuzingatia umantiki huu.
Na hii maana yake ni kwamba, haiwezekani Idara ya Usalama wa Taifa letu, au ya taifa lolote liwalo, ikatwambia kwamba usalama wa taifa letu upo endapo inaruhusu usalama wa haki za raia uendelee kuhujumiwa kupitia misako ya wachawi au vinginevyo.
Hiki ndicho kitendawili anachokichunguza Dk. Mesaki katika tasnifu yake ya uzamivu, na hatimaye kuhitimisha kwamba taifa lililo na usalama wa taifa uliomegukameguka kutokana na misako ya wachawi haliwezi kuendelea. Nakubaliana naye.
Mapendekezo kwa vyombo vya dola na umma Kwa kuzingatia majadiliano ya hapo juu sasa napenda kutoa mapendekezo.
Kwanza, kuhusu maudhui ya misahafu ya kidini kama chanzo cha uvunjifu wa haki, sheria na amani, napendekeza kwamba, madhehebu yanayotumia aya za kishirikina katika Misahafu kuchochea imani za kichawi yaonywe kuhusu tabia yao ya kuleta mafarakano vijijini na yasipobadili mwenendo wake yafutiwe usajili.
Kama mkakati wa muda mrefu napendekeza tuige Rwanda. Huko hakuna mtu anaruhusiwa kuanzisha kanisa mpaka awe na digrii ya teolojia. Teolojia inasaidia sana katika suala zima na kufafananisha na kutofautisha dini, na hivyo kuwa msingi wa kuvumiliana kidini.
Pili, kuhusu umbumbu wa haki za kisheria kama chanzo cha uvunjifu wa haki, sheria na amani, napendekeza kwamba, vyama vya siasa, Serikali na tasisi za kiraia ziweke mkazo katika kuelimisha umma kuhusu haki za kisheria alizo nazo kila raia kwa mujibu wa Katiba ya nchi yetu. Katika hili, vyombo vya dola visimamie majukumu yake kisheria kwa kulinda amani na kutekeleza sheria ipasavyo, na hivyo, kuufanya mchakato huo pia kuwa ni sehemu ya elimu kwa umma.
Tatu, kuhusu utamaduni wa kishirikina kama chanzo cha uvunjifu wa haki, sheria na amani, napendekeza kwamba, somo la sayansi liongezewe mkazo katika shule za msingi, walimu wapanuliwe mtazamo wa kisayansi na ikibidi elimu ya watu wazima kukazia sayansi katika eneo hili ibuniwe.
Nne, kuhusu utelekezwaji wa kiuchumi na kijamii kama chanzo cha uvunjifu wa haki, sheria na amani, napendekeza kwamba, wasomi wa Kagera waliozamia ng’ambo wachukue hatua za makusudi kurudi kwao kuwekeza kiuchumi na kukemea udhalilishaji na kuiunganisha jamii.
Tano, kuhusu weledi haba miongoni mwa watendaji wa Serikali kama chanzo cha uvunjifu wa haki, sheria na amani, napendekeza kwamba, polisi na wapelelezi waelimishwe kuhusu jukumu lao la kupeleka tuhuma zozote za uchawi mahakamani, kukusanya na kutathmini ushahidi, badala ya kuisukuma kazi hii kwa mlalamikaji au kuwaachia Katibu Kata kuendesha mambo kana kwamba hapa Tanzania hakuna sheria.
Sita, kuhusu habari kwamba baadhi ya watendaji wa Serikali hushindwa kuwajibika kwa sababu ya kutafuta maslahi binafsi au sababu nyingine yoyote ile, jambo ambalo linaonekana kuwa chanzo cha uvunjifu wa haki, sheria na amani, napendekeza kwamba, tuhuma hizi zichunguzwe na vyombo husika.
Saba, kuhusu maneno ya baadhi ya watendaji wa Serikali na wanasiasa kwamba
“Serikali haiamini katika uchawi,” jambo hili linahitaji mambo mawili yafanyike. Kwanza, lazima Sheria ya Kudhibiti Uchawi (Witchcraft Act) irejewe kwa lengo la kuhakikisha kwamba maeneo yote yanayoonekana kuchochea imani za kishirikina, ama moja kwa moja au kwa njia ya mzunguko, yanaondolewa. Na pili, ni kuacha sheria ichukue mkondo wake, kwa maana ya vyombo vya dola viwashughulikie wanaojitwalia sheria mkononi.
Nane, napendekeza kwamba, Kamati za Maafa za Wilaya na Mikoa zijishughulishe moja kwa moja katika kuwahudumia watu waliofilisiwa kwa sababu ya misako ya uchawi.
Kwa mfano, Mariadina wa Missenyi sasa ni mgonjwa mahututi. Hana msaada wowote.
Alikopewa hifadhi kwa sasa hawawezi kumudu matibabu na matunzo yake. Amepooza upande mmoja wa mwili. Mama Bendalugaho wa Karagwe naye anayo matatizo. Huyu anaishi sehemu ambayo haielezeki.
Tisa, napendekeza kwamba, viongozi wa madhehebu ya kidini waingilie kati kuzuia misako ya wachawi. Kama nilivyoonyesha, misahafu wanayoitumia kumhubiri Mungu inachangia kwa kiasi fulani kukuza tatizo hili. Mimi ni Mkatoliki. Hivyo najua ni kwa kiasi gani Kanisa hili linajizuia kusababisha hofu ya uchawi isiyo na sababu (withcraft panic).
Lakini si hivyo kwa madhehebu mengine. Madhehebu mengine yanaweza pia kutafuta ushauri kutoka kwa Kanisa Katoliki ambalo tayari limejifunza kutokana na makosa yake ya kihistoria mintarafu misako ya wachawi.
Kuhusu makosa hayo, mhusika mkuu alikuwa ni Papa Innocent VIII, ambaye alikuwa Kiongozi Mkuu wa Kanisa Katoliki duniani tangu mwaka 1484 hadi 1492. Papa huyu atakumbukwa kwa mambo mengi mazuri na mabaya.
Lakini jambo kubwa baya litakalomfanya akumbukwe zaidi ni uamuzi wake wa kuchochea uvunjaji wa sheria, haki na amani kupitia waraka wake unaoweza kupewa jina la “Misako ya Wachawi Hewa” wa mwaka 1484. Kwa Kilatini, waraka huu unaitwa, “Summis desiderantes affectibus.” Kupitia waraka huu, Papa Innocent VIII aliagiza hatua kali zichukuliwe dhidi ya watuhumiwa wa uchawi ambao ingethibitika kwamba wanashiriki katika kusababisha matukio yafuatayo: kuharibu mvua; kuleta baa la njaa; kusababisha mimba za wanawake kutoka; kuua mifugo; kuloga mashamba yakashindwa kuzaa mavuno mengi; kusababisha magonjwa kwa wanadamu; kusababisha uhanithi miongoni mwa wanandoa; kufanya ngono na majini na kufanya miujiza kwa kutumia nguvu za mashetani. Misako ya wachawi iliyofuata baada ya waraka huu imebaki ni historia.
Na kumi, napendekeza kwamba, majukumu ya Idara ya Usalama wa Taifa yapitiwe upya ili kuweka msingi wa kisheria utakaoiwezesha Idara hii kuwa ya manufaa zaidi kwa Taifa. Kwa sasa, idara hii inaendeshwa kwa kutumia sheria mbili.
Sheria moja ni ya mwaka 1970 na nyingine ni ya mwaka 1996. Sheria zote mbili nimezisoma ili kujua zinasema nini kuhusu maana ya “Usalama wa Taifa” (“National Security”) katika muktadha wa usalama wa haki za raia nilizokuwa nazichunguza.
Nimegundua kwamba, sheria hizi zinauchukulia “Usalama wa Taifa” kwa maana finyu ya usalama wa mamlaka ya nchi na usalama wa teritoria. Hazisemi lolote kuhusu usalama wa haki za raia.
Hili ni kosa kubwa sana. Kuna uhusiano usiotenganishika kati ya Usalama wa Taifa kama kitu kizima na matawi yake matatu, yaani, usalama wa haki za raia wa nchi, usalma wa mamlaka ya nchi na usalama wa teritoria ya nchi.
Hivyo, sheria hizi mbili yafaa ziboreshwe kwa kufanya mambo mawili. Kwanza ziunganishwe na kuunda sheria moja. Na pili, maana ya usalama wa taifa kama mti wenye matawi matatu ifafanuliwe kisheria ndani ya sheria hiyo mpya.
Matarajio yangu ni kwamba, jambo hili litaiwezesha Idara ya Usalama wa Taifa kulishauri ipasavyo Jeshi la Polisi baada ya kukusanya, kwa mujibu wa sheria, taarifa za kiintelijensia kuhusu uvunjwaji wa haki za raia.
Ni maoni yangu kwamba, bila kufanya hivyo, Jeshi la Polisi litaendela kudorora, Idara ya Usalama wa Taifa itaendelea kuhangaikia usalama wa mamlaka ya nchi pekee, na haki za raia wetu zitaendelea kupukutika kwa sababu mbalimbali, ikiwemo ya misako ya wachawi. Hii ni aibu ya milenia kwa washauri wakuu wa masuala yanayohusu Usalama wa Taifa la Tanzania!


