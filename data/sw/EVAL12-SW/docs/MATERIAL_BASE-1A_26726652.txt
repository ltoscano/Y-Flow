
Tanzania yashauriwa kujifunza huduma za fedha

Imeandikwa na Beda Msimbe

Imechapishwa: 03 Novemba 2016

WATANZANIA wameshauriwa kujifunza kutoka mataifa mengine majirani ambayo yamepiga hatua kubwa katika utoaji wa huduma za fedha kwa wananchi wake.

Kauli hiyo imetolewa na Mwenyekiti wa Shirika la Mtandao wa kitaifa wa Asasi zinazojihusisha na Fedha (TAMFI), Joel Mwakitalu wakati akizungumzia kongamano la pili la mtandao wa asasi za fedha Afrika mashariki ulioanza mjini hapa jana.
Aliongeza kuwa, Tanzania ni taifa kubwa kulinganisha na mataifa mengine, lakini imekuwa nyuma katika huduma za kifedha, hivyo ni vyema kutumia fursa hii kuongeza kasi ya utoaji huduma.
Alisema kongamano hilo limelenga kuelimishana na pia kuelezana hatua iliyofikiwa na kila nchi katika kutengeneza sera na sheria zinazohusu asasi za kifedha. 
Mwakitalu alisema miongoni mwa nchi za Afrika mashariki ni Tanzania pekee ilikuwa nyuma, lakini kitendo cha serikali kufikiria kupeleka muswada wa sheria wa asasi za fedha bungeni kunaonesha kukamilika kwa dhana ya kupeleka huduma za fedha kwa watu wengi zaidi.
Katika hotuba yake, Waziri wa Fedha na Mipango, Dk Phillip Mpango alisema kama taifa linapeleka kasi mipango kuhusu asasi ndogo kwa kuwa na sera na sasa wanashughulikia suala la kisheria.
Aidha, katika hotuba hiyo iliyosomwa kwa niaba yake na Naibu Katibu Mkuu, Wizara ya Fedha na Mipango, Amina Khamis Shaaban alisema serikali inatilia maanani uwepo wa asasi za fedha katika mfumo unaoeleweka, ndiyo maana inatengeneza sheria. Pia amesifu juhudi zinazofanywa kwa pamoja katika jumuiya ya Afrika Mashariki ya kuhakikisha kwamba huduma za fedha zinafikia kila mtu.
Mkutano huo uliopata wawakilishi kutoka nchi wanachama wote wa jumuiya ya Afrika Mashariki, isipokuwa Sudan Kusini utafuatilia pia maazimio yaliyofanywa mwaka jana katika mkutano uliofanyika Nairobi, Kenya uliolenga kuanzisha safari ya kuoanisha sekta hiyo ndogo ya fedha ili iwe rasmi.
Hatua ya kuwa na sera na sheria kutasaidia usogezaji wa kasi wa huduma kwa wananchi ambapo kwa sasa imefikia watu milioni 14 huku mkakati ukiwa wa kuwa na watu milioni 20 katika kipindi cha mikaa mitano ijayo.
Mwakitali ambaye ndiye mwenyekiti wa uratibu wa mkutano huo alisema kuwapo kwa vigezo sawa kwa kulingana na sheria kutawezesha Tanzania kutumia fursa zilizopo Afrika Mashariki kujiendeleza kiuchumi.
Aidha, akizungumzia masuala ya fedha alisema kitendo cha Benki Kuu ya Tanzania (BoT) kuchukua usimamizi wa Benki ya Twiga ni somo katika kuhakikisha kwamba sheria za asasi za fedha inapitishwa ili kulinda wadau na msfumo wenyewe.
Alisema kufungiwa kwa benki hiyo kunaonesha pia kuwapo kwa sheria za kulinda fedha za wateja na pia zinaonesha kwamba kanuni za kifedha zinasimamiwa ipasavyo na BoT.
Katika kongamano hilo masuala kadhaa yanayohusu uharakishaji wa upelekaji huduma za kifedha kwa watu wengi zaidi na kwa kasi utajadiliwa na kutolewa mwelekeo.


