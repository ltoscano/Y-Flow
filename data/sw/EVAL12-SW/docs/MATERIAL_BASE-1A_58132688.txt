
Afunguka kuhusu `Hello'
STAA wa RnB kutoka Uingereza, Adele amefunguka kuhusu kete yake ya `Hello' iliyoigwa sana nje na ndani ya nchi hiyo sasa ikiwa hata na ya kijaluo.
Ngoma hiyo iliyomwingizia Adele zaidi ya Sh1 bilioni hadi kufikia sasa, anasema inawahusu wapenzi hasa wenye tabia ya kuwavunja wenzao mioyo kama alivyofanyiwa yeye.
"Ngoma hiyo inahusu kumuumiza mtu moyo kimapenzi. Hilo lishawahi nitokea ila kwa sasa ni habari za kale," alisema.
Kazi hiyo inazidi kupepeta ikiwa imetizamwa zaidi ya mara 70 milioni kwenye mtandao wa Youtube. Kulingana na Adele, ngoma hiyo ni ya kumsuta mpenzi wake huyo aliyemtosa kwa dharau kubwa 2012, ambaye baada ya kumsamehe sasa ameweza kupata nguvu ya kumsemesha tena.
Adele mwenye umri wa miaka 27, kwa sasa ni mama wa mtoto mmoja wa kiume kutokana na uhusiano wake na mchumba Simon Konecki ambaye amekuwa akitoka naye tangu alipotoswa na mpenziwe wa zamani. 


