
Kwa nini watu wengi wana kipato kidogo?
Tanzania ina wastani wa watu milioni 47.4 inakadiriwa kuwa asilimia 28.2 ya wananchi wake ni masikini. Wastani wa pato la Mtanzania kwa mwaka ni Dola za Marekani 1043 (mwaka 2015) lengo likiwa ni kufikia Dola za Marekani 3000 kwa mwaka ifikapo mwaka 2025.
Sekta ya kilimo ambayo imeajiri asilimia 75 ya Wa tanzania wote, inakua kwa wastani wa asilimia 3.4 kwa mwaka (mwaka 2014) lengo ni kufikia asilimia 6 kwa mwaka. Pato la Taifa linakua kwa asilimia 6.7 mchango mkubwa ukiwa ni kutoka katika sekta ya madini, ujenzi na mawasiliano. Ajira zikiongezeka, umaskini utapungua na pato la taifa litaongezeka.
Serikali imeweka mikakati mbalimbali katika kupunguza umaskini nchini. Moja ya mikakati hiyo ni mipango ya kutokomeza umaskini, Mkukuta I na Mkukuta II. Mkakati mwingine ni Mpango wa Kwanza wa Taifa wa Maendeleo wa Miaka Mitano (2010/11 - 2015/16). Pamoja na juhudi hizo bado hali ya maisha ya Wa tanzania wengi ni duni.
Twaweza kujiuliza maswali mengi kama vile: Kwa nini watanzania wengi ni masikini? Kwa nini wananchi wengi wa Tanzania hawana kipato cha kutosha kuweza kumudu gharama za maisha yao ya kila siku? Kwa nini huduma za jamii kama vile afya, elimu, maji safi na salama, miundombinu ya barabara na umeme hazijafikia katika kiwango cha kuridhisha hasa kwa maeneo ya vijijini?
Kuna mambo ambayo kwa namna moja au nyingine yamechangia kuwafanya Wa tanzania wengi waendelee kuwa maskini wa kipato na kuwa na hali duni ya maisha na kushindwa kupata huduma bora za jamii. Mambo hayo ni pamoja na kukosekana kwa mipango thabiti ya kuleta mapinduzi kwenye sekta ya kilimo na kuimarisha sekta ya viwanda. Ili mkulima wa kijijini aweze kuondokana na umaskini ni lazima awe na uwezo wa kuzalisha kwa wingi na kupata masoko ya kuaminika. Yanahitajika mapinduzi makubwa katika kilimo. Kukosekana kwa soko la uhakika na bei ndogo ya mazao kunachangia ukuaji hafifu wa sekta ya kilimo. 
Nchi yetu haina viwanda vya kutosha kwa ajili ya kusindika mazao ya kilimo ili kuyaongezea thamani. Tumeendelea kuwa wauzaji wa mazao ghafi nje ya nchi ambayo yananunuliwa kwa bei ndogo katika soko la dunia. Kilimo cha biashara ni suluhisho la umaskini wa kipato kwa wakulima wa Tanzania.
Serikali haina budi kutenga bajeti ya kutosha kwa ajili ya sekta ya kilimo. Sera na mipango ya maendeleo kuhusu kilimo, viwanda na biashara ilenge katika kutokomeza umaskini vijijini.
Hatutaweza kutokomeza umaskini bila kutatua matatizo yanayowakabili wakulima vijijini. Kilimo bado ni uti mgongo wa Taifa letu, uti wa mgongo ukiwa dhaifu mwili wote utakuwa dhaifu pia.
Sababu ya pili inayochangia umaskini wa Wa tanzania ni kutotumiwa kikamilifu na kwa tija rasilimali za Taifa letu. Nchi yetu ina ardhi kubwa na yenye rutuba kwa ajili ya shughuli zakilimo na ufugaji. Nchi yetu imejaliwa kuwa na mito mikubwa na maziwa makubwa ambayo yangeweza kutumiwa kwa ajili ya shughuli za uvuvi na kilimo cha umwagiliaji. Kwa nini nchi haina viwanda vingi? Tanzania imejaliwa kuwa na madini mengi kama vile almasi, dhahabu, Tanzanite, chuma, shaba na makaa ya mawe. Kwa nini hatuanzishi viwanda vya msingi ambavyo vitatumia madini ya chuma na shaba yetu? Kwa nini tusitumie ipasavyo makaa ya mawe ili kuzalisha umeme kwa ajili ya viwanda vyetu?
Kwa nini tusitumie madini yetu kuanzisha viwanda vya kutengeneza mashine, mitambo mbalimbali na vipuri? Tunapozungumzia kujenga uchumi wa viwanda ni lazima serikali iangalie kwa kina namna ya kuyatumia madini yetu kwa kuanzisha viwanda vikubwa vya msingi.


