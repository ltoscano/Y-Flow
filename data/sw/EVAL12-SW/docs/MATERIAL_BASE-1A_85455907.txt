
'Wasiokubaliana na Magufuli wajiondoe'

Imeandikwa na Nakajumo James, Rombo

Imechapishwa: 03 Septemba 2016

WATUMISHI wa umma ambao hawakubaliani na utendaji wa Rais John Magufuli, wametakiwa kujiondoa wenyewe katika nafasi zao vinginevyo watajikuta wameondolewa bila kujiandaa.

Kiongozi wa Mbio za Mwenge Kitaifa, George Mbijima, alisema hayo wakati akitoa ujumbe wa Mwenge wilayani Rombo, baada ya kuzindua miradi ya maendeleo yenye thamani ya zaidi ya Sh bilioni 5.2.
Alitaka watumishi wa ngazi mbalimbali kuanzia halmashauri za wilaya hadi taifa, kutekeleza wajibu wao kwa kuhakikisha mipango madhubuti ya serikali inatekelezeka.
Aidha Mbijima alitaka Wa tanzania kudumisha Umoja wa Kitaifa kwa kuepuka siasa za ukanda, kubaguana kiitikadi za kidini na rangi, kwani kwa kufanya hivyo, ni sawa na kukaribisha maadui watakaoliangamiza taifa na kuliingiza katika machafuko.
Kiongozi huyo, alitaka wilaya ya Rombo kuondokana na vitendo vinavyochangia wanafunzi kukatisha masomo kwa kupata ujauzito, huku wananchi wakitajwa kujikita katika upikaji na unywaji wa pombe. 
Mapema katika taarifa yake, Mkuu wa Wilaya ya Rombo, Agnes Hokororo, alisema Mwenge umezindua na kuweka mawe ya msingi katika miradi ya elimu, afya, maji na vikundi vya vijana na wanawake ikiwa na thamani ya zaidi ya Sh bilioni 5.2.


