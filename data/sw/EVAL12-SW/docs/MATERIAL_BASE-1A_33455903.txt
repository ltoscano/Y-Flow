
Imechapishwa: Fri, Jul 15th, 2016

Tanzania yaamka kuunganisha intaneti shule za sekondari

Katibu Mkuu wa Wizara ya Mawasiliano, Ujenzi na Miundombinu Profesa Faustine Kamuzora akizungumza na wanafunzi wa Shule ya Wasichana ya Jangwani, wakati wa kusaini makubaliano kati ya serikali na kampuni ya simu za mkononi ya Tigo, Kampuni hiyo itaunganisha shule za sekondari na intaneti kupitia mradi wa E-Schools.
Na Hamisa Maganga,
NCHI jirani zimepiga katika suala la Teknolojia ya Habari na Mawasiliano (Tehama) shuleni. Moja ya nchi ambazo zinatajwa kuwa mbali zaidi katika suala hilo ni Rwanda, ambayo inasemekana kuwa asilimia kubwa ya wanafunzi nchini humo wanatumia kompyuta mpakato darasani.
Inasemekana kuwa shule za msingi 1200 nchini humo wanafunzi wake wanatumia kompyuta mpakato.
Kwa upande wa Tanzania, kinachofurahisha ni kwamba shule nyingi za binafsi zimekuwa zikifundisha pia somo la Tehama na serikali haiko nyuma katika kuunganisha shule za serikali za msingi na sekondari kwenye Tehama.
Sasa hivi Tehama haionekani tu kama kitu cha kuongeza ubora wa huduma bali ni eneo la kimkakati katika maendeleo ya uchumi wa nchi.
Katika kuonesha umuhimu wa intaneti shuleni, Kampuni inayoongoza kwa mtindo wa maisha ya kidijitali Tigo Tanzania, imeingia ubia na Wizara ya Mawasiliano, Ujenzi na Miundombinu, katika kuwezesha kufikiwa kwa intaneti katika shule za sekondari nchini, lengo likiwa ni kuwezesha elimu kielektroniki shuleni katika zoezi ambalo litachukua miaka miwili.
Kama sehemu ya makubaliano hayo, wizara itabainisha na kutoa orodha ya shule zisizo na maabara za kompyuta ili ziunganishwe na hali kadhalika kuongoza utekelezaji wa mradi wakati Tigo itadhamini maendeleo ya miundombinu shuleni, ikiwa ni pamoja na kuunganisha nyaya ndani ya madarasa na kufunga visivyotumia nyaya (LAN) na vituo vinavyofikia mtandao wa intaneti.
Akisaini makubaliano hayo katika Shule ya Sekondari Jangwani jijini Dar es Salaam, Ofisa Mkuu wa Biashara wa Tigo, Shavkat Berdiev, alisema: “Kupitia idara yetu ya huduma kwa jamii hivi sasa tunatekeleza dira ya serikali ya kuibadilisha nchi kuingia katika uchumi uliojikita katika uelewa ifikapo mwaka 2025 na kampuni yetu imejipanga kuhakikisha shule nyingi za sekondari Tanzania zinafikiwa na mtandao wa intaneti.
“Tunajivunia kushirikiana na Wizara ya Mawasiliano, Ujenzi na Miundombinu katika kuwezesha vijana na jamii kwa ujumla kuingia katika mkondo wa kidunia wa habari na uelewa, ambako watajifunza, kupanua uelewa wao na kushirikiana na wenzao katika sehemu mbalimbali duniani.”
Berdiev aliongeza kusema, “Tigo itaendelea kufanya kazi na serikali katika miradi mingine ya ubunifu na inayovutia ili kunyanyua maisha ya Wa tanzania walio wengi.”
Akiishukuru Tigo wakati wa kusaini makubaliano hayo, Katibu Mkuu wa Wizara ya Mawasiliano, Ujenzi na Miundombinu Profesa Faustine Kamuzora alisema; “ni kupitia ushirikiano kama huu ndipo tutaweza kusambaza stadi za kisasa za Tehama pamoja na uelewa kwa vijana ili kuwawezesha kukabiliana na changamoto zinazotokana na mtiririko wa mabadiliko ya habari ya kila siku ndani ya jamii na katika uchumi wa dunia.”
Profesa Kamuzora aliongeza; “Naipongeza Tigo kwa utayari wake wa kujiingiza katika makubaliano baina ya sekta binafasi na sekta za umma ili kuwasaidia wanafunzi wa shule za sekondari nchini, vile vile tunakaribisha wadau wengine kushiriki kuunganishwa kwa teknolojia hii.


