
Seneta ahimiza wakazi wapewe chakula
Na WYCLIFF KIPSANG
ENETA wa Baringo Gideon Moi ameitaka kamati kuu ya kaunti hiyo kuweka mikakati ya kuwafaa wanaokabiliwa na baa la njaa eneo hilo. 
Hii ni kufuatia kipindi cha ukame ambacho hakikutarajiwa kilichopelekea kuharibika kabisa kwa mimea.
Katika taarifa kwa Taifa Jumapili, Bw Moi ambaye atazuru maeneo yaliyoathiriwa zaidi wiki ijayo, aliitaka serikali ya kaunti hiyo kuhakikisha hakuna hata mtu mmoja anafariki kwa sababu ya kukosa chakula.
“Tunaomba wahisani kusaidia wakazi wanaokabiliwa na njaa, lakini serikali ya kaunti yafaa kuwa mbele katika kuendesha shughuli nzima,” ilisema taarifa hiyo.
Bw Moi pia alihimiza jamii ya Pokot ya wafugaji wa kuhamahama wasiwaache wakongwe nyuma wanapohama kusaka maji na malisho kwa mifugo wao.
Gavana wa Baringo Benjamin Cheboi alisema serikali yake ya kaunti kwa ushirikiano na serikali kuu imeanza kusambaza chakula cha msaada kwa maeneo yaliyoathirika zaidi na ukame.
“Pia tunashirikiana na Shirika la Chakula Duniani (WFP) na wadau wengine kujumuisha shule katika mpango huo wa msaada wa chakula. Tunalenga walio katika hatari zaidi ya kudhurika, wakiwemo watoto na wakongwe,” Bw Cheboi alisema.


