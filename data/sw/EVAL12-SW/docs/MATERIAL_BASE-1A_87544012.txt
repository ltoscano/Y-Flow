
Maambukizi ya kifua
NINI kinachosababisha maambukizi ya kifua?
Hezron, Nairobi Maambukizi ya kifua ni ya kawaida hasa baada ya mgonjwa kukumbwa na mafua katika msimu wa baridi. Japo maambukizi mengi sio makali na huisha bila matibabu, kuna wakati ambapo utahitaji matibabu. Ishara ❍ Kukohoa kila mara na kutoa kikohozi kizito cha manjano au kijani au hata wakati mwingine kukohoa damu.
❍ Kushindwa kupumua au kupumua kwa kasi.
❍ Kukorota ukipumua huku moyo ukipiga kwa kasi.
❍ Maumivu ya kifua na sehemu hii kujikaza. ❍ Kuhisi kukanganyikiwa. ❍ Kadhalika ni kawaida kwa mgonjwa wakati mwingine kuumwa na kichwa, kuwa mchovu, kutokwa na jasho jingi, kukosa hamu ya chakula, au maumivu ya misuli.
Chanzo Maambukizi ya kifua kwa wingi hutokana na maambukizi katika njia ya mapafu kama vile maradhi ya mkamba au nimonia.
Watu walio hatarini kukumbwa na hali hii watoto wachanga, watoto wanaokumbwa na matatizo ya kukua, watu walio na uzani mkubwa, wazee, wajawazito, waraibu wa sigara, wenye kinga dhaifu mwilini na wanaokumbwa na matatizo ya kiafaya kama vile maradhi ya pumu, moyo, kisukari, figo, au ‘pulmonary disease’ (COPD).
Kukabili hali hii nyumbani ❍ Kupumzika kwa muda mrefu.
❍ Kunywa maji mengi kuzuia kukaukiwa. Pia mbinu hii ni mwafaka ya kuyeyusha kamasi kwenye mapafu ili kurahisisha kukohoa. ❍ Matumizi ya dawa ya kukabiliana na maumivu. ❍ Kunywa mchanganyiko wa ndimu na asali.


