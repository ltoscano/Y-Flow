
Obama kumgeuka Kikwete?
Aug 14, 2014

RAIS Barack Obama wa Marekani amemuuliza Rais Jakaya Kikwete kuhusu fedha za kampuni ya kufua umeme ya IPTL zilizochukuliwa kutoka Benki Kuu ya Tanzania (BoT), Raia Mwema limeambiwa. 
Gazeti hili limeelezwa kwamba Obama alimuuliza Kikwete kuhusu suala hilo wakati wa Mkutano wa Viongozi wa Bara la Afrika na Marekani uliomalizika mwishoni mwa wiki iliyopita nchini humo.
Marekani inaelezwa kutofurahishwa na namna Tanzania inavyolishughulikia suala la IPTL, ambalo limekuwa likitajwa kuhusika na rushwa tangu kuingia kwa kampuni hiyo hapa nchini takribani miaka 20 iliyopita.

“Obama alimuuliza Kikwete kuhusu IPTL na kwamba kwanini hadi leo watu wanaotajwa kuhusika na rushwa katika suala hilo wameachwa.
“Kwa bahati nzuri, zilikuwepo ripoti mapema kwamba huenda Obama au Waziri wa Mambo ya Nje ya Marekani, John Kerry, angeweza kuibua suala hilo na hivyo tunadhani Kikwete alitoa majibu mazuri,” kilisema chanzo kimoja cha gazeti hili nchini Marekani ambacho kilifuatilia Mkutano huo wa Obama na marais wa Afrika kwa karibu.

Raia Mwema halikuweza kubaini ni majibu gani ambayo Kikwete aliyatoa kwa Obama, kwa vile inadaiwa mazungumzo yao yalikuwa ya wawili tu na kwamba taarifa zimepatikana kwa sababu suala hilo lilikuwa limezungumzwa na wasaidizi wa Obama.

Hadi tunakwenda mitamboni, juhudi za kuwapata wasemaji wa Ikulu Jijini Dar es Salaam kwa ajili ya kuthibitisha taarifa hizi hazikuweza kufanikiwa.
Kiasi cha zaidi ya shilingi bilioni 200 zinadaiwa kuchotwa kutoka katika akaunti ya Tegeta Escrow ambako fedha hizo zilikuwa zimehifadhiwa kwa sababu ya mgogoro uliokuwapo baina ya Tanesco na IPTL.
Akaunti hiyo ya Tegeta ilikuwa na jumla ya dola za Marekani milioni 250 zilizokuwa zimehifadhiwa, na kwa sababu ya kuchukuliwa kwa dola 122 za kwanza, sasa imebaki na dola milioni 128 tu.
Tanesco walikuwa wanadai kwamba IPTL ilifanya vitendo vya uvunjaji wa mkataba na kutaka mkataba wao uvunjwe, katika mojawapo ya uwekezaji wenye utata katika historia ya Tanzania.

Tangu mradi wa IPTL uanze yamekuwepo madai ya vitendo vya rushwa miongoni mwa watumishi wa serikali ili kuruhusu mradi huo uendelee na inaelezwa hiyo ndiyo sababu Obama aliuliza kuhusu suala hilo.
Raia Mwema linafahamu kwamba ofisi ya Mdhibiti na Mkaguzi Mkuu wa Hesabu za Serikali (CAG) imeanza kulichunguza suala hilo la kuchukuliwa kwa fedha za akaunti ya Tegeta.
Tayari baadhi ya viongozi wa serikali pamoja na wabunge wamehojiwa na CAG kuhusu suala hilo na inatarajiwa kwamba uchunguzi unaweza kukamilika kabla ya Septemba mwaka huu.
Suala la rushwa ni muhimu kwa Marekani kwa sababu mojawapo ya vigezo vya nchi kupata msaada kupitia Mpango wa Changamoto za Milenia (MCC) ni nchi kutokuwa na rushwa.

Tanzania ilifaidika na Awamu ya Kwanza ya Mradi wa MCC ulioipatia kiasi cha dola milioni 698. Awamu hiyo imemalizika mwaka jana.
Mwaka huu, Tanzania imeomba pia kuwemo katika Awamu ya Pili ya mgawo wa MCC, na tayari serikali imetenga sehemu kubwa ya fedha hizo kwenye miradi ya umeme wa vijijini.
Kabla ya Rais Kikwete kwenda Marekani, Wa tanzania wanaoishi nchini humo na ambao wako karibu na duru za utendaji za serikali hiyo, waliandika waraka kwa Rais Kikwete kumweleza namna suala la rushwa lilivyo muhimu kulieleza vizuri.
Vyanzo vya gazeti hili kutoka Marekani vimeeleza kwamba serikali ya Marekani ingependa Tanzania isonge mbele katika mapambano dhidi ya rushwa kwa vile tangu Awamu ya Kwanza ya MCC, nchi imeshuka katika vigezo vya kupambana na rushwa.
“Wakati Tanzania ikipata misaada ya MCC katika Awamu ya Kwanza ya Kikwete, nchi ilikuwa imepata alama 80 katika viwango vya rushwa. Hivi sasa Tanzania imeshuka hadi alama 50 jambo ambalo ni la hatari.
“Kwa kawaida, nchi yoyote ambayo alama zake zimeshuka kufikia nusu ya kiwango cha awali, inajiweka katika hatari ya kukosa misaada ya MCC. Tanzania ijitazame sana kwenye hili,” kilisema chanzo hicho ambacho kwa sababu za wazi kabisa hatutaweza kukitaja.
Kwa mujibu wa ratiba ambayo gazeti hili imetumiwa kutoka Marekani, Bodi ya MCC inatarajiwa kukutana Septemba mwaka huu kwa ajili ya kupitisha majina ya nchi zitakazonufaika na Awamu ya Pili ya MCC na ndiyo maana ni muhimu uchunguzi wa CAG ukamalizika kabla ya wakati huo.


