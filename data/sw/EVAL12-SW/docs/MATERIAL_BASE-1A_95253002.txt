
Mshindi bahati nasibu ya Konyagi apewa gari

Imeandikwa na Basil

Imechapishwa: 17 Oktoba 2016

MFANYABIASHARA Julius Masalu (58), mkazi wa Mwanza ameibuka mshindi wa gari aina ya Eicher la thamani ya Sh milioni 56 katika mzunguko wa pili wa bahati nasibu ya promosheni ya Nunua, Uza, Shinda na Konyagi iliyohusisha mawakala wa kuuza bidhaa za Kampuni ya Tanzania Distillers Ltd (TDL).

Droo ya pili ya promosheni hiyo ilifanyika mjini Moshi, mwishoni mwa wiki, ikihusisha washiriki 31 kutoka mikoa ya Kanda ya Kaskazini na Kanda ya Ziwa na kusimamiwa na Ofisa wa Bodi ya Taifa ya Michezo ya Kubahatisha, Humudi Hussein.
Akizungumzia kwa furaha baada ya kutangazwa kuwa mshindi, Masalu alisema ametoka Mwanza akiamini kuwa atajishindia gari hilo na kwamba bahati nasibu hiyo imeendeshwa kwa uwazi na hakuna upendeleo wowote.
“Katika bahati nasibu hii hakuna longolongo, mashindano yameendeshwa kwa uwazi mkubwa na namshukuru Mungu kwa kuweza kupata zawadi hii ya gari itanisaidia katika kusambaza bidhaa za Kampuni ya Konyagi kwa wateja wangu,” alisema Masalu.
Kaimu Meneja Mkuu wa Konyagi, Davis Deogratius, alisema madhumuni ya promosheni hiyo ni kukuza uhusiano wa kibiashara na wasambazaji wa bidhaa za TDL pamoja na kuwapatia kifaa kitakachosaidia katika kupanua masoko, kusambaza na kuongeza ufanisi.
Baadhi ya washiriki katika droo hiyo, Mkamba Zephania na Joas Muganyizi walisema wameridhishwa na mchakato mzima ulivyofanyika katika kuchezesha droo na wala hapakuwa na kasoro ama udanganyifu wowote.
“Kampuni ya TDL kupitia bidhaa yake ya Konyagi katika promosheni ya Nunua Uza, Shinda na Konyagi imesaidia kuwakutanisha wafanyabiashara wa maeneo mengine ya Kanda ya Kaskazini na Kanda ya Ziwa hali inayochangia kuongeza wigo katika kufanya biashara,” alisema Muganyizi.
Washindi wengine waliojipatia katoni 10 kila mmoja za bidhaa ya Konyagi na maeneo wanayotoka kwenye mabano ni Linus Mathew (Kagera), Msemo Enterprises (Arusha), Muganyizi (Bukoba), Mkamba Zephania (Bariadi) na Yohana Masunga (Geita).


