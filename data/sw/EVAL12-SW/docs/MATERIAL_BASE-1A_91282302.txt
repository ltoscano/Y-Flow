Huyu ndiye Lowassa au mwingine?
Mar 27, 2013

HILI limenisikitisha! Kwa hakika siwezi kukaa kimya bila kushika kalamu yangu kuwasiliana na maelfu ya wasomaji wa gazeti hili la Raia Mwema.

Leo nataka nijikite katika hoja ya Komredi Edward Lowassa, ya wiki iliyopita ya kuwa na wasiwasi kuhusu sekta ya gesi asilia nchini katika wakati ambao nchi haina sera wala sheria inayosimamia sekta hiyo.

Kimsingi kama kauli yake hiyo ya wasiwasi ingetolewa na Mtanzania mwingine wa kawaida asiye na sifa za Lowassa nisingeshangaa kuwa mfumo wa nchi yetu bado hautoi nafasi pana kwa mwananchi wa kijijini kujua kila kinachofanywa na serikali, hata kama kinamuhusu moja kwa moja.
Sifa za Lowassa

Lowassa ni Mbunge wa Monduli, amewahi kuwa Waziri na kufanya vizuri katika sehemu ya utendaji wake serikalini na japo maeneo mengine alivuruga.
Lowassa amewahi kuwa Waziri Mkuu na kipindi chake baadhi ya wakurugenzi wa halmashauri, wakuu wa wilaya, wakuu wa mikoa na watendaji wengine wa serikali walikuwa wakikesha ofisini kila wanaposikia Lowassa atafanya ziara katika maeneo yao ya kazi.

Pia Lowassa sasa bado ni Mwenyekiti wa Kamati ya Bunge wa Mambo ya Nje, nafasi aliyopewa hivi karibuni tu. Kutokana na sifa hizo anaweza kupata taarifa kutoka wizara yoyote kwa urahisi zaidi kuliko hata mimi mwandishi wa habari, ambaye naweza kuzunguka na kisha kuamua kutumia mbinu za uchunguzi ili kupata taarifa sahihi.

Wiki iliyopita Komredi Lowassa aliweka wazi wasiwasi wake kuhusu suala la gesi asilia na kunukuliwa na gazeti moja la kila siku, akitamka hadharani kuwa anapata wasiwasi na uwezekezaji wa sasa katika gesi asilia huku nchi ikiwa haina sera wala sheria.

Kwanza niweke wazi kuwa Komredi Lowassa ni kiongozi aliyepata kushika nyadhifa mbalimbali kama nilivyoanisha hapo awali.

Komredi Lowassa aliwahi kuwa Waziri Mkuu ambaye ni mtendaji Mkuu wa shughuli za kila siku za serikali bungeni na msaidizi namba mbili wa Rais wa Jamhuri ya Muungano wa Tanzania, baada ya Makamu wa Rais. Hii ni nafasi kubwa ndiyo ataendelea kuhudumiwa na serikali karibu kila kitu kutokana na wadhifa aliopata kushika na kwa hiyo, kila anapozungumza jambo kauli yake ni muhimu ikapewa uzito Fulani.

Naamini Lowassa anajua mfumo mzima wa serikali, anajua na anaweza kufuatilia kila kitu ndani ya serikali kwa kuwa ana uzoefu, uwezo na sababu ya kufanya hivyo akiamua.

Lowassa na hoja dhaifu

Komredi Lowassa anaposema ana wasiwasi wakati yeye ndiye anayepaswa kuwaondoa wasiwasi Wa tanzania kuhusu uwekezaji katika sekta hiyo kama Mwenyekiti wa Kamati ya Bunge ambaye wawekezaji wa sekta hiyo anapaswa kuwajua, maana yake ni nini? Kuna ajenda gani?

Hivi kweli Komredi Lowassa hajui kuwa baada ya Waziri wa sasa wa Nishati na Madini, Profesa Sospeter Muhongo, na Katibu wake Mkuu, Eliakim Maswi kuingia wizarani hapo walikumbana na changamoto kubwa tatu kubwa na hilo la Sera na Sheria ya Gesi ndilo la pili, baada ya umeme wa uhakika kwa taifa?

Nimkumbushe Komredi Lowassa kuwa Sera ya Gesi ilitangazwa katika vyombo karibu vyote vya habari nchini na kilichokwamisha kukosekana kwa kamati husika ya Bunge ili kupitia rasimu hiyo na kisha hatua nyingine ziendelee. 

Kiongozi huyo anajua wazi kuwa rasimu hiyo inatakiwa kupitia hatua kuu muhimu nne, kwa mujibu wa taratibu ambazo yeye Komredi Lowassa alishiriki kuziweka akiwa katika nyadhifa zake mbalimbali, ikiwamo nafasi ya Waziri Mkuu.

Hatua hizo ni pamoja na sera kutangazwa katika vyombo vya habari, Kamati ya Bunge kupitia na kuridhia sera hiyo hatua ya tatu ni kuwasilishwa katika kikao cha makatibu wakuu na hatua ya mwisho ni kuwasilishwa katika kikao cha Baraza la Mawaziri.

Komredi Lowassa kwa nafasi yake alipaswa kujua kuwa hatua ya kwanza ya kutangazwa kwa sera ilikwishafanyika, tena kwa kipindi kirefu na baada ya hapo Wizara ikakwama kusubiri uundaji wa Kamati ya Bunge ili iwasilishwe kazi ambayo naamini sasa itakamilika wiki hii, kwa kuwa kamati ipo na inaendelea na kazi.

Nasema haya kwa kuwa ninaamini uchunguzi wangu na taarifa zangu siku zote ni za kweli, sitaki niwe mzungumzaji wa Wizara ya Nishati na Madini na wala sina sababu ya kufanya hivyo, lakini penye ukweli ni lazima nishike kalamu yangu kuelimisha Wa tanzania wenzangu kujua hali halisi ili twende pamoja kama taifa.


