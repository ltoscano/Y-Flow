
TNBC kuboresha mazingira ya biashara

Imeandikwa na Mwandishi Wetu

Imechapishwa: 26 Septemba 2016

BARAZA la Taifa la Biashara (TNBC), limesema limejipanga vyema kuhakikisha kuwa mazingira ya biashara nchini yanaboreshwa zaidi ili kuweza kufanikisha azma ya kuifanya Tanzania kuwa ya uchumi wa viwanda.

Ahadi hiyo ilitolewa na Mwenyekiti wa kamati Tendaji ya Baraza hilo, Balozi John Kijazi mwishoni mwa wiki alipokutana kwa mara ya kwanza na wajumbe wa kamati hiyo. “Tumejipanga kutekeleza nia ya kufikia uchumi wa viwanda,” alisema Balozi Kijazi ambaye pia ni Katibu Mkuu Kiongozi. 
Kamati hiyo inaundwa na wajumbe 18 wanaotoka katika sekta ya umma na binafsi ambapo Mwenyekiti wake Mwenza ni Dk Reginald Mengi. Dk Mengi pia ni Mwenyekiti wa Taasisi ya Sekta Binafsi nchini (TPSF) na Mkurugenzi Mtendaji wa Makampuni ya IPP.
Alisema mkutano unaofuata wa baraza hilo unatarajia kufanyika Novemba mwaka huu. Rais John Magufuli ndiye Mwenyekiti wa TNBC.
Katibu Mtendaji wa TNBC, Raymond Mbilinyi alisema kwa sasa baraza lina jukumu la kuhakikisha uwekezaji katika viwanda unakua na kwamba ni jambo la muhimu kwa sekta za umma na binafsi kushirikiana kutekeleza hilo.
“Tutaangalia maeneo yanayohitaji maboresho kwa ajili ya kuweka mazingira bora ya kufanya biashara ili kuzidi kutengenezaa ajira,” aliongeza kusema.
Alisema licha ya kuwepo jitihada hizo za kukuza uwekezaji wa viwanda, pia wanalenga kuimarisha mabaraza ya mikoa na wilaya ili yafanye kazi zake kwa ufanisi.


