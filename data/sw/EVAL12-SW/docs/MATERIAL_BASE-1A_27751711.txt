
WAKENYA WAMUITA JUMA KASEJA NAIROBI

TIMU mbili nchini Kenya zimejitosa kumuwania kipa wa zamani wa Simba, Juma Kaseja ili zimsajili kwa ajili ya msimu ujao.
Wakala
wa kuuza wachezaji nchini, John Ndumbaro, amealiambia Championi
Jumatatu kuwa, timu hizo mbili zimemtaarifu kuwa zinataka kumsajili
Kaseja kwa ajili ya msimu ujao.
“Kuna timu ambazo nisingependa
kuzitaja hadi hapo kutakapokuwa na makubaliano kwa kuwa ni suala la
Kaseja mwenyewe kukubali au la.
“Mimi nafanya kazi na timu hizo
katika masuala ya kuuza wachezaji, sasa zimenieleza nia yao ya kumsajili
Kaseja baada ya kusikia amemaliza mkataba wake na Simba na
hawajamuongezea.
“Nafikiri mazungumzo yataanza hivi karibuni na kama
kutakuwa na mafanikio, basi tunaweza kutangaza ni timu zipi na mambo
yamekuwaje. Kwa kifupi hapa ni suala la maslahi na uamuzi wa mwenyewe
Kaseja,” alisema Ndumbaro ambaye ni mdogo wa wakala mwingine Damas
Ndumbaro.
Kaseja sasa yupo huru baada ya kumaliza mkataba na Simba
ambayo imetangaza haitamuongezea mkataba mpya na kumpa ruhusa ya
kuendelea na ‘mishe’ zake.
Kaseja yupo mapumzikoni nyumbani kwao
Kigoma ambako pia amekuwa akiendelea na mazoezi mepesi na vijana wengine
mjini humo. Anatarajiwa kutua Dar leo.
Wakala huyo alisema ndani ya
wiki moja anatarajia kuwa amejua uamuzi wa Kaseja na iwapo atakuwa
amekubali kujiunga na timu kati ya hizo mbili ambazo zinaendelea
kupambana katika Ligi Kuu Kenya.


