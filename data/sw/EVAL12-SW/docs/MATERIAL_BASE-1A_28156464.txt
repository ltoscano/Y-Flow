
Kimaiyo asimamisha maafisa kazi
Na JUMA NAMLOLA
SERIKALI iliendelea kuwasimamisha kazi maafisa wake hata baada ya chama cha Wafanyakazi wa Umma kutisha kumshtaki Waziri wa Usalama, Joseph Ole Lenku kwa kuwafuta maafisa 52 awali kufuatia vifo vya watu zaidi ya 80 baada ya kunywa pombe yenye sumu.
Ijumaa usiku, Inspekta Jenerali wa Polisi David Kimaiyo alisema kupitia mtandao wake wa Twitter kwamba amewasimamisha kazi maafisa kadha wa polisi kuhusiana na madai ya ufisadi.
Bw Kimaiyo alisema amewasimamisha maafisa wa polisi waliohudumu katika kaunti ya Wajir kuhusiana na kuingizwa nchini kwa sukari haramu.
Maafisa hao ni pamoja na mkuu wa polisi wa Wajir Kusini, Paul Munene Mwangi pamoja na maafisa wawili wa Polisi wa Utawala, Bw Abbey Meti na Mohamed Abdullahi.
Maafisa wengine ni afisa wa CID katika kituo cha polisi cha Londiani, Bw Bernard Waweru na dereva katika makao hayo ya CID kwa jina Silas Ndangi na pia msimamizi wa kituo hicho cha polisi Bw Julius Mwamrisi.
Bw Mwamrisi inasemekana alichukua rushwa na kuachilia misokoto karibu 2,000 ya bangi iliyokuwa inazuiliwa kituoni kama ushahidi katika kesi.
Maafisa wengine waliosimamishwa kwa sababu ya kuachiliwa kwa bangi hiyo ni Bw David Biwott wa CID na Bi Jane Andai wa idara ya kukabiliana na mihadarati, ambao kwa sasa wanahudumu katika kituo cha polisi cha Kericho.
Mwengine ni afisa ambaye yuko katika kituo cha polisi cha Kanyariri. Afisa huyo, Job Ndhiwa, anatuhumiwa kukodisha bunduki yake ambayo ilitumiwa katika uhalifu ambapo watu kadha walijeruhiwa.
“Maafisa waliosimamishwa kazi watachunguzwa,” Bw Kimaiyo alisema.


