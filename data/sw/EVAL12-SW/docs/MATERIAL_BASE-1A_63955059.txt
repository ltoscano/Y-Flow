Tamko ‘ugaidi wa kiislamu’ haliuelezei Uislamu wala ugaidi
Aug 15, 2013

HAKUNA kisingizio chochote kinachoweza kuhalalisha uhalifu uliofanywa Jumatano iliyopita Mji Mkongwe, Unguja, wa kuwamwagia tindikali wasichana wawili wa Kiingereza.
Shambulio hilo ni ovu, la kishenzi na linastahili kulaaniwa na wapenda amani wote.
Kitendo hicho ni chenye kwenda kinyume na uungwana wa Kizanzibari na mila yetu ya kuwakaribisha wageni na kuwakirimu. Kadhalika kinakwenda kinyume na mafundisho na maadili ya dini ya Kiislamu.
Naamini kuwa hayo mawili ni miongoni mwa yaliowafanya Wazanzibari kwa ujumla wao washtuke na wahuzunishwe walipoisikia kadhia hiyo, ingawa mkasa huo sio wa mwanzo aina yake kutokea Tanzania. Tindikali imekwishamwagwa kwa kasisi, shekhe, mfanya biashara na wengine Visiwani na Bara.
Ingawaje, shambulio la Jumatano iliyopita lilikuwa la kwanza la kuwashambulia wasio Wa tanzania kwa kuwamiminia tindikali, hadi sasa hakuna aliyefikishwa mahakamani na kupatikana na hatia kuhusu mashambulio yote ya aina hiyo yaliyowahi kutokea Unguja.
Bila ya shaka, waliotekeleza shambulizi la wiki iliyopita wana sababu zao zilizowafanya wachukue hatua waliyoichukua. Sababu hizo hatuzijui.
Kinachozurura katika vichochoro vya Mji Mkongwe ni uvumi na uzushi unaovumishwa na watu wasiojua wanayoyasema au wanaojisemea tu mambo bila ya kufanya utafiti wa kina. 
Uvumi na uzushi mwingine unavumishwa na baadhi ya magazeti na waandishi wa Bara. Nao pia wanaandika wanayoyaandika na wanasema wanayoyasema bila ya kuwa na ithibati na bila ya kufanya utafiti wa kina.
Hawa wanasaidiwa na vyombo vya habari pamoja na mitandao ya habari ya nchi za Magharibi.
Kwa hakika, yanayotendeka ni haya: baadhi ya waandishi wa habari wa Bara, wakiicheza ngoma inayopigwa na vyombo vya habari vya Kimagharibi, wamekuwa wakiandika maelezo yenye kushtusha.
Maelezo hayo yanalihusisha tukio la kumwagiwa tindikali hao wasichana na Waislamu wenye itikadi kali.
Wengine wanathubutu kuzidi kuipaka tope Zanzibar kwa kudai kwamba visiwa hivi ni kitivo cha ugaidi wa Kiislamu katika kanda hii ya Afrika ya Mashariki.
Maelezo yote hayo hayatolewi juu ya msingi wa ithibati yenye nguvu au ushahidi wa uhakika bali hutolewa juu ya msingi wa dhana tu. Dhana zisizo na mshiko, zilizo kama povu. Na dhana ni dhana; hazitegemei uchunguzi au utafiti wa aina yoyote ile.
Dhana hizo ndizo zinazovipalilia vyombo vya habari vya Kimagharibi na baadhi ya waandishi wa Bara kuandika maelezo yenye kushtusha yanayolihusisha shambulio la tindi kali la wiki iliyopita na Waislamu wenye itikadi kali au na ule uliobandikwa jina la ugaidi wa Kiislamu.
Waandishi wenye kuivumisha dhana hiyo hawana insafu. Ni wapotovu na hawaitakii kheri Zanzibar. Wanachofanya, tena wanafanya kwa makusudi, ni kulichafua jina jema la Zanzibar.
Ukichunguza kwa makini utaona kuwa shtuma zao ni sehemu ya mkakati uliopangwa muda mrefu wa kuvidhibiti Visiwa hivi. Lengo ni kulizima lile vuguvugu lenye kudai muundo wa Muungano ubadilishwe ili Zanzibar iwe na mamlaka kamili ndani ya Muungano wa aina mpya.
Waliouandaa na kuupanga mkakati huo wanahisi kwamba kwa kuipaka Zanzibar tope za ugaidi wa Kiislamu itakuwa rahisi kuyashawishi madola makubwa yawaunge mkono katika njama zao za kuidhibiti na kuitamalaki Zanzibar isiweze kufurukuta.
Ushahidi wa haya umeonekana mapema hata kabla ya kusambazwa makala chungu nzima zilizo potovu kuhusu huu mkasa wa hivi karibuni wa tindikali.
Kuna jengine linalowasaidia wale wenye kutaka kuikomoa Zanzibar mbele ya jumuiya ya kimataifa. Nalo ni uvivu uliozagaa miongoni mwa waandishi wa Kimagharibi na kiburi chao cha kujiona kuwa wanajua sana. Hawana haya pesa mbili.
Tena kuna ugonjwa ulioiambukiza tasnia ya uandishi habari katika nchi za Magharibi tangu mashambulio yaliyofanywa na Al-Qa’eda katika miji ya New York na Washington Septemba 11, 2001.
Inavyoonyesha ni kwamba ugonjwa huo sasa umetapakaa na huenda ukawa pia umeiathiri tasnia hiyo nchini Tanzania.
Kwa kawaida vyombo vya habari vinatakiwa visipendelee upande wowote. Lakini siku hizi tunaona kwamba vyombo hivyo vina tabia ya kuelemea upande mmoja pale jamii inapoingiliwa na kiwewe.
Na si kwamba vinaelemea upande mmoja tu lakini aghalabu huwa pia vinaufuata msimamo rasmi wa serikali au msimamo wa wakuu fulani wa serikali. Huwa vinajipendekeza. Hayo yamedhihirika tangu Alhamisi pale magazeti ya Bara yalipoanza kuandika kuhusu shambulio dhidi ya wale wasichana wa Kiingereza.


