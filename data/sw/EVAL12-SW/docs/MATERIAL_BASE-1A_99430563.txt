
Washukiwa wa uwindaji haramu wasiachiliwe kwa dhamana: Tobiko
MKURUGENZI wa Mashtaka ya Umma, Bw Keriako Tobiko, jana alipinga ombi la washukiwa wawili wa uwindaji haramu la kutaka waachiliwe kwa dhamana. 
Bw Tobiko aliambia mahakama kwamba Bw Chris Alex Mwaura na Bw Junia Ochenge walikamatwa na maafisa wa kikosi maalumu cha kupambana na uhalifu wakiwa na kilo 17 za pembe za ndovu zenye thamani ya Sh1.7 milioni na uchunguzi unaendelea.
Kupitia wakili Gikui Gichuhi, Bw Tobiko alisema washukiwa wakiachiliwa kwa dhamana wanaweza kuingilia uchunguzi huo.
“Uchunguzi katika kesi hii unaendelea na washukiwa wanaweza kuongezewa mashtaka zaidi. Aidha, wakiachiliwa kwa dhamana wanaweza kuingilia mashahidi,” akasema Bi Gichuhi. Alisema ni wazi kwamba uwindaji haramu unatishia wanyama pori na kila juhudi zinapasa kuchukuliwa kuokoa wanyama hao.
“Kutokana na adhabu kali ambayo washukiwa wanaweza kupatiwa wakipatikana na hatia, wanaweza kutoweka wakiachiliwa kwa dhamana na ndio maana tunaomba mahakama hii iwanyime dhamana,”akasema Bi Gichuhi.
Aliongeza kwamba uwindaji haramu sio tu tishio kwa wanyama pori nchini bali ulimwenguni kwa jumla na kuwaachilia washukiwa kwa dhamana ni kuwapa idhini ya kuendelea kuwaua wanyama.
Na BENSON MATHEKA


