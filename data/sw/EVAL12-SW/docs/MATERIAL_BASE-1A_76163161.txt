
Kupungua kwa uzalishaji wa mahindi kwatia hofu
UZALISHAJI wa mahindi katika Kaunti ya Narok ulipungua kutoka wastani wa magunia 45 kwa hekta moja ya ardhi hadi magunia 25 mwaka wa 2015.
Afisa wa kilimo katika kaunti hiyo Bw Christopher Nkukuu alisema upungufu huo umetokana na kuchelewa kwa mvua na pia ugonjwa wa mahindi wa Maize Lethal Necrosis (MLND) ambao uliathiri mashamba ya eneo hilo.
“Wakulima wengi walipanda mapema lakini msimu wa mvua ukachelewa na kuathiri uzalishaji. Katika kipindi hicho, ugonjwa wa MLND ulisababisha upungufu wa uzalishaji kwa asilimia tano,” akasema.
Alikuwa akizungumza jana katika afisi yake iliyo mjini Narok ambapo alisema hekta 112,079 katika kaunti hiyo zilikuwa zimetumika kwa upandaji wa mahindi.
Bw Nkukuu alisema kiwango cha pesa kilichopatikana kutoka kwa kilimo hicho mwaka wa 2015 ni Sh6.4 bilioni, ambayo ni upungufu ikilinganishwa na mwaka uliotangulia ambapo kaunti hiyo ilipata Sh7.9 bilioni kutoka kwa kilimo cha mahindi. 
“Uzalishaji wa mahindi umekuwa ukipungua kwa miaka mitatu sasa kuanzia 2012, ambapo uszalishaji ulikuwa magunia 75 kwa hekta moja, kisha ikawa magunia 53 mwaka wa 2013,”
akasema.
KNA na VALENTINE OBARA 


