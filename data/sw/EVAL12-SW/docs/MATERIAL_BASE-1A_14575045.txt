Baada ya Mwananchi na Mtanzania, nani watafuata?
Oct 02, 2013

KWA mara nyingine tena, sheria ya magazeti ya mwaka 1976 imetumika kukandamiza uhuru wa maoni na upatikanaji wa habari nchini. Kwa sheria hii, Septemba 27 mwaka huu, serikali imetangaza kuyafungia magazeti mawili ya kila siku, Mwananchi kwa siku 14 na gazeti la Mtanzania kwa muda wa siku 90. Katika hali ya kawaida, baadhi tulitarajia jambo hili lingetokea muda wowote.

Tulitarajia hivyo kwa sababu ya sheria hii ya magazeti na sheria nyinginezo. Sheria hizi ni zile ambazo, kama wenye mamlaka wakiamua kuzitumia kama zilivyoainishwa, zinaweza kudhibiti vibaya uhuru wa maoni na uhuru wa vyombo vya habari nchini. Hii inaweza kufanyika kwa kutumia vipengele vya ajabu vya sheria hizi.

Kwa kifupi tu, baadhi ya vipengele vya sheria hizi ni mwiba mkali kwa wanahabari, vyombo vya habari, wananchi (ambao kupata habari ni sehemu ya mahitaji yao muhimu na ni haki yao ya msingi kama ilivyoainishwa katika azimio la Umoja wa Mataifa la haki za binadamu) na kwa ustawi wa demokrasia.

Kwa kuwa lengo langu hapa si kuzijadili kwa undani, nitazitaja tu sheria hizi ambazo ni pamoja na sheria hii ya magazeti ya mwaka 1976, Sheria ya Usalama wa Taifa ya mwaka 1970, Sheria ya kupambana dhidi ya ugaidi ya mwaka 2002 na hata sheria ya mawasiliano na utangazaji ya mwaka 2003.

Kwa kipindi kirefu sasa, watu na taasisi mbalimbali wamekuwa wakipaza sauti zao kuhusu ama kufanyika marekebisho makubwa au kufutwa kabisa kwa baadhi ya sheria hizi, hasa sheria hii ya magazeti ya mwaka 1976. Ni jambo la kusikitisha kuwa sauti hizi zimekuwa zikiishia katika masikio yaliyozibwa.

Pengine sauti hizi hazisikilizwi kwa sababu uwepo wa sheria hizi umekuwa ni wa manufaa kwa wachache ambao vyombo vya habari vilivyo huru ni kizingiti kikubwa katika kufanikisha mambo yao, aghalabu yasiyoakisi masilahi ya walio wengi.

Tukirejea sheria ya magazeti ya mwaka 1976, moja ya vipengele tata katika sheria hii ni kile kinachompa waziri mwenye dhamana ya habari mamlaka makubwa ya kuweza kupiga marufuku uchapaji/utoaji na matumizi ya gazeti lolote ambalo anafikiri liko kinyume cha masilahi ya umma.

Kinachotatiza zaidi hapa ni kuwa sheria hii haitoi orodha halisi ya vigezo vya kutumika ili kupiga marufuku huo uchapaji au utumikaji wa gazeti husika, isipokuwa waziri ana hiari ambayo anaweza kuitumia kulifungia au kuyafungia magazeti. Hatari ya hiari hii ni kuwa waziri anaweza kufanya hivi hata kwa masilahi yake binafsi, ya chama chake tu au ya wengine, au bila sababu zozote za msingi (kwa kuwa hakuna vigezo vinavyomhoji kwa hatua hiyo).

Kwa jinsi sheria hii ilivyo, si ajabu tena kusikia magazeti haya mawili, Mwananchi na Mtanzania kufungiwa. Magazeti haya yanadaiwa kuchapisha habari ama zenye uchochezi au zilizo kinyume na masilahi ya umma. Inafahamika kuwa, Julai mwaka jana gazeti la kila wiki la Mwanahalisi pia lilifungiwa kwa madai kama haya (bado halijafunguliwa).

Kwa hali ya kawaida, kwa kutumia mwavuli wa sheria ya magazeti ni rahisi kwa nchi kurudishwa nyuma enzi zile ambazo walio madarakani huamua ni aina gani ya habari zitolewe, hasa tu zile zinazowapendeza. Hii yote hulenga kuzuia uandishi wa kitafiti na unaokosoa maovu.

Kwa kufungia vyombo vya habari, wananchi au wateja wa habari wanakosa fursa zinazowapatia habari; hatua hii pia inaminya au kufunga majukwaa kwa ajili ya mijadala mbalimbali. Kwa mfano, hivi sasa nchi yetu na Wa tanzania kwa ujumla wanahitaji vyombo vingi vya habari na majukwaa mengi kuliko wakati mwingine wowote katika historia yetu. Hii ni kwa ajili ya kushiriki na kujua kinachoendelea kuhusu mchakato wa uandikaji wa Katiba mpya.

Katika nchi zilizoendelea katika uwanda wa demokrasia, vyombo vya habari ndivyo vyenye jukumu la kuidhibiti mihimili yote ya taifa (Serikali, Bunge na Mahakama) na kuhakikisha inatimiza majukumu yake kwa umma kama inavyotakiwa.

Katika Bara la Afrika, kwa mfano, inaelezwa kuwa nchi ya Ghana imekuwa mfano bora katika ustawi wa demokrasia komavu kutokana na kutoa thamani kubwa kwa vyombo vya habari kama ilivyoainishwa katika Katiba yake ya mwaka 1992. Pamoja na hayo, nchini Ghana vyombo vya habari vimepewa nafasi ya kujisimamia/kujidhibiti (self-regulation) kwa kutumia chombo maalumu, badala ya kutegemea mabavu kutoka serikalini.


