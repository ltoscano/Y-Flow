
Sultan Jamsheed na uzao wake wataka kurudi Zanzibar na kutawala?
Jun 06, 2012

WAKATI vuguvugu la kuukataa Muungano likichochewa visiwani Zanzibar tetesi za mpango wa kumuwezesha aliyekuwa Sultani wa visiwa hivyo Jamsheed bin Abdallah Al-Said kurudi umefungamana na madai ya kundi la watu wanaotaka Muungano wa Tanganyika na Zanzibar uvunjwe. 
Mpango huo unahusisha kurudi kwa Sultani huyo aliyeondolewa katika mapinduzi ya damu mwaka 1964 ambapo yeye uzao wake walipigwa marufuku na kukimbilia Uingereza ambako anaishi mpaka hivi sasa.
Tangu kuondolewa kwake kwa nguvu Sultan Jamsheed hakutambua uhalali wa mapinduzi yaliyomng’oa na wafuasi wake wengi wamekuwa wakijitahidi kwa kila namna kubadilisha mazingira ya kisiasa ambayo yanaweza kufanya Sultani huyo kurudi visiwani Zanzibar kama Sultani wa Kikatiba kama ilivyokuwa mara baada ya kupata uhuru mwaka 1963.
Historia inaonyesha kuwa baada ya mauaji ya Rais Abeid Karume Sultani Jamsheed alihojiwa na kituo kimoja cha televisheni akaonyesha kufurahia kwake mauaji hayo ambayo alisema huenda yakawa yamekomesha kile alichokiita “utawala wa kibabe” wa Karume.

Jamsheed ambaye ni Sultani wa mwisho wa visiwa vya Zanzibar – akiwa ni Sultani wa 11 – alishikilia kiti chake cha Usultani kwa chini ya mwaka mmoja na kuondolewa kwake kulikuwa kama kuondolewa kwa nyumba iliyokuwa imara baada ya kimbunga kikubwa.
Ikumbukwe kuwa Mapinduzi ya Januari 12 yalivunjilia mbali utawala wa zaidi ya miaka 300 ya Waarabu na karibu miaka 100 kamili tangu Zanzibar itengane na Oman na kuwa Usultani wa kujitegemea.
Ndani ya saa chache Mapinduzi ya Zanzibar yalibadilisha kabisa mizania ya watawala; waliokuwa watwana kwa miaka 300 waligeuka mabwana na wale waliokuwa mabwana ama walikimbia au walikubali – kwa unyonge – mabadiliko hayo huku mioyo ikiwauma.
Lakini kubwa zaidi ambalo watu wanaolilia kutaka kuvunja Muungnao hawataki kusema ni madhara ya kisaikolojia ya Mapinduzi ambayo baadhi ya watu wamekuwa wakijitahidi kupona kwayo. Ndugu zangu, Mapinduzi ya Zanzibar yalivunja kabisa hisia ya ukuu na ubora ambayo watawala walikuwa nayo dhidi ya wale ambao hawakuwa nacho. Kujinasabu na Sultani au Waarabu lilikuwa jambo jema kabisa na mtu kujiona wa Bara au kunasabishwa na Wabara kuwa ni kitu cha uduni.
Hili limeendelea hata kwa baadhi ya watu waliozaliwa baadaye ambao wakiambiwa wana damu ya Kiarabu wanajisikia utukufu wa aina fulani hivi kulinganisha na wakijua wana damu zaidi ya watu Weusi!
Hisia hii ya ubora (superiority complex) ilivunjwa na Mapinduzi kwani yule aliyekuwa anajiona yeye ndiye usiku mmoja aligeuzwa kuwa siye! Na kwa vile Mapinduzi yalikuwa ni ya umwagikaji damu maisha ya maelfu ya watu ndani ya masaa machache yalipotezwa na kusababisha madhara makubwa zaidi ya unyama na ukatili wa watu ambao wamechoka kujiona duni.
Sasa wakati Mapinduzi yenyewe yalimgusa Sultani na kumuondoa madarakani kwa kweli ni yale mauaji ndio yaliyoacha kovu kubwa zaidi katika hisia na kumbukumbu ya wengi Zanzibar. Anayesema leo kuwa ati “wamekubali Mapinduzi” anawadanganya watu! Utakubali vipi Mapinduzi yaliyoangamiza nusu au sehemu kubwa ya familia yako au yaliyosababisha famili nzima itengane?
Sasa kitu kikubwa ambacho huwezi kusikia wana Uamsho au wanaotaka kuvunja Muungano wanakizungumzia sana ni nini kinatokea endapo Muungano utavunjwa kwa wale Wazanzibari walioathiriwa na Mapinduzi ya Zanzibar?
Inawezekana kabisa kuwa wanahistoria mpya hawawaambii wananchi kilichotokea baada ya Mapinduzi. Baraza la Mapinduzi (Revolutionary Council) chini ya Abeid Amani Karume lilienda mbali zaidi na kujipa madaraka ya kutunga sheria na kusitisha Katiba; kubinafsisha mali za Sultani n.k Je, baada ya Muungano kuvunjwa Baraza la Mapinduzi litabaki?
Swali hilo hapo juu kwa haraka watu wanaweza wakadhania ni rahisi kulijibu.
Endapo kama inavyopendekezwa na baadhi ya watu kuwa baada ya Muungano basi Zanzibar iwe ni usultani wa kikatiba (constitutional monarch) haiwezekani kuwa na Baraza la Mapinduzi.
Ikumbukwe kuwa Mapinduzi kimsingi yaliamua kuondokana utawala wa aina hiyo uliokuwapo baada ya uhuru wa Zanzibar wa Desemba 10, 1963. Baada ya uhuru wake Zanzibar ilikuwa na Sultan Jamsheed kama Mkuu wa Nchi (Head of State) huku Shamte akiwa Waziri Mkuu (Head of Government) kwa mtindo ule ule wa serikali ya Uingereza ambayo iko chini ya Malkia Elizabeth II.
Swali kubwa la msingi ambalo wanaopinga Muungano hawajawahi kulijibu ikaelewekka ni Zanzibar ipi “mpya” ambayo wanaitaka irudi? Je, ni Zanzibar baada ya kuondolewa kwa Sultani kupitia Mapinduzi ambapo Zanzibari ilitangazwa Jamhuri (a republic) au ni Zanzibar baada ya uhuru na kabla ya Mapinduzi yaani ufalme wa kikatiba?
Kama ni hilo la pili ni lazima watu wa Zanzibar na Wa tanzania wengine watambue maana yake ni nini. Maana yake ni kwamba Jamsheed na uzao wake watarudi na kuwa watawala wa Zanzibar kutokana na nasaba yao (kwa kuzaliwa kwao).
Watadai haki mbalimbali na watahudumiwa na Wazanzibari wote – maisha yao, ulinzi na gharama nyingine. Zanzibar ambayo watu wanalalamikia hali ngumu ya maisha na ukosefu wa ajira itajikuta pamoja na kuingia gharama za vikosi vipya vya ulinzi (kama haitabadilisha JKU na KMKM kuwa vikosi hivyo) ikigharimia familia ya Sultani na uzao wake. Je, Wazanzibari wanaotaka kuvunjwa kwa Muungano wanalitaka hili?
Kama wanachotaka ni Zanzibar ya Mapinduzi – kwamba Sultani asiwe na nafasi yoyote ile – kwanini hawa wana Uamsho hawaliweki hili wazi wakitukuza Mapinduzi na matokeo ya Mapinduzi?
Katika mahojiano yake niliyoyazungumza hapo juu Sultani Jamsheed alitukuza mauaji ya Karume na kudai kuwa endapo “watu wake” watamtaka arudi yeye yuko tayari kurudi. Je, watu wake wako wapi na ni kina nani?
Hapa kuna tatizo kubwa lililofichika. Sultani Jamsheed na utawala wake ulikuwa umejenga tabaka la wanufaika. Ni sawa kwa namna fulani na utawala wa CCM ambapo kuna watu wananufaika sana na CCM kuwa madarakani.
Watu hawa hawawezi kabisa kufanya lolote ili CCM ije kuondolewa kwani kuondolewa kwake madarakani kutachomoa mirija iliyochomekwa kwenye migongo ya Wa tanzania. Kung’olewa kwa usultani kulifanya hivyo hivyo; kuling’oa mirija iliyochomekwa miaka karne na kadhaa na kuwatibulia waliokuwa wanakula kwa raha zao. Hawa watu wapo na uzao wao upo na sasa wameamka wakidai kuchomeka tena mirija yao!
Ati wanaunganishwa na Uislamu?
Mojawapo ya ulaghai mkubwa unaofanywa na wanaotaka kuvunja Muungano ni madai yao kuwa kinachowaunganisha kupinga Muungano ni Uislamu wao na kuwa Zanzibar ikishatoka kwenye Muungano itakuwa na umoja na amani na upendo kwa sababu ya Waislamu ni wengi. Hoja hii inavutia sana watu ambao hawataki kufikiria au wenye kuogopa kufikiria kwani wakifikiri sana wanaweza kuhisi kukashfu.
Ndugu zangu, mifano iko dhahiri mbele yetu – je, watu kuwa na dini moja ni msingi wa watu kuishi kwa amani? Je, kuwa na watawala wenye imani moja na watawaliwa ndio msingi wa watu kula raha na kuhusiana vizuri?
Ningeweza kwenda mbali na kutoa mifano lakini nitakuwa narudia kitu kilicho dhahiri. Misri ina Waislamu wengi kwa asilimia 90 ya wakazi wake na wengi wao ni wa madhehebu ya Sunni; hivyo, Hosni Mubarak alikuwa ni dini moja na wale maelfu ya watu walioandamana kumng’oa pale Uwanja wa Tahrir. Kwa nini dini moja haikuwafanya watu wajisikie wamoja?
Kumekuwa na maandamano huko Oman tangu mwamko wa Waarabu wa 2011; na huko ni mahali ambapo pia asilimia zaidi ya 95 ni Waislamu. Swali la kujiuliza ni kwa nini hata sehemu ambazo watu karibu wote ni Waislamu lakini bado kuna malalamiko hadi kufikia mapinduzi – kama ilivyokuwa Zanzibar 1964 au Libya na Tunisia 2011? Jibu ni rahisi sana kwa mtu anayeelewa msingi wa mahusiano kati ya watawala na watawaliwa.

Lakini swali ambalo haliepukiki kwa mtu yeyote anayefuatilia siasa za eneo letu ni hili – je kurudi kwa Sultani –yeye mwenyewe au mrithi wake halali
-kama mtawala (awe wa Kikatiba au vinginevyo) kuna maana gani kwa Tanzania Bara? Kwa haraka haraka mtu anaweza kusema “haiwahusu nyinyi Watanganyika”.
Kwamba, kama Wazanzibari wanamtaka Sultani wao watu wa Bara inawahusu nini?
Anayejibu hivyo ni miongoni mwa watu ambao hawajui historia ya mahusiano kati ya Bara na Zanzibar.

Hivi kuna mtu amejiuliza kwa nini maeneo ya Mombasa leo nao yanadai uhuru kutoka Kenya? Je, watu wanajua kuwa hoja zinazotolewa Mombasa ni zile zile zinazotolewa Zanzibar?
Watu wa Mombasa (Mwambao) wanadai kuwa Wakenya kutoka Bara wanafaidika na nafasi nyingi za kiuchumi kuliko wakazi wa mwambao wenyewe. Wanadai ajira nyingi zinachukuliwa na “wabara”! Na watu hao wa mwambao wakaunda Baraza la Jamhuri ambalo linafanana sana na kikundi cha Uamsho cha Zanzibar.
Hata hivyo, tofauti na Zanzibar mwamko wa kutaka kujitenga wa Mombasa na maeneo yake ya karibu unaonekana kuhusisha watu wa dini zote na ajenda ya dini haipo sana. Lakini, kihistoria Zanzibar na Mombasa zilitawaliwa na Sultani mmoja na Kenya ilipewa eneo la Mombasa baada ya uhuru mwaka 1963 baada ya Sultani Jamshid kutiliana saini na mzee Kenyatta kwa makubaliano ambayo yalimpatia Sultani fedha nyingi tu ya kuuza haki yake.
Mtu mwenye hekima anaweza kujiuliza – hivi ni bahati tu vuguvugu la kudai uhuru kwenye eneo la zamani la Sultani huko Zanzibar liende sambasamba na vuguvugu kama hilo huko Mombasa Kenya?
Wakati Waarabu wa Mombasa walipojaribu kujenga hoja ya kutaka kujitenga na Kenya wakati wa mazungumzo ya Mkutano wa Lancaster juu ya hatima ya Kenya kuelekea Uhuru mzee Jomo Kenyata alitoa jibu ambalo leo haliwezi kutolewa na Jakaya Kikwete au kiongozi mwingine yeyote wa Bara.
Mzee Kenyatta alisema “Kenya ni moja na hakuna mtu anayeweza kuigawa sehemu yake yoyote bila kuharibu sura ya Taifa letu hili. Jaribio lolote la kutenga sehemu ya ukanda wa pwani la koloni hili litapingwa vikali na watu wetu”.
Lakini tatizo la msingi kwa watu wa Bara litakuwa ni lile lile – endapo Sultani au uzao wake wakarudi baada ya Zanzibar kujitenga, je, watakuwa na haki gani na mali zao ambazo zilikuwa Bara ikiwamo majengo na maeneo ya ardhi?
Je, baada ya hapo “watu wake” wakianza harakati za kudai maeneo haya ya Bara watu wa Tanzania wakubali? Watakataa kwa msingi gani wakati mwenyewe karudi?
Inawezekana watu wengi hawajui hata majengo ambayo yalikuwa ni mali ya Sultani yaliyoko Dar es Salaam na Pangani, Tanga.
Hata hivyo, hoja niliyoisema hapa inaweza kujibiwa kwa haraka na kusema – Bw.
Lula anajaribu kuwagawa Wazanzibari kwa kukumbushia historia; Bw. Lula anataka kuwagawa “Wazanzibari ambao ni watu wamoja”; Bw. Lula hataki kusema ukweli
“Wazanzibari ni wamoja”!
Sasa majibu hayo yanaweza kuwavutia vijana na watoto ambao hawajui historia na jinsi nguvu ya mapenzi ya damu inavyopita kwenye mishipa ya watu kutoka kizazi kimoja kwenda kizazi kingine kama mfereji usiokoma wa historia.
Watu wasidanganyane na wala wasijaribu kutudanganya kuwa ati leo kuna “umoja” katika kupinga Muungano. Hilo laweza kuwa kweli, lakini haliondoi ukweli mkubwa zaidi kuwa majeraha ya Mapinduzi yamechimbika ndani katika mioyo ya watu kiasi kwamba kwa muda yanaweza kufichwa na chuki.
Wazanzibari wanaweza kuungana katika kupinga Muungano na wakajionyesha wameungana kweli lakini historia ni mwalimu mzuri; baada ya kile wakichukiacho kuondolewa watajikuta wanarudi kwa wao wenyewe. Kuna deni linadaiwa tangu 1964 na wapo watakaotakiwa kulipa.

Hivyo basi, wale wanaotaka kuvunja Muungano waulizwe pia wanasimama wapi kuhusu uwezekano wa Sultani kurudi kama mtawala au raia tu? Mtashangaa majibu yao. Majibu yao yako hivi – kwani tumeshaanza kuyasikia – Baada ya kuvunjwa Muungano wa Zanzibar basi Wazanzibari wataamua wanataka serikali ya namna gani
– kama ni chini ya Sultani basi utakuwa uamuzi wao na kama ni jamhuri basi itakuwa ni uamuzi wao.
Kama itakuwa ni ya Sultani basi itakuwa ni mazingira ya 1963; kama ni ya Jamhuri itakuwa ni ya Mapinduzi 1964. Lakini kama ni jamhuri bila mapinduzi wala sultani yaani kuwa jamhuri ya kidemokrasia (bila ya baraza la mapinduzi) Zanzibar hiyo haijawahi kuwapo!

Sultani wa Zanzibar na uzao wake bado wanajitambua na kujitambulisha kuwa ni warithi wa kiti cha Usultani cha Zanzibar.
Kama kweli Wazanzibari wengi, hata hivyo, wanataka Sultani wao arudi na wajenge utawala wa usultani wa kikatiba kama Uingereza, je, kuna njia yoyote ya kuweza kuharakisha hilo bila kutumia mihadhara na kulalamikia Watanganyika kuwa wanaimeza Zanzibar? Naamini jibu lipo.


