
Kikwete hastahili tuzo hii kwa sasa Sep 14, 2012

SEPTEMBA 5, mwaka huu, Rais Jakaya Kikwete alitunukiwa Tuzo Maalumu ya Sera za Usalama wa Chakula na Uongozi katika Sekta ya Kilimo (Food Security Policy Leadership Award). 

Kwa mujibu wa taarifa iliyotolewa na Kurugenzi ya Mawasiliano Ikulu, tuzo hiyo ni ishara ya kuthamini mchango wake na uongozi wake katika sekta ya kilimo nchini.

Ni tuzo iliyotolewa na Taasisi ya Mtandao wa Kutathmini Sera za Kilimo na Maliasili (Agriculture and Natural Resources Policy Analysis Network -FANRPAN.

Kwa mujibu wa taarifa, Kikwete ni kiongozi wa tano Afrika kupokea tuzo hiyo, akitanguliwa na aliyekuwa Rais wa Malawi, Bingu Mutharika, aliyetunukiwa tuzo hiyo mwaka 2008.

Wengine ni Armando Guebuza wa Msumbiji (mwaka 2009), Rais Hifikepunye Pohamba wa Nambia (mwaka 2010) na Malkia, Mama wa Mfalme Ntombi, Indlovukazi wa Swaziland.

Katika kukabidhi tuzo hiyo, Mtendaji Mkuu wa FANRPAN, Dk. Lindiwe Sibanda, alidai Kikwete ni bingwa mtetezi na kiongozi shupavu wa sekta ya kilimo katika Tanzania na barani Afrika.

Kwa upande wetu Raia Mwema, ingawa tunatambua sehemu ya juhudi za utawala wa sasa lakini bado juhudi hizo si za kiwango cha kumtunukia tuzo Kikwete.

Si tu ni mapema mno kwa Rais kutunukiwa tuzo hiyo, lakini hata mantiki (logic) ya tuzo yenyewe si ya kuridhisha. Taarifa zinaeleza mantiki ya tuzo hiyo ni kusifu sera nzuri, sasa tutafakari je, utawezaje kutambua uzuri wa sera ya kilimo bila kupima utekelezaji wa sera husika?

Pamoja na hayo, inawezekana vipi ukamzawadia kiongozi fulani kwa kigezo cha sera nzuri za kilimo bila kuhusisha na utekelezaji wa sera husika? Nini tafsiri ya tuzo hii kwa nchi kama Tanzania ambayo mara kadhaa, imekumbwa na matatizo ya njaa katika utawala huu wa Awamu ya Nne?

Ni mara ngapi serikali imekuwa ikitoa vibali kwa wafanyabiashara kuagiza nafaka kutoka nje ya nchi ili kukabili njaa? Je, ni sahihi kutoa tuzo ya kusifu sera katika nchi ambayo haina uhakika wa suluhu ya kudumu katika kukabili njaa?

Kwa upande mwingine, hata Dk. Sibanda mwenyewe amethibitisha katika maelezo yake kwa kujua au kutokujua kwamba, tuzo hiyo haikustahili kutolewa sasa.

Kitendo cha Dk. Sibanda kumweleza Rais Kikwete aongeze maradufu matumizi ya mbolea kwa wakulima kutoka kilo 10 za sasa kwa hekta moja hadi kufikia kilo 25, ifikapo mwaka 2015 ni ushahidi tuzo hizo haikustahili kutolewa wakati huu.

Tunajiuliza ni kwa nini kulikuwa na uharaka wa kumpatia tuzo hiyo Rais Kikwete wakati wanaotoa tuzo wanatambua bado kuna changamoto kubwa katika sekta ya kilimo kuliko kiwango cha mafanikio kilichopatikana hadi sasa. Tunasema tuzo hiyo si wakati wake.


