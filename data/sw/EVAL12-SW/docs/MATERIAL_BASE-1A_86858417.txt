
Wabunge waliopita testi ya pili
MWAKA unaomalizika ulishuhudia chaguzi ndogo mbili ambapo baadhi ya wanasiasa walipumua baada ya jekejeke lililotishia maisha yao ya kisiasa kutokomea. 
Mnamo Aprili, mbunge wa Othaya, Bi Mary Wambui alitabasamu pale Mahakama ya Juu iliposimamisha uchaguzi mdogo uliokuwa umepangwa kufanywa, baada ya Mahakama ya Rufaa kukubali ombi la Bw Peter Gichuki King’ara (Democratic party). 
Kesi hiyo ya rufaa iliibua cheche kali za kisheria ambapo rais wa mahakama hiyo Dkt Willy Mutunga, naibu wake Kalpana Rawal, majaji Philip Tunoi, Jackton Ojwang, Mohammed Ibrahim, Njoki Ndung’u na Dkt Smokin Wanjala walifahamishwa kuwa Mahakama ya Rufaa ya Nyeri ilikosea kabisa kisheria ilipofutulia mbali uchaguzi wa Bi Wambui.
Katika rufaa ya Bi Wambui iliyowasilishwa na wakili Cecil Miller, mahakama iliombwa imrudishe kitini mbunge huyo kwa kuwa Majaji Alnashir Visram, Martha Koome na Otieno Odek walijiingiza katika kuchambua ushahidi badala ya kujishughulisha na masuala ya kisheria.
Mahakama inaombwa irekebishe uamuzi huo wa Othaya na kuweka sheria ili isipotoshe korti siku za usoni inapotatua mizozo.
Mawakili Miller na Peter Munge wa tume huru ya uchaguzi na mipaka (IEBC) waliwaambia majaji bila kusita kwamba mahakama ya rufaa ilikosa kuchambua ushahidi badala ya kuzingatia sheria.
Majaji hao saba waliombwa wafutilie mbali uamuzi huo uliotangaza kiti cha Othaya wazi.
Pia kwa mujibu wa Kifungu 101 cha Katiba, mahakama hiyo iliombwa ifafanue lini kiti hutangazwa kuwa wazi.
Ingawa Tume Huru ya Uchaguzi na Mipaka (IEBC) ilikuwa imejiandaa kwa uchaguzi huo mdogo, hatimaye ilifutilia mbali mipango hiyo. Mwezi Juni wapiga kura katika kaunti ya Kisii walielekea debeni na kumchagua mwanasiasa wa chama cha Ford People, Zebedeo Opore.
Kwenye uchaguzi huo wa Juni 23, Bw Opore aliwashinda wagombeaji wengine saba alipozoa kura 10,947.
Mshindani wake mkuu, Bw John Oyioka wa ODM alipata 6,977 na Bw Charles Onyancha wa Wiper akawa na kura 5,171.
Ushindi wa Bw Opore ulionyesha udhaifu na mgawanyiko ndani ya Muungano wa Cord, kwa kuwa kura zao kwa jumla zilifanya muungano huo uwe na ushindi kwa kupigiwa kura nyingi, lakini mshindi akawa wa Ford People, ambacho ni chama kinachoungwa mkono na muungano wa Jubilee.
Ushindi huo pia umeonekana kuwa pigo kwa chama cha ODM kinachoongozwa na Raila Odinga.
Eneo hilo linatambuliwa kama ngome yake Bw Odinga kwa sababu idadi kubwa ya viongozi ambao ni maseneta, magavana na waakilishi wanawake walishinda kupitia chama chake.
Bw Opore, waliokuwa wabunge Godfrey Masanya (Mugirango Kaskazini ), Henry Obwocha (Mugirango Magharibi), Walter Nyambati na Mwancha Okioma wana matumaini kwamba chama hicho kimeanza kurudisha umaarufu wake.


