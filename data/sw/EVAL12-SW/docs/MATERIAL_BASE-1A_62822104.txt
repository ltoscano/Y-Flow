Ole Sendeka aandaliwa mkakati wa kung’olewa
Apr 29, 2015

WAKATI joto kuelekea Uchaguzi Mkuu wa mwaka 2015 likizidi kupanda katika majimbo mbalimbali nchini, vijana zaidi ya 110 katika Jimbo la Simanjiro mkoani Manyara wameanzisha mtandao na Operesheni maalumu ya kumwondoa (delete) Mbunge wa Jimbo hilo, Christopher ole Sendeka katika uchaguzi huo.
Operesheni hiyo imepewa jina la “Futa (Delete) ole Sendeka 2015 Simanjiro” inawahusisha vijana kutoka makundi mbalimbali ya kijamii kama ,wafanyabiashara wa madini ya Tanzanite,wanasheria, wakulima na wafugaji kutoka maeneo mbalimbali ya jimbo hilo.
Raia Mwema ilipata taarifa ya kuwepo kwa mtandao huo wa vijana wiki iliyopita baada ya kunasa mawasiliano ya baadhi ya vijana kupitia mtandao wa Fecebook na mitandao mingine maarufu ambapo vijana hao walikuwa wakiwasiliana na kuhimizana juu ya umhimu wa kutekeleza operesheni hiyo.
Kwa mujibu wa taarifa hizo na vyanzo vingine vijana hao walianzisha mtandao huo miezi karibu sita iliyopita kwa lengo la kuwaelimisha, na kuhamasisha makundi mengine ya kijamii ili kuleta mabadiliko ya kisiasa katika jimbo hilo kwa kutumia uchaguzi huo.
Tayari ujumbe wa vijana hao unaelezwa kusambaa katika vijiji mbalimbali vya jimbo hilo ambalo asilimia kubwa ya wakazi wake ni jamii ya wafugaji wa Kimaasai na huku ikielezwa kuwa wananchi wengi wameanza kuwaunga mkono kutokana na vijana hao kuwa na ushawishi mkubwa katika jamii yao.
Wachambuzi wa siasa za jimbo hilo wanaamini kuwa operesheni inayoendeshwa na vijana hao inaweza kumwathiri na kumweka katika wakati mgumu mbunge huyo katika kushinda mchakato wa kura za maoni ndani ya CCM na pia uchaguzi huo mkuu iwapo atapitishwa na chama chake.
Kwa mujibu wa vyanzo mbalimbali, ole Sendeka anakabiliwa na upinzani mkali kutoka kwa kada wa CCM ambaye ni Mkuu wa Wilaya ya Kakonko, mkoani Kigoma Peter Toima, na mfanyabiashara Lenganasa Soipe ambao tayari kwa nyakati tofauti wameshatangaza kuwania jimbo hilo kupitia CCM.
Aidha, iwapo ole Sendeka atapenya katika kura za maoni za CCM ili awe mbunge wa jimbo hilo kwa awamu nyingine atalazimika kupita katika “tanuri la moto wa ukawa” ambao wanatarajia kumsimamisha Mwanasheria James ole Millya.
Vijana wathibitisha:
Akizungumza na Raia Mwema katika kijiji cha Narakauwo jimboni humo, mmoja wa vijana hao, Moses ole Sanjiro, alithibitisha kuwepo kwa mtandao wa vijana wa wilaya hiyo ambao wameanzisha harakati za kutaka ole Sendeka awekwe kando katika uchaguzi wa mwaka huu.
“Ni kweli tumeanzisha operesheni “futa (delete) ole Sendeka 2015 Simanjiro” na lengo letu kubwa ni kutaka kuleta mabadiliko ya kiuongozi katika nafasi za uwakilishi katika jimbo letu, hasa nafasi ya ubunge”alisema ole Sanjiro.
“Tunatumia mitandao ya kijamii kuelimishana, kupashana habari na kuhamasishana kuhusu umuhimu wa kuwa na mbunge ambaye anaweza kuwaunganisha wananchi wa jimbo hili tofauti na hali ilivyo sasa ambapo jamii yetu imesambaratika kutokana na uongozi mbovu wa ole Sendeka,”alidai.
Alisema katika kipindi cha miaka 10 ya uongozi wa ole Sendeka, kumekuwa na mapungufu mengi sana katika jimbo hilo hasa suala migogoro ya ardhi baina ya wananchi na wawekezaji, vijiji na vijiji na hata kufikia hatua ya watu binafsi kugombea ardhi.
Akitoa mfano, ole Sanjiro anadai kuwa katika kijiji chake cha Narakauwo kuna mwekezaji mzungu (jina linahifadhiwa) anamiliki ardhi kiasi cha ekari 27,000 ambazo baada ya uongozi wa kijiji kufanya uchunguzi ilibainika kuwa alipata ardhi hiyo kinyume na utaratibu.
“Wanakijiji baadaye walipitisha maazimio kuwa basi alipe ushuru wa shilingi milioni 27,000 kwa mwaka, lakini mbunge aliingilia kati na kupitia mwanasheria wa Halmashauri walimshawishi huyo mwekezaji asilipe fedha zozote jambo ambalo limesababisha wananchi kuwa na mgogoro na mwekezaji,”alidai ole Sanjiro.
Kwa mujibu wa ole Sanjiro, Mbunge ole Sendeka pia anahusishwa na mgogoro mkubwa ulioibuka katika kijiji hicho katika uchaguzi wa serikali za mitaa mwaka 2014 ambapo kada wa CCM aliyeshinda kura za maoni, Saruni ole Sanjiro, alikatwa jina na Kamati ya Siasa ya Wilaya baada ya kushinda uchaguzi wa kura za maoni.
Baada ya kuondoa jina la mgombea huyo kamati hiyo ikampitisha Tumaini Nding’a hatua ambayo imepelekea kijiji hicho kukumbwa na vurugu iliyopelekea watu kadhaa kujeruhiwa na mmoja kupoteza maisha.
“Si kijiji cha Narakauwo tu karibu vijiji vyote vya jimbo la Simanjiro vina matatizo makubwa hasa migogoro ya ardhi, ambayo imepelekea kuvunjika kwa amani mara kwa mara katika wilaya yetu na mbunge hakuwahi kuonyesha nia ya kutatua migogoro hiyo,”aliongeza.


