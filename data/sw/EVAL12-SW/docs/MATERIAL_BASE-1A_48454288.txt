Ushabiki wa kijinga dalili za umasikini wa akili
Nov 25, 2015 by Raia Mwema in Burudani & Michezo

NINAKUMBUKA enzi zile tukiwa shule ya msingi, tulikuwa tukiimba juu ya maadui watatu wa taifa letu. Ilikuwa ni lazima kwa kila mwanafunzi kukariri maadui hawa watatu. Wakati nchi yetu inapata uhuru, Mwalimu Nyerere, aliona wazi kwamba maadui hawa walikuwa wakilishambulia taifa letu. Aliamini na alitaka kila Mtanzania kuamini kwamba hawa ni maadui na ni lazima kupambana nao. Na kusema kweli Mwalimu Nyerere, alijitahidi kwa nguvu zake zote kupambana na maadui hawa watatu. Imani ya Mwalimu ilikuwa kwamba tukifanikiwa kuwatokomeza maadui hawa tungeweza kuendelea na kuendesha mambo yetu wenyewe bila misaada kutoka nje ya nchi yetu. Mwalimu Nyerere, aliamini kwamba kuwatokomeza maadui hawa watatu ndicho chanzo cha taifa kuwa na uhuru wa kweli. Bahati mbaya wakati mauti yanamkuta, alikuwa hajafanikiwa kiasi kikubwa kuwafyeka maadui hawa watatu. Mtu anaweza kusema kwamba hadi leo hii maadui wetu ni ujinga,umaskini na maradhi. Mtu masikini hawezi kuwa huru hata siku moja, uwe umasikini wa mali au umasikini wa akili â€“ umasikini ni maradhi makubwa katika maisha ya mwanadamu.
Kwanini ninasema bado tunao maadui watatu. Uchaguzi Mkuu wa mwaka huu umenifumbua macho. Ulikuwa ni uchaguzi wenye ushabiki mkubwa, ulikuwa ni uchaguzi wa vyama zaidi ya uchaguzi wa taifa. Yalikuwa ni mashindano ya kushika madaraka zaidi ya mipango ya kuliendeleza taifa letu. Nimepata bahati ya kusikiliza mikutano zaidi ya 50 ya kampeni za uchaguzi. Nimejitahidi kwenda kwenye mikutano ya vyama mbalimbali. Nimewasikiliza wagombea wakiomba kura kwa wananchi. Wagombea wakigawa sukari, pesa na kanga kwa wananchi, ili wawachague. Na nimeshuhudia wagombea wakitumia majukwaa ya kampeni kuwachambua na kuwatukana wagombea wenzao wa vyama vingine. 
Mfano mgombea wa Chadema, anatumia muda wake wote kumchambua na kumtukana mgombea wa CCM. Kwamba hana nyumba, kwamba hana mke, kwamba kwa vile alikwenda kusoma Amerika, ni Mmarekani, kwamba akichaguliwa atakwenda kuishi Amerika.
Uongo unageuzwa kuwa ukweli. Badala ya mgombea kuelezea sera na ilani ya chama chake anatumia muda mwingi kumtukana na kumzushia mwenzake uongo. Muda mwingi unatumika kupakana matope. Nimeshuhudia pia jinsi wananchi wasivyopewa nafasi ya kuuliza maswali na kuwahoji wagombea wao. Au wananchi kupata nafasi ya kutoa maoni yao; maana wao wanamjua mtu wanayemtaka kuwawakilisha, wanafahamu vizuri mtu ambaye wangependa awe kiongozi wao wa taifa. Bahati mbaya hakuna mfumo wa kusikiliza maoni yao. Nimeshuhudia pia masuala muhimu yanayoligusa taifa yasivyoongelewa. Hakuna mgombea anayeelezea chama chake kitakavyolishughulikia suala la ugonjwa wa Ukimwi, kuwashughulikia waathirika wa ugonjwa huu na wahanga wengine kama watoto yatima na wajane.
Dawa za kupunguza makali ya Ukimwi zinatolewa kwa misaada ya nje. Kesho na keshokutwa misaada hii itakwisha. Tuna mpango gani baada ya hapo? Hakuna anayelieleza. Hakuna mgombea anayeelezea jinsi chama chake kitakavyopambana na umasikini. Wanasema wanauchukia umasikini, lakini kuuchukia tu haitoshi. Ni lazima tuwe na mikakati ya kuondoa umasikini huu. 
Jambo la kushangaza zaidi ni jinsi watu wanavyokaa kimya na kusikiliza tu na walio wengi hawaendi kwenye mikutano ya kampeni. Tatizo lao si siasa! Hata hivyo hatuna wanasiasa. Tuna makundi ya watu walio madarakani na wangependa kubaki madarakani milele na kwa upande mwingine tuna vikundi vingine vya watu ambao nao wangetamani kuingia madarakani na kufurahia utamu wa madaraka. Nimegundua kwamba tatizo la wananchi si siasa bali ni chakula, dawa, makazi bora, barabara, maji na huduma nyingine za jamii. Kiongozi ambaye atakuja na jibu la huduma za kijamii, huyu atalisaidia taifa letu kupiga hautua kubwa.
Taifa ambalo bado watu wanakufa kwa kipindupindu, linahitaji kiongozi ambaye amejikomboa kiakili na kifikra. Bado tunaendelea kushuhudia ugonjwa huu ambao chanzo chake ni kula kinyeshi, bado unatusumbua na la kushangaza unasumbua sana kwenye Jiji ambalo vinginevyo linapaswa kuwa na usafi wa hali ya juu, lakini bado watu wanakufa kwa ugonjwa huu ambao dawa yake kubwa ni usafi.
Kama watu wangekuwa si masikini, ingewezekana vipi mtu akubali kuuza haki yake ya kupiga kura kwa shilingi elfu mbili au kwa kilo mbili za sukari? Kama watu wangekuwa na elimu ya kutosha na kufahamu umuhimu wa kuwachagua wawakilishi, wangewezaje kudanganywa kwa kuhongwa pombe na pilau? Au mtu kupiga kura kwa ushabiki tu kwa kusema kwamba hata kama ni jiwe utalichagua? Ushabiki wa kijinga ni dalili za umasikini wa akili.


