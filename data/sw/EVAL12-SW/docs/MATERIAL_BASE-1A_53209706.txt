
Nani anafaidika na kazi za Morris Nyunyusa?
Baadhi ya wasanii hapa nchini wamelijengea Taifa sifa kubwa na kuna ushahidi unaowathibitisha kuwa mabalozi wazuri mbele ya mataifa mbalimbali duniani wanapokwenda kwa ajili ya kazi zao za sanaa.
Wapo wanaoendelea kutumia vipaji vyao katika sanaa kuitambulisha Tanzania mbele ya mataifa mengine na hata kupitia kazi za sanaa baadhi ya wageni hujawa na shauku na hata kupanga ratiba ya kutembea hapa nchini.
Pamoja na kazi kubwa inayofanywa na kundi hili bado kuna malalamiko ya kutofaidika na kazi zao na badala yake kunufaisha watu wengine na hata wanapoaga dunia familia zao haziwezi kunufaika na kazi za wapendwa wao.
Pamoja na kufariki dunia miaka 17 iliyopita kazi za Morris Nyunyusa bado zinaishi na uwezo wake wa kupiga ngoma zaidi ya 10 huku akiwa mlemavu wa kutoona lilikuwa jambo lililoishangaza dunia.
Alishiriki matamasha mbalimbali ya sanaa duniani akitangaza nchi yake ambapo kazi yake inasikika mpaka leo katika Shirika la Utangazaji la Taifa (TBC) na imekuwa hivyo kwa zaidi ya nusu karne tangu kituo Redio Tanzania Dar es salaam (RTD).
Midundo ya ngoma za marehemu Nyunyusa haiwezi kuwa inatumika kwa bahati mbaya, bali ni makusudi ya kulikumbusha Taifa kuwa limewahi kuwa na msanii wa pekee katika upigaji wa ngoma za asili na kazi zake bado zinaishi. 
Ni midundo ya kipekee ambayo pamoja na kutumika kama kazi ya msanii mzalendo pia kwa upande wa pili kazi ile ile inatakiwa itumike kuineemesha familia kama njia pekee ya kumuenzi.
Ngoma alizotumia zinatakiwa kuwa sehemu ya vifaa muhimu vya kumbukumbu za kihistoria katika Taifa letu ambapo kwa msingi huo zinaweza kuwa moja ya vivutio adimu katika makumbusho ya nchi yetu.
Kitendo cha kutaka kufuta historia ya Nyunyusa na wasanii wengine wa enzi zake ni kuandaa mazingira kwa kizazi kijacho kuamini kuwa hatukuwa na wasanii wa ngoma za asili zilizolipatia Taifa sifa hata nje ya nchi.
Ni msanii ambaye pamoja na kutoona kazi yake iliwakilisha sauti ya kundi la walemavu kuhusu vipaji walivyojaliwa katika sanaa na muhimu ni kuandaliwa mazingira ili Taifa liweze kunufaika na vipaji vyao.
Mapambano ya wasanii kudai haki inayotokana na jasho lao hayatakiwi kusimama kwa kuwa yanaelekea kujenga msingi wa kuhoji wanyonyaji wa jasho la wasanii waliotangulia kama Nyunyusa.
Inawezekana kwa sababu ya kukosa watetezi, kazi za wasa nii waliotangulia kama Nyunyusa zitaendelea kutumika bila udhibiti unaoweza kuzisaidia familia zao kunufaika na jasho lao.
Hata hivyo, wasanii waliopo sasa wanaweza kujifunza kuanzia hapo na kuunganisha nguvu kutetea haki inayotokana na jasho lao na kujenga msingi utakaowezesha kazi zao kutumika kwa faida, hata baada ya wategemezi wao kuondoka.
Kazi za Nyunyusa ambazo zinarindima tangu kabla ya Uhuru wa Tanganyika redioni bila msanii mwenyewe kupewa uzito katika kizazi cha wasanii wa ngoma za asili waliotangulia, ni sawa na jaribio la kutaka kuikataa asili yetu wenyewe.
Katika suala la utamaduni na sanaa tunatakiwa kuandika historia na kuweka kumbukumbu sahihi kwa vizazi vijavyo tukieleza jinsi sanaa ilivyotumiwa kuitangaza nchi yetu mbele ya mataifa mengine.
Kila mmoja anawajibika kuhifadhi kazi ambazo zimetoa mchango mkubwa kwa Taifa.
Phinias Bashaya ni mwandishi wa gazeti la Mwananchi mkoani Kagera anapatikana kwa simu namba 0767489094.


