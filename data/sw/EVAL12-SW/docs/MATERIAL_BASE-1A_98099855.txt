
Serikali yaombwa mikopo kada ya afya

Imeandikwa na Arnold Swai, Moshi

Imechapishwa: 11 Septemba 2016

SERIKALI kupitia Wizara ya Elimu, Sayansi, Teknolojia na Mafunzo ya Ufundi, imeombwa kuweka mfumo wa kutoa mikopo kwa wanafunzi wa ngazi ya Stashahada katika kada ya afya, lengo likiwa kupunguza uhaba mkubwa wa wataalamu wa huduma ya afya.

Ombi hilo lilitolewa jana na Mkuu wa Kanisa la Kiinjili la Kilutheri Tanzania (KKKT), Dk Fredrick Shoo, wakati akizungumza kwenye Mahafali ya Pili ya Taasisi ya Mafunzo ya Afya Machame, ambapo jumla ya wanafunzi 101 walihitimu na kupata vyeti vya uuguzi na utabibu.
Dk Shoo alisema, kwa sasa kuna upungufu mkubwa wa wataalamu wa afya nchini hususan kada ya madaktari na wauguzi. Alisema kulingana na mapendekezo ya Shirika la Afya Duniani (WHO), daktari mmoja anapaswa kuhudumia watu wasiozidi 8,000.
Alisema taarifa za WHO zinaonesha kuwa daktari mmoja nchini anahudumia wagonjwa zaidi ya 25,000.
Alisema kutokana na hali hiyo, Serikali ina kazi kubwa ya kuwaandaa wataalamu wa afya kwa kushirikiana na wadau mbalimbali, ili kumaliza changamoto hiyo ya uhaba wa wataalamu katika sekta ya afya. 
Dk Shoo alisema mahitaji ya huduma za afya na wataalamu yataongezeka katika siku zijazo hasa kutokana na kuongezeka kwa zahanati kwenye vijiji mbalimbali, hasa kutokana na mkakati wa Serikali kuhakikisha kila kijiji kinakuwa na zahanati. Pia, alisema vituo vya afya navyo vitaongezeka, hivyo kuiomba Serikali kuona umuhimu wa kuanza kuandaa wataalamu wa kada ya afya, kwa ngazi ya Stashahada kwa kutoa mikopo ya elimu. 
“Tunaiomba Serikali na mashirika ya fedha kuweka mfumo wa kutoa mikopo kwa wanafunzi wa ngazi ya Stashahada katika kada muhimu ya afya, hii itasaidia wenye malengo katika kada ya afya waweze kutimiza malengo yao na kuongeza idadi kubwa ya watoa huduma hiyo,” alisema Dk Shoo.
Aidha, aliiomba Serikali kuona namna ya kuviongezea nguvu vyuo vinavyomiliwa na makanisa, kwa kuvipa ruzuku kulingana na idadi ya wanafunzi waliopo kama ilivyokuwa ikifanya kipindi cha miaka iliyopita.
Mkuu wa Taasisi ya Mafunzo ya Afya Machame, Hamrey Shao, alisema Serikali inaweza kuvisaidia vyuo hivyo kulipa baadhi ya walimu, gharama za usimamizi wa mitihani na fedha za kichwa kwa kila mwanafunzi, hali itakayopunguza mzigo mkubwa kwa wazazi kulipa ada kubwa, ambayo wakati mwingine hushindwa na kukatisha masomo ya wanafunzi.


