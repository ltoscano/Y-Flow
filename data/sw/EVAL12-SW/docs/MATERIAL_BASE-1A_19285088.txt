
Obama akiri hana njia ya kukabiliana na ISIS
DAMASCUS, Syria IDADI ya wakimbizi katika mzozo wa Syria sasa imefikia milioni tatu, Umoja wa Mataifa umesema huku Rais Barack Obama akikiri kuwa bado hana mikakati ya kukabiliana na wapiganaji wa Kiislamu wanaoendelea kuhangaisha Syria na Iraq.
Mkuu wa shirika la wakimbizi la Umoja wa Mataifa, Antonio Guterres alisema Syria sasa ina janga kubwa la kibinadamu baada ya mamilioni ya watu kutoroka makwao.
Wapiganaji wa Kiislamu wamesababisha hofu kuu kwa kuendeleza maafa na kuua wanajeshi zaidi ya 160 wa Syria katika muda wa siku chache zilizopita.
Matukio hayo yamefuatilia lingine la kuuawa kwa mwanahabari Mwamerika James Foley mapema mwezi huu. 
Mzozo huo unaokumba jamii ya kimataifa umeongezwa na kutekwa kwa wanajeshi 43 wa Umoja wa Mataifa wa kudumisha amani katika eneo la Milima ya Golan na kundi pinzani la wanamgambo linaloongozwa na Al-Qaeda.
Waasi hao pia waliwazingira wanajeshi 75 wa kudumisha amani kutoka Ufilipino .
Rais Obama amesema kuwa bado anaunda mpango wa kushinda kundi la Islamic States of Iraq and Syria (ISIS) ambalo linapigana kubuni taifa la Kiislamu katika mataifa hayo mawili.
Na AFP Vita vya Syria vimesababisha vifo vya watu 191,000 tangu vilipoanza Machi 2011 waasi walipoanzisha mapigano ya kumg’oa Rais Bashar al-Assad.
Lakini vita hivyo vimechukua mweleko tofauti baada ya ISIS kuona pengo la uongozi na kuanza kutekeleza mauaji ambayo yameshtua ulimwengu.
“Bado hatuna mikakati,” Rais Obama alisema kabla ya mkutano na wakuu wa usalama. 
Lakini alisema anamtuma Waziri wa Mashauri ya Kigeni John Kerry katika Mashariki ya Kati kujaribu kupata kuungwa mkono na eneo hilo dhidi ya ISIS.
Wapiganaji hao pia wametekeleza mauaji ya raia kutoka kwa makundi ya kidini ya wachache kaskazini mwa Iraq tangu walipoanza mashambulizi yao mapema mwezi huu.
Katibu Mkuu wa Umoja wa Mataifa Ban Ki-moon aliongeza sauti yake jana kushtumu matukio hayo.
“Jamii zote ambazo ziliishi kwa vizazi vingi kaskazini mwa Iraq sasa zinalazimika kutoroka ama kukumbana na kifo kwa sababu ya imani zao za kidini,” alisema.
Uchunguzi wa Umoja wa Mataifa umeeleza kuwa matukio ya watu kuuawa hadharani, kukatwa mikono na miguu, kucharazwa viboko na kufanyiwa mwigo wa kusulubiwa yamekuwa matukio ya kawaida katika maeneo yanayoshikiliwa na kundi hilo nchini Syria.


