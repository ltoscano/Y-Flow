
Uingereza yakana kuondoa watalii
Na VALENTINE OBARA
BALOZI wa Uingereza nchini Dkt Christian Turner, amekanusha madai kuwa nchi hiyo iliagiza watalii waondolewe Kenya kutokana na ukosefu wa usalama.
Balozi huyo alisema wananchi wa Uingereza waliondoka nchini kwa hiari kufuatia tahadhari kuhusu tisho la mashambulizi ya kigaidi Kenya.
“Ilani iliyotolewa ilikuwa ya kushauri raia wa Uingereza kusafiri Mombasa ikiwa tu wanahitaji sana kufanya hivyo. Nataka niweke wazi kuwa hatukuagiza raia wa Uingereza wasafirishwe kutoka Kenya,” alisema.
Kulingana naye, ni watalii wachache TU waliOamua kurudi kwao kwa hiari baada ya ilani hiyo kutolewa.
Uingereza ilitoa ilani kwa raia wake kuhusu ukosefu wa usalama nchini Jumatano iliyopita, na ikatumwa tena Ijumaa baada ya shambulizi kutokea katika soko la Gikomba, Nairobi.
kuondoa watalii Ilani hiyo ilisababisha watalii kadha waliokuwa wamezuru Mombasa kuamua kuondoka, hali iliyosababisha hasara kubwa kwa wafanyabiashara katika sekta ya utalii.
Imeripotiwa kuwa baadhi ya hoteli mjini humo zimeanza kupunguza wafanyakazi kutokana na hasara iliyopo.
Rais Uhuru Kenyatta pia alishinikiza Wakenya wawe wakitembelea vivutio vya kitalii ili kujaza pengo linaloachwa na raia wa kigeni wanaohofia ukosefu wa usalama.
Wizara ya Utalii na Bodi ya Kitaifa ya Utalii (KTB) zimeonekana kujitahidi katika kujaribu kuhamasisha Wakenya wazuru maeneo mbalimbali nchini, huku pia zikilenga mataifa tofauti kama vile China.
Kenya hutegemea pakubwa watalii kutoka mataifa ya Uingereza, Amerika na mataifa mengine ya bara Uropa huku Wakenya wengi wakifanya ziara wakati wa sikukuu za Krismasi na Pasaka pekee. 


