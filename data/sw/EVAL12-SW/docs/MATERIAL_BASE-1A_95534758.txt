
Bajeti ilimsahau mwananchi wa kawaida
KABLA ya kusomwa kwa bajeti ya mwaka huu, wananchi wa kawaida walikuwa na matumaini makubwa kwamba serikali ingewapunguzia gharama ya maisha ambayo inaendelea kupanda karibu kila siku. 
Walitarajia kuwa Waziri wa Fedha Henry Rotich angepunguza bei ya bidhaa za kimsingi kama vile unga, sukari na mafuta ya kupikia na huduma nyingine muhimu. Lakini matumaini yao hayo sasa yamebakia kuwa ndoto tu! Badala yake, kwenye bajeti hiyo ya Sh1.8 trilioni Bw Rotich alitenga viwango vya juu vya fedha kwa sekta za Elimu, Usalama, Miundo Mbinu na Kilimo akielezea matumaini kwamba hatua hiyo itachochea ukuaji wa kiuchumi na hivyo kumfaidi mwananchi.
Lakini machoni mwa mkazi wa mtaa wa mabanda wa Mukuru Kayaiba Nairobi, au mwenzake wa kijiji cha Ekalale, Kaunti ya Turkana, bajeti isiyopunguza bei ya unga si bajeti.
Wakenya kama hao hukadiria gharama ya maisha kwa kutumia bei za chakula kama kigezo.
Nakubaliana na wananchi hawa kwani, kwa mfano, mwaka uliopita serikali ilitenga karibu Sh16 bilioni kugharamia miradi ya unyunyizaji wa kawaida mashamba maji kwa lengo la kuimarisha upanzi wa mimea ya chakula lakini bado sehemu nyingi nchini zinakumbwa na baa la njaa.
Isitoshe, Rais Uhuru Kenyatta alizindua mradi mkubwa wa unyunyizaji maji mashamba wa Galala- Kulalu, katika Kaunti ya Tana River, ambao ilitarajiwa kuzalisha magunia 10 milioni kwa mwaka lakini kufikia sasa Wakenya hawana habari kuhusu hatua zilizopigwa katika kufikiwa kwa lengo hilo.
Badala yake, hivi majuzi Waziri wa KilimoFelix Koskei aliambia Wakenya kwamba taifa linakabiliwa na upungufu wa magunia 720,000 ya mahindi huku kaunti 23 zikiathirika zaidi kwa baa la njaa.
Hali ni mbaya zaidi katika kaunti za Baringo na Turkana kiasi kwamba baadhi ya wakazi wameripotiwa kula paka na matunda ya msituni baada ya kukosa chakula.
Kwa msingi huo, siamini kuwa Sh19.5 bilioni zilizotengewa kilimo cha unyunyizaji mashamba maji zitabadili taswira hii mbaya na yenye aibu kwa taifa ambalo lilipata uhuru wake zaidi ya miaka 50 iliyopita.
Serikali inafaa kufanya kila iwezalo kuhakikisha kuwa bajeti ya mwaka huu itawaondoa Wakenya katika lindi la njaa na bei za juu za vyakula.
cwasonga@ke.nationmedia.com


