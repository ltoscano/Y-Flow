
Mvumbuzi wa nepi za kutupwa afariki dunia akiwa na miaka 94

October 24, 2016

Valerie Hunter Gordon, mama wa watoto sita aliyevumbua nepi za kutumiwa na kutupwa, ameaga dunia nyumbani kwake karibu na Inverness nchini Uingereza akiwa na umri wa miaka 94.
Familia yake inasema alifariki October 16 huko Beauly. Alivumbua nepi ya kwanza ya kutupwa iitwayo “Paddi” baada ya kumzaa mwanawe wa tatu Nigel, mnamo 1947 na baada ya kuchoshwa na kufua nepi za vitambaa.
Nepi hizo awali zilitengenezwa kwa nyloni, karatasi na pamba.
Hunter Gordon alitengeneza mamia ya nepi kwa kuzishona kwa cherehani jikoni kwake, na kuzisambaza kwa rafiki zake huku akizifanyia ukarabati mara kwa mara.
Mumewe, Meja Pat Hunter Gordon, alilazimika kumsaidia kutengeneza nepi hizo aliporudi kutoka vitani Borneo.
Akizungumza na BBC mnamo 2015, Hunter Gordon amesema aliona kazi kubwa kufua nepi na ndipo akaanza kutafuta atakazoweza kutumia na baadaye kuzitupa.
“Nilidhani zauzwa – lakini zilikuwa hazipatikani kokote,” alisema.
“Ilishangaza sana kwamba hazijawahi kutengenezwa. Nilidhani itakuwa rahisi kwa hivyo wacha nizitengeneze. Lakini haikuwa rahisi, ilikuwa vigumu kiasi .
“Kila aliyeziona alisema, Valerie, tafadhali nitengenezee na mimi moja. Kwahivyo niliishia kutengeneza kama nepi 600.
“Niliishia kwenye cherehani ya mamangu, kutengeneza nepi ambazo kwa kweli hazikuwa nzuri, zilikuwa mbovu.”
Paddis zilitumika badala ya tauli, ambazo ilikuwa ni lazima uzioshe baada ya matumizi.
“Kila mtu alitaka kuacha nepi. Siku hizi ni kama wanataka kurudi kuzifua tena – kila la kheri kwao,” alisema Hunter Gordon mwaka jana.
Hunter Gordon na mumewe walitia saini makubaliano na kampuni ya Robinsons mnamo 1948, kisha zikaanza kutengenezwa mwaka 1949.
Miongoni mwa majina yaliyofikiriwa kupewa nepi hizo ni pamoja na Valette, Snappy, Napkins, Lavnets na Drypad. Jina Paddi lilichaguliwa baada ya mkutano kati ya Major Hunter Gordon na kundi la maafisa wakuu watendaji katika chuo cha uanajeshi Surrey, kwa mujibu wa mtandao wa Paddi. 
Awali madaktari walikuwa na shaka nazo nepi hizo, walidhani zitawadhuru watoto.
Hata hivyo ripoti katika jarida la Lancet iliyoandikwa na daktari wa jeshi aliyemtumilia mwanae Neppi hizo, ilisaidia kubadili mtazamo wa kitabibu na zikaanza kuuzwa katika maduka ya Boots.
Zilitangazwa kama nepi zilizo nzuri na zilizoundwa na mama kwa ujuzi.


