
Waziri: Mabwana shamba nendeni vijijini

Imeandikwa na Khatib Suleiman, Zanzibar

Imechapishwa: 13 Septemba 2016

WAZIRI wa Kilimo, Maliasili, Mifugo na Uvuvi, Hamad Rashid Mohamed amewataka mabwana shamba na mabibi shamba kwenda vijijini kwa ajili ya kutoa elimu itakayowawezesha wakulima kupiga hatua ya maendeleo katika kilimo na kuongeza kipato chao. 

Mohamed ameyasema hayo Wete kisiwani Pemba wakati akikabidhi jumla ya pikipiki 18 kwa ajili ya mabibi shamba na mabwana shamba kufuatilia maendeleo ya sekta ya kilimo kwa mikoa miwili ya Pemba. 
Amesema mikakati ya malengo ya Serikali ya Mapinduzi ya Zanzibar ni kuhakikisha kilimo kinakuwa mkombozi kwa wananchi pamoja na serikali kujitosheleza kwa chakula na kupunguza uagizaji wa mchele nje ya nchi.
“Hayo ndiyo malengo yetu kuhakikisha tunajitosheleza kwa chakula na kupunguza uagizaji wa mchele nje ya nchi huku wakulima wakitumia kilimo kujipatia kipato kikubwa zaidi,” amesema.
Aidha, amewataka mabwana shamba na mabibi shamba kuhakikisha wanakwenda moja kwa moja katika maeneo ya mashamba ya wakulima kutoa maelekezo na ushauri wa kitaalamu utakaowawezesha wakulima kupiga hatua ya mafanikio.
Amesema kwa muda mrefu malalamiko ya mabwana shamba na mabibi shamba ni kukosa zana za kufanyia kazi ikiwemo vyombo vya usafiri vitakavyowawezesha kuwatembelea wakulima.
“Kile kisingizio cha mabwana shamba na mabibi shamba kukosa vifaa vya kutembelea wakulima ikiwemo pikipiki sasa kimefika mwisho wake. Pikipiki hizi kazi yake kuwatembelea wakulima na kuwapatia ushauri ambao lengo lake kupiga hatua kubwa katika sekta ya kilimo na uzalishaji,” alisema.
Mapema, Ofisa Mdhamini wa Wizara ya Kilimo, Maliasili, Mifugo na Uvuvi Pemba, Said Juma Mohamed alisema matarajio makubwa ya wizara ni kuona mafanikio katika sekta ya kilimo na uzalishaji kwa wakulima yanafikiwa kwa kiwango kikubwa.
Alisema bado wakulima hawajafikiwa vizuri na huduma za kitaalamu kwa mabwana shamba na mabibi shamba na kuwataka maofisa hao kuwa wazalendo zaidi.
Bwana shamba, Issa Hamad ameipongeza Serikali ya Mapinduzi ya Zanzibar kwa kuwapatia pikipiki ambazo zitatumika kwa ajili ya kutoa huduma za ushauri wa kitaalamu kwa wakulima.
Wizara ya Kilimo, Maliasili, Mifugo na Uvuvi imeweka malengo ya kuhakikisha Zanzibar inajitosheleza kwa chakula hatua ambayo itasaidia kupunguza uagiziaji wa mchele kutoka nje ya nchi kwa asilimia 60.


