IGP Mangu kukabidhiwa Uenyekiti SARPCCO

Imeandikwa na Basil

Imechapishwa: 08 Septemba 2016

INSPEKTA Jenerali wa Polisi (IGP), Ernest Mangu, atakabidhiwa Uenyekiti wa Shirikisho la Wakuu wa Majeshi ya Polisi Kusini mwa Afrika (SARPCCO) katika mkutano utakaofanyika Septemba 16, mwaka huu, jijini Arusha.

IGP Mangu atakabidhiwa uenyekiti huo kutoka kwa Mkuu wa Jeshi la Polisi wa Msumbiji ambapo atashika nafasi hiyo kwa kipindi cha mwaka mmoja.
Taarifa ya Msemaji wa Jeshi la Polisi nchini, Advera Bulimba, mkutano huo utatanguliwa na mkutano wa kamati tendaji za SARPCCO ambazo zitakutana Septemba 14 na 15 mwaka huu, ili kuandaa ajenda na mapendekezo ambayo yatawasilishwa katika mkutano wa wakuu wa Polisi ambao utafunguliwa na Makamu wa Rais, Samia Suluhu Hassan.
“Katika mkutano huo mambo mbalimbali kukabiliana na uhalifu yatajadiliwa, ukiwamo uhalifu wa kuvuka mipaka, pamoja na kuweka mikakati na maazimio ya kufanya operesheni za pamoja zinazojumuisha nchi zinazounda shirikisho hilo,” alisema Bulimba na kuongeza:
“Vilevile, mkutano huo utajadili kwa kina utekelezaji wa maazimio mbalimbali kupitia kamati tendaji za wakurugenzi wa upelelezi, kamati tendaji ya sheria, kamati tendaji ya mafunzo na kamati tendaji ya mtandao wa Polisi wanawake.
SARPCCO iliundwa mwaka 1995 kwa lengo la kuimarisha ushirikiano wa Majeshi ya Polisi kwa Nchi za Kusini mwa Afrika katika kukabiliana na uhalifu.
Umoja huo unaundwa na nchi 15 ambazo ni Tanzania, Angola, Botswana, Malawi, Lesotho, Mauritius, Jamhuri ya Kidemokrasia ya Congo (DRC), Msumbiji, Namibia, Afrika Kusini, Zambia, Zimbabwe, Swaziland, Madagascar na Shelisheli.


