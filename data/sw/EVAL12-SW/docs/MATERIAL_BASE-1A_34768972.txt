
Sera ya ardhi yapitiwa upya kuepusha migogoro
Utekelezaji wake unakabiliwa na changamoto mbalimbali ikiwamo kuongezeka kwa wawekezaji
Sharon Sauwa, Mwananchi ssauwa@mwananchi.co.tz
Dodoma. Wizara ya Ardhi, Nyumba na Maendeleo ya Makazi imeanza kupitia upya sera ya ardhi ya mwaka 1995 ikiwa ni mikakati ya kupambana na migogoro ya wakulima na wafugaji nchini.
Hatua nyingine ni kupanga upya matumizi ya ardhi katika maeneo yenye migogoro nchini.
Kamishna wa Ardhi Kanda ya Kati, Ezekiel Kitlya alisema jana kuwa lengo la kupitia sera hiyo ni kuifanya iendane na mahitaji ya sasa na kuwa na matumizi na mipango endelevu ya ardhi.
“Miongoni mwa changamoto zinazoikabili sekta ya ardhi ni kuongezeka kwa migogoro ya ardhi baina ya watumiaji wa ardhi,” alisema Kitlya. Akizungumza kwa niaba ya Mkuu wa Mkoa wa Dodoma, Mkuu wa Wilaya ya Bahi, Francis Mwonga alisema utekelezaji wa sera hiyo unakabiliwa na changamoto mbalimbali ikiwamo kuongezeka kwa wawekezaji katika sekta hiyo na wananchi kutoona manufaa yake.
“Changamoto hizo ni kuongezeka kwa migogoro ya ardhi kati ya wakulima na wafugaji, migogoro kati ya wawekezaji na wananchi,”
alisema.
Akisoma hotuba ya bajeti ya wizara yake kwa mwaka 2016/17, Waziri wa Kilimo, Mifugo na Uvuvi, Mwingulu Nchemba, alisema Wizara ya Ardhi, Nyumba na Maendeleo na Makazi imefuta ramani ya zamani ya Kijiji cha Kambala na kuweka upya mipaka ili kutatua mgogoro wa wakulima na wafugaji.
Waziri Nchemba alisema: “Kazi ya kuandaa mipango ya matumizi bora ya ardhi inaendelea katika Wilaya ya Mvomero. Kutokana na hatua hizi ni matarajio yangu kuwa migogoro sugu katika wilaya hizi utaisha.”
Alisema katika mwaka wa fedha wa 2016/17 mikakati kama hiyo itatekelezwa katika maeneo mengine yenye migogoro nchini.


