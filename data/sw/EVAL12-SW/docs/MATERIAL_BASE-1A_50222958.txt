
Ikulu kuamua matumizi ofisi ya RC Dodoma

Imeandikwa na Sifa Lubasi, Dodoma

Imechapishwa: 17 Oktoba 2016
MAKAMU wa Rais, Samia Suluhu Hassan amesema Ofisi ya Rais Ikulu itaamua matumizi ya jengo la Ofisi ya Mkuu wa Mkoa wa Dodoma mara litakapokamilika.
Alisema hayo mjini hapa jana wakati alipotembelea kukagua ujenzi wa jengo hilo na kupongeza hatua iliyofikiwa.

“Nimefika pale sikuamini nilichokiona, kazi kubwa imefanyika na kama jengo lingekamilika na mkuu wa mkoa akahamia, basi lingekuwa zuri kuliko majengo yote ya wakuu wa mkoa nchini," alisema Makamu wa Rais na kuongeza kuwa, baada ya kuona ugeni mkubwa unakuja Dodoma wakaamua jengo hilo kulikabidhi Ofisi ya Rais Ikulu kama njia ya kumkaribisha mgeni.
“Jengo hili wanalikabidhi Ikulu ambayo itaamua matumizi, wameona ugeni mkubwa unakuja wakaamua kusamehe jengo hilo.” Awali, akitoa taarifa kwa Makamu wa Rais, Katibu Tawala wa Mkoa wa Dodoma, Rehema Madenge alisema ujenzi wa jengo hilo ulianza Juni 6, 2009 kwa kutumia fedha za bajeti ya mwaka 2009/2010 na lilikadiriwa kugharimu Sh bilioni 15.2 na kukamilika ndani ya muda wa miaka mitatu.
“Hadi sasa Sh bilioni 11.28 zimelipwa kwa makandarasi na kiasi cha Sh bilioni 3.8 zimesainiwa kwenye mikataba ya kulipwa kwa awamu tofauti nne,” alisema.
Alisema, ujenzi wa jengo hilo ambao upo katika awamu ya nne ulianza rasmi Juni 25, 2014 kwa kuunganisha bajeti mbili ya 2013/2014 na 2014/2015.
Mkataba huo wa awamu nne wa Sh bilioni 5.85, ulisainiwa.
Awamu hiyo ilipangwa kukamilika Januari 24, 2015, lakini haikukamilika kama ilivyopangwa kutokana na ukosefu wa fedha ambapo hadi sasa, ni Sh bilioni 4.55 ndizo zilipokelewa.
Madenge alisema jengo hilo lina ghorofa nne na ghorofa moja chini ya ardhi.
Alisema hadi sasa maendeleo ya utekelezaji wa awamu ya nne yapo kiwango cha asilimia 60 tu baada ya kipindi cha karibu wiki 164 sawa na miezi 38.


