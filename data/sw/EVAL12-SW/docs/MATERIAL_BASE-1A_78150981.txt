
Wakati wa kuwa wadanganyika umekwisha May 23, 2012

Kwa Waziri wa Mikiki na Makeke, Uzitoni Street, Bongo.
Mpenzi Frank, BADO umeshindwa kuja mpenzi wangu? Mwisho ukija utamkuta Hidaya wako kawa mifupa mitupu kutokana na kukonda kwa kukumisssssssssssss.
Nilifikiri labda utashawishika kuja kuangalia mgombea wa matumaini mapya lakini nilisahau kwamba ulienda kumwangalia hukohuko.
Labda ni afadhali hukuja maana ningemwonea gere huyu kwa kuona una hamu zaidi na yeye kuliko mimi, teh teh teh. Ni matumaini yangu una hali njema na matumaini ya hali njema zaidi.
Mimi ni mzima na sasa naona uchaguzi huu unaanza kupamba moto. Kwanza, nilisononeka sana jinsi vyombo vya habari visivyoonyesha ujio wa mgombea pinzani hapa petu. Nilitaka kwenda mwenyewe kumwona huyu nani ambaye anachachafya waliokalia viti vyote miaka isiyo na hesabu, lakini nilijua kwamba akisikia Bosi au Mama Bosi nimekwisha kabisa hivyo nilikuwa navizia taarifa ya habari usiku niweze kupata picha.
Walivyoonyesha … utadhani alikaribishwa na watu watatu na mbwa wao, lakini wageni wengine wa Binti Bosi waliokuja hapa walikuwa wanashangaa umati mkubwa sana wa watu waliokwenda kumpokea. Walikuwa wamesisimka kwamba kwa mara ya kwanza tangu 1995, kuna upinzani wa kweli na matumaini ya mabadiliko (ingawa hii nayo hawakusema mbele ya bosi).
Lakini pamoja na kusononeka, sikuweza kusema neno maana nilimwona bosi akichekelea na kujisemea mwenyewe kama mwehu.
‘Ha ha ha, bila vyombo vya habari huyu jamaa ataweza kujitangaza kweli? Ajue kwamba hawezi kufumua mfumo wetu!! Tutamfuma! Asione vyaelea, vina nguzo visivyobomolewa ha ha ha’ Lakini kesho yake, wakati anasoma magazeti huku anabugia supu yake, na kulaani kwa nini magazeti yameonyesha umati wa watu waliokwenda kumsikiliza huyu, akaja mgeni. Baada ya kusalimiana na mgeni kupewa kasupu na yeye, alimtania bosi.
‘Ingawa serikali imevunjwa naona una kazi ya ziada siku hizi.’
‘Ee Bwana, hizi kampeni ni shida sana. Sijui kwa nini sisi vigogo tusiruhusiwe kupita bila kupingwa.’
‘Lo, mheshimiwa sikutegemea kusikia maneno kama hayo kutoka kwako. Demokrasia iko wapi?’ Bosi akacheka hadi akaanza kuwamwagia watu vipande vidogovidogo vya nyama vilivyobaki mdomoni mwake.
‘We Bwana acha utani. Kwanza, sisi mawaziri bado tuna kazi. Taifa haliwezi kukaa miezi yote hii bila serikali.’
‘Lakini wafanyakazi wapo … hata kama hamhitaji kura zao …’ Bosi akamwangalia mgeni kwa jicho kali hivyo mgeni aliendelea harakaharaka.
‘Natania tu. Lakini wafanyakazi wapo hadi Katibu Mkuu kama yeye naye si mgombea.’ Bosi akaendelea.
‘Lakini pia, demokrasia yetu ni demokrasia ya pesa. Ili tuweze kufanya kazi kwa niaba ya wananchi inabidi tutoe pesa kibao kwa ajili ya heshima hii. Ni haki hiyo kweli? Kwa nini tufukarike kwa ajili ya wananchi.’ Mgeni akainama kidogo. Nadhani hakutaka hata kujibu hili swali. Mwisho kasema.
‘Lakini naona wewe hasa una kazi ya ziada maana kweli uchaguzi ni wakati wa mikiki na makeke.’ Bosi akacheka tena.
‘Kwa nini?’
‘Upande mmoja wenzako wana mikiki kwelikweli katika kuhakikisha kwamba wanapita halafu upande mwingine mnalazimika kutumia makeke kuzuia mikiki ya wapinzani wenu.’
‘Una maana gani?’
‘Jana nilienda kumwona mpinzani wenu, si kwa sababu ni mwanachama lakini nilitaka kuona ana nini. Umati wa watu ulivyokuwa mkubwa!! Watu wengi sana!
Hivyo nilitarajia kwamba kwenye taarifa ya habari angalau ingeonyeshwa, kama ambavyo inaonyeshwa mikutano yenu. Si ndiyo makeke jamani.’ Bosi alinyamaza kwanza kisha akasema.
‘Sikiliza Bwana Mdogo, sisi hatuingiliii vyombo vya habari….’
‘Basi mnapaswa kuingilia ili kuhakikisha haki sawa inatendeka. Nakumbuka baba wa taifa hata alifanya kampeni watu wampigie kura za hapana. Na ingawa umesema kwamba hupendi hii demokrasia, bado nchi hii inasifiwa kwa hilo, na nisingependa kuona kwamba inapoteza sifa hiyo. Hata nyinyi mtakoma maana mtakuta michuzi yote ya wafadhili na mafedhuli ikikauka na nyinyi mtabaki ‘wafa na dili’.
‘Usiniletee lugha ya Makengeza hapa. Mwehu yule!’
‘Lakini mheshimiwa bado nasema. Najua nyinyi hamtaki watu wajue wangapi wanamshangilia huyu, lakini ujinga si msingi wa demokrasia na si msingi wa maendeleo pia. Watu wana haki ya kusikiliza mikutano yenu miiiingi hadi wanakosa kombe la dunia, na wana haki ya kusikiliza mikutano ya wengine pia.
Vinginevyo hakuna haja ya kuwadanganya watu kwamba nchi yetu ni nchi ya demokrasia, mjitangaze tu watawala wa milele.’
‘Si wazo baya. Hivi vipinzani vinajua nini? Sisi tunajua na hatupendi wananchi wetu wapendwa wazuzuliwe na maneno ya fitina na chuki ….’ Basi, bosi alianza kupamba moto hadi mgeni akaona bora aondoke. Lakini wakati anaondoka akamgeukia bosi.
‘Mheshimiwa, tulienda shule na kupambana na maisha pamoja hadi wewe ulipoamua kwamba siasa ni msingi wa maendeleo binafsi wakati mimi nimebaki sina chama.
‘Lakini nakuambia kwamba mnakosea sana. Mnapowanyima wale haki sawa, kwa kufinya maonyesho yao, na kwa kukataa kufanya mdahalo nao, unatusukuma sisi sote tunaopenda haki kujiunga na wapinzani moja kwa moja kwa sababu tunaona kwamba hamheshimu haki hata kidogo. Wakati wa kuwa wadanganyika umekwisha.’ Bosi alitaka kusema neno lakini mgeni alikuwa amekwishakuondoka. Alibaki anatukana peke yake.
‘Wapumbavu sana. Hawana akili. Sisi ni wenyewe na hata kama wengine wanakasirika tunajua tunawadhibiti watu wote huko kijijini. Mwisho tutawatisha na picha za Rwanda watatupigia kura kama kondoo kama kawaida.’ Unasikia mpenzi? Sijui kama wote wako kama bosi, lakini inatisha. Upande wangu, nilifurahia sana jinsi huyu alivyoweka bayana marupurupu ya waheshimiwa. Yaani! Ndiyo maana wanahonga vile maana hongo ya laki moja ni sawa na posho ya siku moja ya kukaa huko Mjengoni. Ikabidi mimi Hidaya nirudie hesabu zangu za zamani. Mshahara milioni saba kwa mwezi, yaani zaidi ya laki mbili kwa siku pamoja na laki moja kwa kila siku wanayokaa huko.
Tena nakumbuka mgeni mwingine akilalamika kwamba pamoja na yote hayo bado wanadai kulipwa tena wakilazimishwa kuhudhuria mkutano mwingine hukohuko. Ye!
Halafu shilingi milioni arobaini na tano wakimaliza yaani milioni tisa kwa kila mwaka waliokaa pale au laki saba na zaidi kwa kila mwezi.
Nakuambia mpenzi kichwa kiliwanga kwa hesabu hizo wakati wafanyakazi tunanyimwa mshahara wa kuweza kujikimu … kwa mawazo yangu kazi ya kwanza ya serikali mpya inapaswa kuwa ni kubadili hii hali. Lakini wakirudi walewale, mabadiliko tutapata wapi.
Wamehonga sana wakijua ni kuwekeza tu hivyo lazima warudishe mtaji na kupata faida. Huoni kwamba ni jambo la ajabu kwamba upande mmoja watu wanamchangia mgombea ashinde wakati upande mwingine wagombea wanawahonga watu wachaguliwe.
Inachekesha!
Akupendaye mgombea wangu binafsi. Udumu na kudumu, Hidaya


