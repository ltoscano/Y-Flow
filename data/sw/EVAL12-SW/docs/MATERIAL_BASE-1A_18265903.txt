Uzee si uzembe; ujana si ujambazi
Jan 26, 2013

MJADALA wa nafasi ya urais unashika kasi kila siku. Yapo maeneo mawili muhimu ambamo mjadala huu unachukua sura mpya kila hatua.
Eneo la kwanza ni katika mchakato wa kukusanya maoni ya uandikaji wa Katiba mpya. Huko tumesikia mathalani, kupunguza, kuongeza au kubakiza madaraka ya rais.
Tumesikia habari ya zamu kati ya wanaume na wanawake, zamu kati ya Bara na Visiwani, na zamu za dini na madhehebu yake. Naamini pia wapo wanaopendekeza zamu za vyama.
Eneo la pili la mjadala wa urais ni kwenye vyama kuelekea Uchaguzi Mkuu wa 2015. Tumesikia majina yakitajwa, tumesikia mizengwe mbalimbali ya kuwezesha au kuzuia watu fulani wachaguliwe au wasichaguliwe. Tumesikia mijadala iliyojikita katika umri wa wagombea, ukanda wanakotoka, idadi ya mvi walizo nazo kichwani, wamefukuza watu wangapi tangu washike madaraka, wana fedha kiasi gani, ni wakarimu kiasi gani, wana umbali au ukaribu gani na fikra za Baba wa Taifa, na mambo kadha wa kadha.
Mjadala huu unaendelea kwenye baa, nyumba za ibada, sebuleni, vyumba vya kulala, na hata kwenye misiba na harusi.

Baba wa Taifa huko nyuma aliwahi kuonya juu ya mizengwe ya namna hii na wakati fulani akaufananisha mjadala wa namna hii na ukaburu, yaani ubaguzi.
Wakati huo ilikuwa ni ndani ya Chama cha Mapinduzi (CCM), lakini hivi sasa mjadala wa namna hii umeenea katika vyama vyote. Katika makala hii ningependa nijadili kwa kifupi dhana ya umri katika mjadala unaoendelea kuhusu nafasi ya urais. Naelewa wapo ambao wameishajadili suala hili. Magazeti yetu yanadumu kwa juma moja moja, ni vema nikakumbusha kwa mara nyingine.

Katibu Mwenezi wa chama chetu (CCM), Nape Nnauye, amesikika wiki iliyopita huko Mwanza akidai watani wetu CHADEMA ni wabaguzi. Nilishtuka sana lakini utashtuka mara ngapi wakati Nape anaongea!
Ubaguzi anaousema Nape ndani ya CHADEMA, asili yake ni CCM. Kabla yake tumemsikia kijana mwenzake January Makamba akikomalia dhana ya ujana kuwa kigezo cha juu kwa nafasi ya urais. Aidha, tuliwahi kumsikia Mwenyekiti wetu Jakaya Kikwete akisema kuwa baada ya yeye kumaliza muda wake angependa kumkabidhi kijana hatamu za uongozi wa taifa na chama kwa ujumla wake.
Urasimu wa dola uliomzunguka Mwenyekiti wetu, unawanyima wanachama nafasi ya kumhoji Mwenyekiti wetu kwa nini anaendekeza ubaguzi huu ndani ya Chama cha cha Mapinduzi. Matokeo ya fikra hizi za kuiangalia nafasi ya urais kwa miwani ya umri, ni kuibuka kwa migawanyiko mingi ndani ya chama ngazi zote huku wazee wakitumia fedha ili kununua umri, na vijana wakiuza utu wao ili waonekane wanafaa kwa kigezo kimoja tu cha umri.
Hivi sasa ndani ya CCM, mzee mwenye fedha anaonekana kijana, na kijana mla rushwa anatukuzwa kwa sababu ya ujana na si kwa sababu ya ukomavu wake wa fikra.

Kwa mwendo huu wa kuutazama urais kwa miwani ya umri, ni rahisi kutabiri kuwa baada ya hapo tukaelekea katika vigezo vingine visivyo na maana zaidi. Kwa kuwa tumejiruhusu kujadili masuala yasiyo ya msingi katika nafasi nyeti kama hii, basi dhambi hiyo inatufuata na tutajikuta tunaangaliana kwa dini, kabila, kimo cha mtu, uzawa, uasisi, ndoa zetu, familia zetu na hata urembo wa wake au waume wa wagombea. Si rahisi kuishia katika kigezo cha umri tu.

Lakini upo ukweli kuhusu nafasi ya urais ambao wengi hawataki tuuongelee kwa kina kwa sababu hatua hiyo itawaumiza. Urais si ujana wala uzee kwa sababu tumewaona marais vijana wakiboronga, hali kadhalika wazee wakiboronga.
Tumewaona wazee waliofanikiwa katika nafasi ya urais, hali kadhalika vijana waliofanikiwa. Na katika kuboronga au kufanikiwa kwao, hatujui kigezo cha umri wao kimechangia kiasi gani. Hata kama kimechangia, hatudhani kama ndicho kigezo pekee kilichowezesha kuboronga au kufanikisha urais wao.
Suala la umri katika makuzi ya tamaduni nyingi za Kiafrika, limeghubikwa zaidi na mitizamo kuliko uhalisia na ndiyo maana si sahihi kusema ujana ni ujambazi, na uzee ni uzembe.
Kwa kumbukumbu sahihi za Kitanzania, urais ni zaidi hata ya usahihi wa sera za chama fulani. Wakati wa kampeni za chaguzi mbalimbali huwa tunaona baadhi ya wanasiasa wakidai kuwa watu wachague chama fulani kwa sababu kina sera nzuri. Nadharia hii yaweza kuwa sahihi lakini uhalisia wake si sahihi.
Kwa macho yetu tumeona mathalani, ndani ya Chama cha Mapinduzi, utendaji wa chama na serikali yake ukitofautiana kutoka rais mmoja kwenda mwingine bila hata kubadili herufi moja katika ilani ya uchaguzi.


