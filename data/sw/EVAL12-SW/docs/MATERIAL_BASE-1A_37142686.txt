
Aomba Serikali ivilipe vyombo vya habari

Imeandikwa na Lucy Ngowi

Imechapishwa: 24 Septemba 2016

KAIMU Katibu Mkuu wa Chama cha Demokrasia na Maendeleo (Chadema), Salum Mwalimu amemuomba Rais John Magufuli atoe amri ili madeni yote yanayodaiwa serikalini na vyombo vya habari yalipwe ili waandishi wa habari wawe na mazingira mazuri kazini.

Mwanzoni mwa wiki hii, Rais Magufuli alitembelea Kampuni ya Uhuru Publications Limited (UPL) inayochapicha magazeti ya Uhuru, Mzalendo na Burudani, kusikiliza kero zao ambapo aliagiza wafanyakazi walipwe madai yao ndani ya wiki moja.
Mwalimu alitoa ombi hilo jana, katika ofisi za chama hicho jijini Dar es Salaam, alipokuwa akizungumza na waandishi wa habari kuhusu masuala ya kisiasa yanayoendelea nchini.
Alisema katika ziara hiyo, Rais Magufuli alisikiliza hali ngumu ya wafanyakazi wa vyombo vya chama, lakini pia akumbuke wapo waandishi wengine wa habari wanaopata shida hiyo hiyo.
Alilitaka jeshi la Polisi lifanye kazi zake kwa weledi, utu na heshima kwa kuzingatia sheria na kuongeza kuwa matumizi ya nguvu yanayofanywa na jeshi hilo kwa wapinzani yanalivunjia heshima yake.


