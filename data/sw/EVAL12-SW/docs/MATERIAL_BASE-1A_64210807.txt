Ukawa wamepoteza mwelekeo-Warioba
Sep 23, 2015

MWENYEKITI wa iliyokuwa Tume ya Mabadiliko ya Katiba, Jaji Joseph Warioba, amesema Umoja wa Katiba ya Wananchi (Ukawa) umepoteza mwelekeo kwa kukiuka misingi ya kuanzishwa kwake.
Kwa mujibu wa Jaji Warioba, Ukawa uliokuwa unatetea misingi ya Rasimu ya Katiba inayopunguza madaraka ya rais na kukataa mawaziri wasiwe wabunge, sasa mwelekeo wake katika kipindi hiki cha kampeni za Uchaguzi Mkuu umebadilika.
Warioba alikuwa alikuwa akijibu maswali kadhaa ya gazeti hili, mojawapo ya maswali hayo ni; “Msingi wa kuwapo kwa ushirikiano wa kisiasa wa vyama vinne vya upinzani nchini (Chadema, NLD, CUF na NCCR-Mageuzi) ni Rasimu ya II ya Katiba Mpya ndani ya Bunge Maalumu la Katiba chini ya umoja wao, Umoja wa Katiba ya Wananchi (Ukawa). Unazungumziaje mwenendo wa Ukawa kwa sasa?”
Katika majibu yake kwa swali hilo mahsusi, Warioba alisema: “Majadiliano baada ya kutoka kwa Rasimu ya Katiba yalinifanya niamini kwamba vyama vya upinzani vilikuwa vinaunga mkono mapendekezo ya Tume.
“Baadhi ya watu walinifuata kuniambia kwamba Ukawa walikuwa wapinzani wakubwa wa mapendekezo ya Tume. Niliambiwa kwamba vyama vya upinzani, hasa Chadema wanaamini serikali imepora sera yake ili ipate sifa ya kuleta Katiba mpya.
“Kwa hiyo nia yao ilikuwa kukwamisha mchakato wa kuzuia Katiba isipitishwe hadi hapo watakapokuwa kwenye madaraka ili watunge Katiba inayowafaa wao. Hata hivyo mimi sikuamini hayo niliyoambiwa. Niliamini upinzani walikuwa wanaunga mkono kwa dhati mapendekezo ya Tume.
“Hali niliyoiona sasa ni tofauti. Baada ya kampeni kuanza naona msimamo wa Ukawa ni tofauti. Kati ya mapendekezo makubwa ya Tume yapo yale yanayohusu Muungano, madaraka ya wananchi, madaraka ya Rais kutenganisha madaraka ya serikali na Bunge, na maadili.
“Ukawa wameonyesha msimamo tofauti na ule wa awali. CUF walikwishatangaza kwamba msimamo wao kuhusu Muungano ni Muungano wa mkataba. Msimamo huu ulikwishatolewa hadharani na Maalim Seif.
“Tume ilipendekeza kwamba madaraka ya Rais yapunguzwe sana na mawaziri wasiwe wabunge. Katika kampeni Ukawa wanaahidi Rais wao atawaachia watu waliohukumiwa kifungo jela na atawaachia washitakiwa walio mahakamani. Hii maana yake ni kwamba wanataka Rais mwenye madaraka makubwa hata ya kuingilia shughuli za mahakama.
“Maadili ni jambo kubwa sana kwa wananchi. Ndiyo maana Tume ilipendekeza tunu za taifa, misingi ya uongozi na miiko ya viongozi iwekwe kwenye Katiba. Ufisadi ni jambo linalokwamisha maendeleo ya nchi. Ukawa walikuwa wamejipambanua kupiga vita ufisadi. Inaonekana hii ilikuwa mbinu ya kuwania madaraka na sasa wametupia mbali maadili.
“Ukawa imebadilika sana baada ya kupokea viongozi kutoka CCM. Tuliokuwa kwenye Tume ya Mabadiliko ya Katiba tunafahamu mawazo ya hawa wakubwa. Baadhi yao tulikutana nao zaidi ya mara moja na kumbukumbu za waliyoyasema zipo kwa maandishi na kwa sauti. 
“Mawazo yao yanapingana na Rasimu ya Katiba katika maeneo muhimu, hasa kuhusu maadili, miiko ya viongozi, madaraka ya rais, kutenganisha madaraka ya serikali na Bunge, na Muungano.
“Tatizo lililokuwa ndani ya CCM sasa limehamia Ukawa. Ukawa wanasema watabadili mawazo ya wale viongozi waliotoka CCM. Mimi naamini Ukawa ndio watabadilishwa. Tayari dalili zimeanza kuonekana. Utaratibu wa kuteua mgombea urais ni mfano. Matamshi kwenye kampeni ni mfano mwingine.
“Ukawa ya kupunguza madaraka ya rais haipo tena, imekuja Ukawa ya madaraka makubwa zaidi kwa rais. Ukawa ya maadili na miiko ya viongozi imeondoka. Ukawa ya kutenganisha madaraka ya serikali na Bunge nayo imeondoka. Imekuja Ukawa ya mawaziri kubaki kwenye Bunge.
“Kwa kifupi msimamo uliokuwa ndani ya Bunge umehamia Ukawa. Zaidi ya hapo viongozi waliokuwa na msimamo imara kuhusu Rasimu ya Katiba wameondoka, yaani Dk. Slaa na Profesa Lipumba. Kusema kuna mkataba kati ya Ukawa na viongozi wapya ni kudanganya. Hawa viongozi wameingizwa Ukawa kama viongozi siyo waajiriwa wa kupewa amri. Wao watabadili sera za Ukawa na jinsi tunavyowafahamu wao ni wa kutoa amri.
“Midahalo tuliyofanya ilitoa elimu ya kutosha kuonyesha udhaifu wa Katiba Inayopendekezwa. Pamoja na kuendesha midahalo hiyo tulikuwa tunazungumza na viongozi mbalimbali, hasa wale waliokuwa wanapingana na Rasimu.
“Kila tulipofanya mdahalo tuliwaalika viongozi wa kisiasa. Mwanzoni viongozi wa juu wa CCM hawakuwa wanahudhuria. Lakini tuliendelea kuzungumza nao. Mwishowe tulianza kuelewana na wakaanza kuhudhuria. Mdahalo wa mwisho ulihusu maadili na CCM iliwakilishwa na Makamu Mwenyekiti wa CCM, Philip Mangula.
“Kufikia hatua hiyo kulikuwa na maelewano kwamba bado kuna kazi ya kufanya kabla ya kura ya maoni. Katika Katiba Inayopendekezwa kuna mambo ya kiufundi ambayo ni lazima yabadilishwe kabla ya kura ya maoni.


