Wabunge wapongeza miswada ya kilimo, uvuvi

Imeandikwa na Eric Anthony, Dodoma

Imechapishwa: 15 Septemba 2016

WABUNGE bila kujali itikadi zao, wameipongeza serikali wa kuwasilisha bungeni miswada yenye kusudio la kuleta mapinduzi katika sekta za kilimo na uvuvi, wakisema utafiti ndio kila kitu katika ustawi wa sekta hizo.

Miswada ya Sheria iliyowasilishwa juzi ni ile inayokusudia kuundwa kwa Taasisi ya Utafiti wa Kilimo (TARI) na Taasisi ya Utafiti wa Uvuvi (TAFIRI), lakini wameonya kuwa pamoja na dhamira nzuri ya serikali, haitakuwa na maana kama sheria hiyo itapitishwa, lakini taasisi husika zikakosa fedha za kutosha.
Waliyasema hayo kwa nyakati tofauti bungeni juzi na jana wakati wakichangia mijadala ya Muswada wa Sheria ya Taasisi ya Utafiti wa Kilimo wa Mwaka 2016 na mwingine wa Sheria ya Taasisi ya Utafiti wa Uvuvi wa mwaka 2016 iliyowasilishwa juzi na Waziri wa Kilimo, Mifugo na Uvuvi, Dk Charles Tizeba.
Dk Tizeba alisisitiza kuwa miswada hiyo inayopendekeza kutungwa kwa sheria zitakazosimamia maendeleo ya sekta hizo kulingana na wakati uliopo. Mbunge wa Liwale, Zuberi Kuchauka (CUF) licha ya kupongeza, alisema haitakuwa na maana kama utekelezaji wake utakuwa wa kusuasua, akisisitiza kwa zama za sasa, utafiti unahitajika mno kuinua sekta ya kilimo.
Mbunge wa Mbozi, Paschal Haonga (Chadema), alisifu, lakini akisema tatizo la Tanzania si Sheria, bali utekelezaji wake. Alionesha hofu katika upatikanaji wa fedha za kuendesha taasisi hizo alizosisitiza ni muhimu mno kwa uchumi wa nchi kama zitafanya kazi inayokusudiwa. 
Richard Mbogo wa Nsimbo (CCM) aliipongeza serikali na kusema kwa mwelekeo uliopo wa uchumi wa viwanda, Tanzania ina kila sababu ya kutoka ilipo kutokana na kubarikiwa ardhi nzuri ya kilimo lakini pia uwanda mpana wa bahari, na kuwa ujio wa sheria ya utafiti utakuwa mkombozi kwani itainua uchumi na kuongeza wigo wa ajira.
Mbunge wa Babati Vijijini, Jitu Vrajlal Soni (CCM) alishauri ili kusaidia kusukuma sekta za kilimo, mifugo na uvuvi, ni vyema taasisi zote za utafiti zikawa chini ya taasisi moja, lengo nikiwa kupunguza gharama za kuendesha taasisi nyingi.


