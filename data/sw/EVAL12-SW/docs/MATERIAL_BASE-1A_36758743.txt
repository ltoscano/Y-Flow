
RC Mara ataka viongozi kuwa wabunifu
Bunda. Wakuu wa wilaya, wakurugenzi, wataalamu na wanasiasa mkoani Mara wametakiwa kuwafundisha wananchi jinsi ya kubuni miradi ya maendeleo badala ya kuwalalamikia kuwa ni wagumu wa kujishughulisha.
Mkuu wa Mkoa wa Mara, Magesa Mulongo alisema hayo alipotembelea shamba darasa la Mbunge wa Musoma Mjini, Vedastus Mathayo katika Kijiji cha Nyabeho Kata ya Guta wilayani Bunda.
Mulongo alisema viongozi ndiyo wenye dhamana ya kuwaelekeza wananchi kuibua miradi kwa ajili ya kuwaondolea umaskini.
Alisikitishwa kuona viongozi alioambatana nao katika shamba hilo wakishangaa kwa kuwa hawajawahi kufika katika eneo hilo la mwekezaji, wakati wao ndiyo walinzi wa eneo hilo.
“Halmashauri zote za mkoa, kaeni na baraza la madiwani ili mbuni mawazo ya kuwasaidia vijana katika nyanja ya kilimo kulingana na mazingira yenu, nataka mnionyeshe eneo la mfano kabla ya Juni mwaka huu,” alisema Mulongo.
Katibu wa ACT Butiama, Choge Richard aliziomba halmashauri kutenga maeneo ya kuwasaidia vijana kufanya kilimo kama walivyoona kwa mwekezaji huyo ili waweze kupata nafasi ya kujifunza kwa vitendo.
Hata hivyo, Meya wa Manispaa ya Musoma, Patrick Gumbo alisema wamechukua vijana wa manispaa hiyo na kuwasaidia ikiwa ni kutimiza ahadi waliyoitoa wakati wa kampeni kuwa watawawezesha kukabiliana na ukosefu wa ajira.
Gumbo alisema vijana hao waliwapatia elimu ya kubuni miradi ili wajiendeleza na kujipatia kipato kupitia kilimo na ufugaji.
Katika ziara hiyo, wakuu wa wilaya za mkoa huo, walipongeza jitihada na ubunifu wa mwekezaji huyo kwa kuunga mkono malengo ya Serikali ya kuwapatia ajira vijana. 


