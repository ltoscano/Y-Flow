
Mpira gharama tuugharamie May 23, 2012

SISI kama Wa tanzania tunaopendana tunaweza tukaamua, kwa utashi wetu wenyewe na bila kulazimishwa na mtu, kupitisha utaratibu wa kuwaingiza bure wazazi na wake za wachezaji wetu wote waliopata kuchezea timu yetu ya taifa ya mpira wa miguu.
Tunaweza tukaamua kuwatengenezea vitambulisho vya kitaifa ambavyo vitaruhusu wazazi, wake na watoto wa wachezaji wetu wa timu ya taifa kuingia bure kwenye viwanja vyetu vya soka kuangalia mechi za soka kama asante yetu kwao kwa kutuzalia, kutulelea na kututunzia wachezaji wetu hata wakafika kiwango cha kuiwakilisha nchi.
Hawa ni watu muhimu sana katika taifa hili maana bila wao majina ambayo yamepata kuiletea sifa nchi yetu katika medani ya soka zamani na sasa yasingekuwepo.
Wote tunafahamu pia kwamba timu yetu ya taifa ya Tanzania kwa kipindi kirefu sasa imekuwa ikidhaminiwa vyema na benki ya NMB. Matunda ya uthamini huu kila mtu anayaona.
Kwa utaratibu wetu wa kutaka kuwashukuru wale wote wanaotufanyia mema tunaweza tukaamua pia kuwa wafanyakazi wote wa benki hiyo wawe wanaingia bure kwenye mechi yoyote inayohusu timu yetu ya taifa ilimradi tu wakifikia mlangoni waonyeshe vitambulisho vyao vya kazi.
Ni wazi kuwa wafanyakazi hawa wana haki kabisa ya kutaka uongozi wao ufanye utaratibu wa wao kuingia bure viwanjani kuangalia mechi za timu ya taifa wanayoifadhili kutokana na ukweli kwamba wao ndio chanzo kikuu cha uwezo wa benki yao kuifadhili timu yetu ya taifa.
Ndio, hadi kufikia NMB kutoa ufadhili mnono kwa timu yetu ya taifa ni wazi kuwa wafanyakazi wa benki hiyo walifanya kazi ya ziada na kuwezesha benki kutengeneza faida ya ziada iliyoifanya benki kuwa na jeuri na uwezo wa kuifadhili timu ya taifa.
Kwa nini basi tusiwashukuru wafanyakazi hawa kwa kuwaruhusu kuingia bure mpirani? Kwa hakika, wanaweza hata kufanya kile tunachoweza kuita ‘blackmail’ au ‘ultimatum’ kwamba kama tusipowaingiza bure mpirani basi na wao watakataa kufadhili timu yetu!
Na kwa mantiki hii basi, ni kwa nini tusitengeneze pia vitambulisho vya kuwaingiza bure mpirani wafanyakazi wa Vodacom ambao kampuni yao ndio inayofadhili ligi kuu ya soka nchini?
Nilijikuta kwenye mlolongo huu wa mawazo baada ya kusoma msuguano kati ya wadau wawili wakubwa wanaotegemeana katika mchezo wa kandanda, TFF na Chama cha waandishi wa habari za michezo nchini, TASWA.
Kwa mujibu wa taarifa kutoka vyombo vya habari, msuguano huo unatokana na uamuzi wa TFF kutoa tiketi za mchezo kwa waandishi wa habari kwa ajili ya kuingilia mechi ya Tanzania na Morocco badala ya waandishi hao kutumia kadi ambazo wamekuwa wakitumia kwenye mechi za nyuma.
Imeelezwa kuwa TASWA walikuwa hawakubaliani na kitendo cha TFF kutoa tiketi 70 tu kwa ajili ya waandishi wa habari za michezo badala ya tiketi 120 walizotaka. TASWA walitoa ‘ultimatum’ kuwa kama maombi yao tiketi 120 yasingekubaliwa basi wataacha kuandika masuala yanayoihusu TFF zaidi ya yale yanayohusu timu ya taifa tu.
Miongoni mwa mambo yaliyoorodheshwa kuachwa kutangazwa ama kuonyeshwa na TASWA wakiungwa mkono na wahariri wao wa michezo ni pamoja na picha na ‘promotion’ mbali mbali za TFF pamoja na viingilio vya michezo.

Kwa maoni yangu hapa penye viingilio TASWA walikwenda mbali maana viingilio ni suala linalowahusu Wa tanzania wote wanaokwenda mpirani na wasipolitangaza watakuwa hawaiumizi TFF pekee bali waenda mpirani wote.
Ninaamini kuwa wadau hawa wawili muhimu wa soka kila mmoja atakuwa na hoja zake za msingi kuhusiana na tofauti zao. Hata hivyo, nilidhani kuwa tayari TASWA wanao ufumbuzi kuhusiana na hoja zao na kwa hakika hawana haja ya kukwaruzana na TFF.
Kubwa kuliko yote, na ambalo hata wao wenyewe wamelisema, ni lile la vyombo vya habari kuchukua uamuzi mgumu wa kugharamia waandishi wao kuingia mpirani kama vile vile vinavyowagharamia kuwapeleka kwenye matukio mengine muhimu ya kitaifa.
Ninaamini kwamba faida ambayo vyombo vya habari vitapata kutokana na kutangaza mpira, kwa mfano, wa Tanzania na Morocco ni ile ile na haijalishi kama waandishi wao watakuwa wameingia mpirani kwa kulipiwa na vyombo vyao ama kwa kadi na tiketi za TFF.
Kama tunapiga kelele kupinga waandishi wa habari kubebwa kwenye misafara ya wagombea Urais kwa wasiwasi kwamba wataandika habari zao kwa kutegemea utashi wa anayewagharamia, ni vizuri basi waandishi wa habari za michezo nao pia wakaepuka kuitegemea TFF linapokuja suala la kuingia mpirani.
Wagharamiwe na vyombo vyao ili wawe huru zaidi kuandika wanachoona bila kumuonea haya mtu. Hii pia itakuwa ni sehemu ya michango ya vyombo hivyo katika kuendeleza mpira wa miguu kwa namna ile ile yafanyavyo makampuni ya simu za mikononi, bia, benki na mengineyo.
Naamini kwamba vyombo vya habari vitakapojenga ujasiri wa kuwaingiza waandishi wao mpirani kwa gharama zao, mwisho wa siku ni TFF itakayolazimika kuandaa utaratibu wa kuwapelekea waandishi wa michezo tiketi kwenye vyombo vyao vya habari kama zinavyofanya taasisi nyingine zinapohitaji utangazwaji wa ziada wa matukio yanayozihusu.
Hili litaepusha pia waandishi kulazimika kuzungukazunguka maeneo ya ofisi za TFF Ilala siku za mechi ili kupatiwa tiketi.
Siungi mkono maamuzi ya TFF ya kutangaza uamuzi wao wa waandishi kupewa tiketi badala ya kutumia ‘accreditation card’ zao muda mfupi tu kabla ya mechi kubwa kati ya Tanzania na Morocco kama vile ambavyo pia siungi mkono uamuzi wa TASWA kutangaza ‘ultimatum’ yake saa chache kabla ya mchezo huo.
TFF ingeweza kuwaeleza TASWA kuhusu utaratibu wake huo mpya muda mrefu tu wa nyuma ambapo kungekuwa na nafasi ya kukaa pamoja ili kupata ufumbuzi kama vile vile ambavyo TASWA nayo ingeweza kutumia kanuni ya ‘Chukua kilichopo na pigania Kisichopo’ kwa kuchukua tiketi 70 zilizotolewa ambazo ni zaidi ya nusu ya walichokuwa wakitaka na kisha kuuahirisha mgogoro wao dhidi ya TFF hadi baada ya mchezo huo muhimu kwetu. Hawakuwa na haja ya kususa.
Kikubwa ni kwamba hakukuwa na ulazima wowote kwa wadau hawa wakubwa wa soka nchini kuzozana kuhusu tiketi saa chache tu kabla ya mchezo mgumu uliokuwa unatukabili kuanza.
TASWA na TFF walipaswa kuwa kwenye vikao vya dakika za majeruhi kutafuta mikakati na ‘fitna’ za kuifunga Morocco na sio vikao vya kuzozana kuhusu idadi ya tiketi za kutoa kwa ajili ya waandishi wa habari.

Wa tanzania wote, kila mmoja wetu kwa nafasi yake ana umuhimu wake katika kuiinua na kuutangaza mchezo wetu wa kandanda kama nilivyoainisha mwanzo wa makala hii. 
Sio vyema tukaanza kujipambanua na kila mmoja wetu kuona anastahili asante za ziada kutokana na mchango wake katika kuinua na kuutangaza huu ambao mchawi wa soka ulimwenguni, Pele, ameuita ni ‘The beautiful game of Soccer’!


