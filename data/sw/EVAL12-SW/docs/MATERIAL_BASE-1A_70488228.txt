Si wagombea tu, tumulike wapambe kambi zote – 1
Feb 13, 2015

SEPTEMBA 3, mwaka 1971 katika ukurasa wa sita wa gazeti la Uhuru kulichapishwa barua maalumu ya “siri” iliyovujishwa na chanzo cha habari cha uhakika cha gazeti hilo.
Si tukio dogo, ni kubwa lenye mafunzo mengi nyakati hizi za kumtafuta mgombea urais aliye makini na mwadilifu.
Ilikuwa barua ya siri kutoka kwa kampuni moja ya Uswisi, iliyokuwa na “ushawishi” maalumu kwa Rais wa Jamhuri ya Muungano wa Tanzania, Julius Nyerere, pamoja na Waziri wa Fedha, Amir Jamal.
Barua hizo zilizoandikwa kwa Mwalimu Nyerere na Waziri Jamal, zote za Agosti 5, 1971, zilikuwa na muhuri wa siri.
Ni barua zilizokuwa zikimshawishi Mwalimu Nyerere na Waziri Jamal, kuingia makubaliano ya siri na kampuni hiyo ili wafunguliwe akaunti maalumu nchini Uswisi, kwa ajili ya kufichiwa “mapesa” ambayo wangeweza kukusanya (kufisadi) kutoka Tanzania.
Kampuni hiyo iliwahakikishia Mwalimu Nyerere na Jamal kwamba mpango huo utakuwa na usiri mkubwa na utasimamiwa na wataalamu wenye elimu ya kiwango cha shahada ya uzamivu wa kampuni hiyo, wabobezi wa kulinda siri za wateja wao.
Habari iliyochapishwa kuhusu suala hilo ilinukuu tafsiri ya barua hiyo ikisema: “…watu wawili tu wa kampuni yetu ndio watakaojua habari za akiba hii ya mapesa.
“Wakuu wetu ni waaminifu na wakutegemea, mtaalamu wa uchumi na bingwa wa siasa na mwanasheria – wote wakiwa na shahada ya uzamivu –wanao ujuzi wa miaka mingi katika biashara ya fedha ambayo ndiyo inayoendeshwa katika kampuni yetu.” 
“Wanajua jinsi ya kusimama imara kupinga uingiliaji wowote. Zaidi ya hayo ile siri inayojulikana sana iliyomo katika Benki ya Uswisi pia inapatikana katika kampuni yetu, kwa hivyo, hakuna mtu anayejua kuhusu akiba ya mapesa yanayowekwa.”
Kwa mujibu wa kampuni hiyo, “…wewe tu (Mwalimu Nyerere) au mtu uliyemruhusu ataweza kujua akiba yako ya fedha.”
Bila shaka, barua hiyo iliyochapishwa kwenye gazeti hilo ilikuwa imevuja kwa ridhaa ya ama Mwalimu Nyerere moja kwa moja au kupitia kwa Waziri Jamal.
Kama nilivyoeleza, mfano huu ni moja ya misingi ya mfululizo wa makala nitakazoandika kuhusu mbio za urais kwa mwaka huu wa 2015, kuonyesha ushawishi wa kiuadilifu kati ya mkuu wa nchi na watu wanaomsaidia kutekeleza majukumu yake kwa ngazi mbalimbali, iwe uwaziri au hata ushauri wa masuala mengine kadhaa ya kiuongozi.
Barua hii inatuelekeza kutambua kwamba, kwa mazingira ya sasa kumchagua mgombea fulani maana yake ni kuchagua vile vile wapambe wake wenye “nguvu” kuingia Ikulu. Wapambe hawa wanaweza kuwa na nguvu za kifisadi au nguvu za kiuadilifu dhidi ya mkuu wa nchi husika.
Kwa wapiga kura makini, iwe kwenye vikao vya chama au vinginevyo, haitoshi tu kutilia shaka au kupima uadilifu wa mgombea husika bali pia inapasa tusogeze mizani yetu ya uadilifu kwa wapambe wakuu vile vile, ambao kwa sehemu kubwa ndiyo wanaokwenda kuiendesha Ikulu, kwa kadiri ya ushawishi wao kwa mkuu aliyechaguliwa.
Kwa kadiri tutakavyoendelea na mfululizo wa makala haya, nitaweza kufanya uchambuzi wa wapambe au wanakambi watano watano kwa kila kambi ya urais, ili kuzipima kambi hizo na hatimaye kujua kambi gani ni hatari zaidi zinazoweza kugeuza Ikulu kuwa pango la walanguzi au kambi gani zenye unafuu wa kugeuza Ikulu kuwa mahali patakatifu. 
Nitafanya hivyo kwa kurejea mfano huo wa Mwalimu Nyerere kwamba kama angekuwa na hitilafu katika uadilifu wake, isingekuwa taabu kwa Waziri Amiri Jamal au mawaziri wengine kuingia makubaliano ya siri na kampuni hiyo ya Uswisi, lakini haikuwa hivyo, Jamal na wenzake walijipima kimo chao dhidi ya kimo kirefu cha maadili cha Mwalimu Nyerere, wakafanya uamuzi wachague nini?
Tafsiri yake hapa ni kwamba, kwa wagombea wa sasa, hasa wale wenye nakisi ya uadilifu ni muhimu zaidi kuwadadisi wapambe wao wakuu au ni lazima tumulike kambi zao ambazo inawezekana tukakumbana na watu wenye nakisi kubwa ya uadilifu ambao moja kwa moja, wanatushawishi badala ya kumpigia kura mgombea wao, tumnyime kura kwa kuwa anashirikiana nao katika hali yao hiyo ya nakisi ya kutisha ya kimaadili.
Hebu tutafakari, hali itakuwaje pale mgombea mwenye nakisi (upungufu) ya kutisha ya uadilifu, jumlisha nakisi ya uadilifu miongoni mwa wapambe wake wakuu, akiingia Ikulu nini kitakachoendelea?


