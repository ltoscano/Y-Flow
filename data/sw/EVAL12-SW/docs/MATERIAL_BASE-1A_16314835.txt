Tukipata Mbeya City 10 tu, basi!
Sep 26, 2013

WAKATI nikitoka uwanjani Jumamosi iliyopita mara baada ya pambano la Ligi Kuu ya Tanzania baina ya Simba na Mbeya City ya Mbeya, mtu mmoja alinisogelea na kuniambia maneno yafuatayo; “ Mutighi Ndagha Urefaree abatulile twabatologha matatu (Mumshukuru refarii amewaokoa, tungewapiga matatu).”! 

Nilicheka. Hiyo ilikuwa ni lugha ya Kinyakyusa. Lugha ya mama yangu mzazi. Nilicheka kwa sababu tangu Uwanja Mkuu wa Taifa jijini Dar es Salaam umeanza kutumika, sijawahi kumsikia mtu akiongea Kinyakyusa uwanjani pale! 

Shukrani kwa Mbeya City kupanda daraja na kucheza kwenye ligi hiyo ya juu zaidi hapa nchini kwa mchezo wa soka, Kinyakyusa sasa kimeingia uwanja wa Taifa.

Nikawaza tu. Ina maana kama kule nyumbani kwetu Ujaluoni kama kungekuwa na timu ya Ligi Kuu, Kijaluo nacho kingeingia kwenye Uwanja Mkuu wa Taifa. Kama Uchagani kungekuwa na timu, na kichaga nacho kingeingia taifa. Na Kipare, na Kiha, na Kimang’ati, na Kifipa. Na kadhalika.

Ni bahati mbaya kwamba kutokana na mikoa mingi kukosa timu za kushiriki ligi hiyo, washabiki wa soka wanakosa ladha tofauti za ushabiki kutoka katika mikoa mbalimbali.

Ndiyo maana, kwa maoni yangu, timu inayosisimua zaidi kuliko zote katika msimu huu wa Ligi Kuu ya Tanzania ni Mbeya City inayotoka jijini Mbeya. Ni timu inayosisimua ndani na nje ya uwanja.

Ni timu ambayo ingawa inamilikiwa na Halmashauri ya Jiji la Mbeya, ina sifa zote za kuwa timu ya wananchi wa Mbeya. Inapocheza timu hii, mji mzima wa Mbeya unazizima. Baada ya muda mrefu sasa, wakazi wa Mbeya wana timu ambayo inawakilisha tabia zao, hali zao na matumaini yao.

Wanyakyusa ni watu washaufu na wenye swaga. Hili unaliona ndani ya uwanja wakati Mbeya City inapocheza. Wanyakyusa ni watu waliojaaliwa stamina na hili unaliona kwenye timu. Wanyakyusa wanajiamini na hili unaliona kwenye timu.

Pamoja na kwamba ilikuwa ugenini kwenye uwanja huo mkubwa, Mbeya City haikujihami dhidi ya Simba. Haikujihami dhidi ya Yanga zilipocheza mkoani Mbeya. Tangu lini Wanyakyusa wakawa waoga?

Barcelona inacheza Ligi Kuu ya Hispania na inawakilisha kila kitu kuhusu watu wa Catalonia (Catalunya). Liverpool inayoshiriki katika Ligi Kuu ya England, inawakilisha Waingereza wanaozungumza lahaja ya Scouse.

Timu za London zinawakilisha Waingereza wanaozungumza lahaja ya Cockney. Newcastle inawakilisha watu wanaojiita Geordies. Si rahisi kumkuta Scouser halisi akiishabikia Arsenal au Tottenham za London.

Vivyo hivyo kwa mzaliwa wa London akaibukia kuipenda Newcastle. Au mzaliwa wa Catalonia akawa shabiki wa Real Madrid. Ni vitu ambavyo vinafanya ligi za wenzetu ziwe na upinzani miaka nenda miaka rudi.

Miongoni mwa mambo yanayoweza kuchochea upinzani wa dhati kabisa katika mchezo wa soka hapa nchini ni kuibuliwa kwa timu zinazobeba matumaini ya wananchi husika wa mikoa ya Tanzania.

Kile ambacho kimefanywa na Halmashauri ya Mbeya, kinaweza kuigwa na kufanywa na Halmashauri nyingine za hapa nchini. Kama Mbeya wameweza, nini kinawashinda Mara, Mtwara na Kigoma nao kuwa na timu zinazowabeba?

Timu za majeshi ni nzuri lakini tatizo lake ni kwamba zinakosa washabiki kutokana na ukweli kwamba hawajioni kama wana mahusiano na timu hizo. Ili mpira uendelee ni lazima kuwepo na mashabiki original kabisa wa timu hizo.

Tangu kushuka daraja kwa timu ya Bandari ya Mtwara, wananchi wa mkoa huo wamekosa kabisa burudani ya kuona mechi za Ligi Kuu ya Tanzania. Matokeo yake wamekuwa watu wenye hasira maana hawana burudani wanayoisubiri kila wiki.

Kutokana na ugunduzi wa gesi na viwanda vitakavyoibuka Mtwara, halmashauri husika inaweza kabisa kuanzisha timu ambayo Wamakonde na Wamakua wanaweza kuiona kama ni ya kwao.

Na badala ya kupewa ‘mipasho’ ya Kinyakyusa, pengine ningekuwa napewa pia mipasho mingine ya Kimakonde na Kimakua katika uwanja wa taifa!


