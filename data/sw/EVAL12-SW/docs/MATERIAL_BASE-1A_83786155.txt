
NMB kuwapa faida wateja hati fungani
hati fungani Mwandhishui Wetu, Mwananchi
Dar es Salaam. Benki ya NMB inatarajia kuanza uuzaji wa hati fungani kwa wananchi lengo likiwa ni kujiongezea mtaji na wigo wa utoaji huduma kwa jamii.
“Tumeshaanza mchakato wa kuanza utoaji wa huduma hiyo na wakati wowote itautangazia umma. Tunawataka wananchi wakae tayari kwa huduma hii kwa kuwa ina faida ambayo mnunuzi atakuwa akiipata,” alisema Meneja Mwandamizi wa Mawasiliano wa NMB, Joseline Kamuhanda.
Kamuhanda alisema ununuaji wa hati fungani utakapoanza utakuwa wazi kwa wateja wa NMB na wasio wateja.
Alisema pia faida atakayoipata mteja ni kuwa na riba ya hati fungani yake atakayokuwa ameinunua na kuwekwa kwa kipindi maalumu na kumfaidisha mteja kwa siku zijazo.
Alisema atakayenunua hati fungani ya NMB hatakuwa kama mteja wa kawaida bali atakachokuwa anakifanya ni kuikopesha benki hiyo fedha na baada ya muda uliokubaliwa muhusika atalipwa kwa riba na benki. “Hati fungani ni aina ya uwekezaji ambao kwa kawaida mwekezaji anawekeza katika chombo cha kibiashara,” alisema. 


