
NYERERE: Kutoka Butiama hadi Butiama Jun 02, 2012

NI jambo lisilowezekana kujadili uhuru wa Tanganyika, na hata kuwapo kwa Tanzania kama inavyojulikana leo, bila kumjadili na kumwelewa Julius Kambarage Nyerere. Historia ya Tanzania hadi kufikia leo imefungamana moja kwa moja na historia binafsi ya Mwalimu Nyerere.
Huyu ndiye mtu mmoja na wa pekee ambaye katika historia ya nchi hii amekuwa na nguvu za kisiasa na mvuto wa kimaadili, ambavyo vimemfanya katika macho ya wengi aonekane kama asasi kamili inayojitegemea, mojawapo ya ya mhimili mkuu ya maisha na maendeleo ya nchi hii. Yumkini italichukua taifa hili muda mrefu kabla ya kumshuhudia mtu mwingine atakayefananishwa na Mwaliumu.
JULIUS Kambarage Nyerere alizaliwa Butiama, Musoma, Aprili 13, 1922. Mama yake, Bi. Christina Mugaya Nyang’ombe, alikuwa ni mmoja wa wake wengi wa Chifu Burito Nyerere aliyekuwa mtemi wa Wazanaki, na aliyetawala kati ya mwaka 1912 na mwaka 1942.
Julius Kambarage Nyerere alichelewa kwenda shule kutokana na shughuli za ufugaji; hivyo akiwa na miaka 12 alijiunga na Shule ya Mwisenge, mjini nMusoma, kuanza darasa la kwanza.
Huko alijitokeza kuwa kati ya wanafunzi bora na kwa msukumo wa kaka yake, Chifu Edward Wanzagi, alifaulu kwenda Tabora School, moja kati ya shule chache za aina yake nchini wakati huo iliyokuwa ikipokea wanafunzi nkutoka katika koo za kichifu.
Mengi yamezungumzwa kumhusu yeye akiwa Tabora School, lakini pengine kubwa ambalo liliwashangaza hata walimu wake, ni lile la yeye kama kiongozi kuendesha “mgomo wa maziwa”.
Wanafunzi viongozi, kwa nafasi yao hiyo, walikuwa wakipata maziwa. Kwamba maziwa yalikuwa yakitolewa kwa viongozi tu, ni jambo ambalo yeye lilimkera sana na akashawishi wanafunzi kuligomea jambo hilo.
Alipohojiwa, alieleza jinsi alivyokuwa akikerwa na ubaguzi huo ambao kwa kuutekeleza ulikjuwa ukimfaidisha yeye binafsi kama kiongozi. Bila shaka hii ilikuwa ni ishara ya mapema kabisa iliyoonyesha mwelekeo wa baadaye wa maisha ya kisiasa ya Nyerere.
Baada ya Tabora School alikwenda Chuo Kikuu cha Makerere, Uganda alikoihitimu masomo ya ualimu mwaka 1945. Alirejea mwaka huo huo na akapangiwa kufundisha Sekondari ya mtakatifu Maria (sasa Milambo).
Tangu mwaka 1949 alishiriki shughuli za Tanganyika African Association (TAA), chama kilichokuwa na ufuasi wa Watanganyika wengi wasomi, kilichokuja kujibadilisha kuwa kuwa chama halisi cha kisiasa miaka michache baadaye..
Alikuwa ni mweka hazina wa TAA mjini Tabora.
Aliondoka nchini mwaka 1949 kwenda Chuo Kikuu cha Edinburgh, Scotland.
Alirejea mwaka 1952 akiwa kati ya Watanganyika wachache sana, wasiozidi watano, wa kwanza kupata shahada ya uzamili.. Alipangiwa kufundisha Sekondari ya Mtakatifu Francis (sasa Pugu Sekondari) baada ya kurejea kutoka Uskochi.
Mwaka huo huo wenzake walimfanya Rais wa TAA, ambayo baadaye, mwaka 1954 ilijibadiuli na kuwa chama cha siasa – Tanganyika African National Union (TANU).
Miaka sana baadaye, mwaka 1961, Nyerere aliongoza TANU na Watanganyika kupata uhuru kutoka kwa ukoloni wa Uingereza, yeye akiwa Waziri Mkuu. Mwaka mmoja baadaye, Desemba 9, 1962 akachukua nafasi ya Rais baada ya vTanganyika kuwa Jamhuri. 
Aliiongoza Tanganyika na kasha Tanzania hadi mwaka 1985 alipong’atuka, akiacha nyuma historia kubwa ya mafanikio, lakini pia matatizo mazito, hasa ya kiuychumi yaliyokuwa yameanza kuonekana kama sugu. Alirithiwa na Alhaj Ali Hassan Mwinyi.
Mwalimu alifariki katika Hospitali ya Mtakatifu Thomas, London, Uingereza, Oktoba 14, 1999 kutokana na ugonjwa wa saratani ya damu (leukaemia). Alizikwa Oktoba 23 ya mwaka huo huo, Butiama ambako ndiko safari yake ya kuiongoza Tanzania, na sehemu kubwa ya dunia, ilikoanzia.
Hadi anafariki, Mwalimu alikuwa kati ya vionhozi wakubwa na wa kuheshimiwa sana duniani. Kuanzia barani Afrika, Jumuiya ya Madola na Umoja wa Mataifa, Mwalimu alikuwa na nafasi ya pekee.
Alikuwa msemaji mkubwa na mpinzani dhidi ya ubaguzi wa aina yoyote na unyonywaji wa wanyonge. Alikuwa mmoja wa waasisi wa Umoja wa Nchi Huru za Afrika (OAU) na hadi anafariki, waasisi wenzake waliokuwa bado hai ni pamoja na Leopold Sedar Senghor (ambaye naye alifariki mwaka 2001). Mwingine ambaye bado yu hai ni Kenneth Kaunda wa Zambia.
Katika mijadala ya kisiasa, katika midahalo, na hata vijiweni, jina la Mwalimu huzua hamasa za kila aina. Ni wazi kwamba kwa sehemu kubwa ya umma wa Tanzania, Nyerere alikuwa mkombozi wa Tanganyika, Tanzania na Afrika kwa ujumla.
Anapata heshima kubwa kwa ujasiri wake na uwezo wake wa kutotetereka alipojikuta mkabala na nguvu za kijeshi na kiuchumi, ziliposimama tawala dhalimu za makaburu wa Afrika Kusini, walowezi wa Rhodesia, wakoloni wa Ureno na wengineo.
Mchango wake katika medani hii hauna kifani katika Afrika. Ingawaje aliongoza nchi masikini ambayo wala haikuwa na uwezo wa kijeshi wa kutajwa popote, aliifanya Tanzania ikawa ndiyo ngome kuu ya wapigania haki toka dunia nzima.
Licha ya wapiganaji kutoka Kusini mwa Afrika, Tanzania iligeuka maskani ya kila aina ya wanamapinduzi, toka Shin Fein hadi Tupamarro. Ilikuwa rahisi kuingia katika mgahawa wowote jijini Dar es Salaam na kutambulishwa kwa mwakilishi wa UPC ya Felix Mumiye wa Cameroon, au ofisa wa Black Panthers wa Marekani, na kadhalika. Dar es Salaam iliwahi kuitwa “Makka ya Wanamapinduzi”.
Mwalimu aliingiza juhudi kubwa sana katika kujaribu kutatua matatizo ya kiuchumi na kijamii ya wananchi wake, na katika kufanya hilo, alitembelea sana vijijini, si kutalii, bali kufanya kazi bega kwa began a wanavijiji.
Mara kwa mara alikwenda kupiga kambi vijijini kufanya kazi za ngwamba sawa sawa na wakulima masikini, akiishi nao, kulala kwao na nkula nao. Operesheni zinazokumbukwa zaidi ni zile za Dodoma na Kigoma, lakini alikuwa bkijijini mara nyingi, na akifanya kazi.
Picha ya Mwalimun Nyerere ambayo inakumbukwa hadi leo, na ambayo haijaonekana kwa viongozi nwengine, ni nile yak wake akiwa amechuchumaa, akiwaelekeza wakulima masikini namna ya kupanda kwa mistari na kwa nafasi. Alisikika mara nyingi akihimiza “Mvua za kwanza ni za kupandia”, au akielezea faida za marejea katika kurutubisha ardhi. 
Alikuwa mwanakampeni mahiri, asiyechoka. “Elimu kwa Wote”, “Jifunze Kusoma, Wakati ni Huu”, “Siasa ni Kilimo”, “Mtu ni Afya”, “Kata Mti Panda Mti”, zilikuwa ni kampeni za Mwalimu, na aliziendesha kwa ari ya aina ya pekee na kwa uangavu wa fikra ambao umefikiwa na viongozi wachache.
Hadi mwisho wa maisha yake, Nyerere alikuwa mpiga kampeni kwa masuala mengi tofauti, nyumbani na duniani. Alifanya kampeni dhidi ya madeni yaliyozielemea nchi masikini. Alifanya kampeni dhidi ya uharibifu wa mazingira. Alikuwa Mwenyekiti wa Tume ya Kusini na pia mshauri wa Katibu Mkuu wa Mkutano wa Wakuu wa Nchi kuhusu Mazingira, mjini Rio de Janeiro.
Heshima aliyojijengea ndiyo inayoelezea ni kwa nini mazishi yake yalihudhuriwa na watu wengi wakubwa duniani, wakiwemo wakuu wengi wa nchi za Afrika, na BInti Mfalme Anne wa Uingereza na Bibi Madeleine Albright, Waziri wa Mambo ya Nje wa Marekani,. Inawezekana hajawahi kuzikwa kiongozi wa Afrika kama alivyozikwa Mwalimu Nyerere.
Kambarage alikuwa na nafasi ya pekee katika historia ya Tanganyika na Tanzania, na kwa jinsi hiyo alibeba, na ataendelea kubeba uzito wa kihistoria wa taifa, katika mema na mabaya. Pamoja na sifa zote alizopewa, na ambazo ni sifa halisi zilizosimama katika ukweli, bado amelaumiwa na wanazuoni kwa mambo kadhaa. Hata hivyo, kila ukizitafakari lawama hizo, kinachojitokeza ni mikondo ya ukinzani ambayo daima hudhihirika anapochunguzwa mtu muhimu wa kihistoria.
Ukinzani huu unaweza ukakanganya akili, lakini si mgeni. Kwa mfano zimekuwapo lawama kuhusu utekelezaji wa sera za siasa ya Ujamaa na Kujitegemea, chini ya tamko rasmi la Azimio la Arusha. Miongoni mwa mambo yanayoelezwa kuwa maovu ni kule kuwahamisha wananchi kwa nguvu toka sehemu moja hadi nyingine; mara kadhaa kutoka sehemu zenye rutuba kwenda sehemu mbovu zaidi. Itakumbukwa kwamba katika baadhi ya mikoa, hii ilikuwa ni operesheni kabambe na ambayo ililalamikiwa.
Ni vigumu kuamini kwamba Mwalimu alijua undani wa maovu waliyotendewa wananchi katika baadhi ya sehemu zilizokumbwa na kampeni hii; kwani mshawasha wa akili unataka kuamini kwamba iwapo angejua angeyakomesha.
Lakini papo hapo akili inaona kukubali kwamba mambo kama yale yaliyofanyika mchana kweupe, tena kwa mbiu, yangeweza yakabakia yamefichika na mkuu wan chi mwenye jeshi kubwa la makachero asiyajue. Je, alikaa kimya kwa kuamini kwamba matokeo mema yangehalalisha mbinu mbovu zilizotumika?
Lakini pia alipopata habari za “Mauaji ya Shinyanga”, yaliyowahusu watendaji wa vyombo vya usalama waliotuhumiwa kwa mauaji ya watuhumiwa wa mauaji ya
“wachawi”, mbona alicharuka, akakosa raha wazi wazi na akawalazimisha wakuu kadhaa, wakiwamo mawaziri waandamizi, kujiuzulu? 
Yumkini, suala la demokrasia linajitokeza pia. Je, Nyerere hakuviza demokrasia kwa kusimika utawala wa chama kimoja na kupiga marufuku vyama vingine vya siasa? Hili ni suala gumu, kwa sababu mazingira ya wakati wa chama kimoja, nchini, barani Afrika na duniani kote, yalikuwa mazingira mahsusi katika kipindi maalumu cha kihistoria.
Kama inasameheka au la, inawezekana tusiweze kujibu kirahisi, lakini bila shaka lawama ambazo hazikosi kuwapo, hazina budi kuelekezwa kwa ujumla wa mzao wa viongozi wa Kiafrika walioziongoza nchi zao katika miaka ya kwanza ya uhuru. Katika kufanya hivyo, tutakuwa tumemkubali Nyerere kama mmoja wa hao wengine waliominya nafasi ya demokrasia kushamiri.
Lakini papo nhapo tutakuwa tumejiruhusu kutaka kujua ni nini kimempambanua Nyerere na hao wenzake ambao walikuwa pamoja wakati wa kuifinya demokrasia na kuviza uhuru wa kisiasa. Tofauti yake na wenzake ni kwamba alibahatika kupata fursa ya kurejea sera zake mwenyewe, kwa sababu alijaliwa uhai na akaweza kuendelea kuishi nchini kwake akiwa na uhuru wa kufikiri na kusema.
Aliitumia fursa hiyo, ambayo wenzake wengi hawakuwanayo. Akatafakari. Akaona makosa ya wakati ule, au hata pale ambako hakukubali makosa ya wakati ule, akakubali kwamba sasa hali ni nyingine kabisa na ilihitaji mabadiliko makubwa.
Akawaambia wenzake ndani ya chama tawala maneno ambayo hawakuyafurahia sana;
“Ukiona mwenzako ananyolewa, chako tia maji”.
Hakuishia hapo, bali aliendelea kufanya kampeni za kuwatetea wale waliokuwa wanaumizwa na utawala usiokubali mabadiliko. Akawaambia waache kuwaonea wale wasiokubaliana nao kimawazo. Akawa mtetezi wa wale wale ambao miongo nmiwili tu iliyopita angewatia ndani. Aliposikia kuna watu wanapiga kampeni ili rais aongezewe muda akakemea hadharani, na likaisha.
Kuna kitu kama metamorphosis kilitokea kwa Mwalimu Nyerere, akakua pamoja na mazingira ya dunia, akiyasoma kila siku na kujifunza kwenda nayo sambamba.
Alikufa akiwa na ubongo mkali wa ujana, tofauti na watawala wengine wanaozeeka akili na mwili kwa kasi ya kutisha.
Alijisomea wakati wote, na alikuwa tayari kujadili kile alichokisoma na ye yote aliyekuwa karibu, na aliyeweza kuelewa mada yenyewe. Kwa hilo, wengi walimkwepa.
Siri kubwa ya Mwalimu kuwa tofauti na wengine ilikuwa ni kujinyima. Kama ambavyo imeelezwa mwanzoni mwa makala hii kuhusu “mgomo wa maziwa”, Nyerere aliukimbia uroho na akapiga vita mshawasha na tama ya mali. Alichukia sana rushwa, na ingawaje ilimshinda kuing’oa miongoni mwa watu wake, hakukuwa na shaka hata kidogo kwamba kweli aliichukia.
Ile fursa tuliyoisema ya yeye kuweza kuendelea kuishi nchini kwake na kuweza kuwaza na kusema aliipata kwa sababu na matatizo yake yote, pamoja na makosa yake yote katika menejimenti ya siasa na uchumi, Wa tanzania walijua kwamba Mwalimu hakuwaibia. Hii ni tofauti na ilivyo kwa wenzake karibu wote, ambao wamefanya uongozi uwe ni mradi wa kujitajirisha wenyewe na wake zao na watoto wao.
Hakuna njia rahisi ya kumweleza mtu huyu. Ataelezwa kama yule tembo wa vipofu saba, kila mmoja “akimwona” kutokana na sehemu aliyoshika: Gogo la mti, ukuta wa nyumba, pazia, nyoka, na kadhalika.
Nyerere aliipigia kelele demokrasia ya vyama vingi, na akabeba bango la Benjamin Mkapa kwenda kwenye kampeni, ungedhani mzoefu wa kampeni hizi kwa miongo mingi, lakini ndiye yule yule aliyepiga marufuku ushindani wa kisiasa chini ya utawala wake.
Nyerere alikuwa mkali, na mara kadhaa aliwahi kuwaadhibu watu vikali, na baadhi yao waliumia. Lakini akiwekwa katika mizani itaonyesha kwamba alikuwa mtawala mkali bila kuwa katili. Alikuwa na ubongo mkali sana na katika mijadala mbalimbali aliweza kuwatia hofu washindani wake kwa mantiki tu. Kwa maana hii, mara nyingi alikuwa mtu wa kutamba.
Lakini papo hapo aliishi maisha ya mtu wa kawaida, akavaa, akala, akalala kama mtu wa kawaida. Alijivua masuti makali katikati nya miaka ya sitini na akaamua kuvaa nguo za kawaida kabisa. Aliweza kujiweka sawa na watu wa kawaida, mtaani na kijijini, na akaweza kuzungumza lugha yao, ingawaje vyuo vikuu vya dunia nzima vilimwona kama mtu asiyeweza kuzungumza lugha nyingine ila ya vyuo hivyo.
Nyerere alikuwa ni nani? Alikuwa kama Mahatma Gandhi au Jawaharlal Nehru?
Alikuwa kama Mao Zedong, au kama Vladimir Lenin? Au Joseph Stalin? Au Simon Bolivar? Au George Washington?
Labda siku moja tutajua!
*Makala hii ilichapishwa kwa mara ya kwanza Desemba 2001 katika toleo maalumu la Rai. Raia Mwema limeamua kuichapisha tena wakati huu tunapoadhimisha miaka 10 ya kifo chake ili kutoa fursa nyingine kwa vijana wa Tanzania kumwelewa vyema kiongozi huyo ambaye, mpaka sasa, hana mfanowe Tanzania.


