Kilimanjaro Queens ni ushindi

Imeandikwa na Mwandishi Wetu

Imechapishwa: 18 Septemba 2016

TIMU ya soka ya Taifa ya wanawake ya Tanzaniza bara, Kilimanjaro Queens leo itakuwa na kibarua kigumu itakapocheza nusu fainali ya michuano ya kombe la Chalenji kwa wanawake dhidi ya wenyeji Uganda mjini Jinja.

Michuano hiyo inayosimamiwa na Baraza la vyama vya soka Afrika Mashariki na Kati (Cecafa) inafanyika kwa mara ya kwanza. Kilimanjaro Queens ilianza michuano hiyo kwa ushindi wa mabao 3-2 dhidi ya Rwanda na kukata riketi ya nusu fainali baada ya Ethiopia kuifunga Rwanda na hivyo kuungana na Ethiopia kucheza hatua hiyo.
Zinatoka kundi B lililokuwa na timu tatu. Mechi iliyozikutanisha Kili Queens na Ethiopia iliisha kwa sare ya bila kufungana na hivyo kulingana kila kitu hali iliyosababishwa irushwe Shilingi ambayo ndio iliamua timu ya kwanza na ya pili kwenye kundi hilo.
Akizungumzia mechi ya leo kocha wa Kili, Sebastian Mkoma alisema anafahamu ugumu wa kucheza na mwenyeji lakini ameshawaelekeza vijana wake cha kufanya.
“Najua ugumu wa mechi ya kesho (leo) tunacheza na wenyeji ambao hawatakubali tuwafunge kirahisi lakini nasi pia hatutakubali watufunge maana tumejipanga kufika fainali,” alisema.
Mechi nyingine ya nusu fainali leo itaikutanisha Kenya na Ethiopia.
Mechi hiyo pia inatarajiwa kuwa na msisimko kwa vile timu zote hizo zimeonesha soka safi.


