
Mfuasi wa Besigye apata majeraha wakitawanywa

KAMPALA, Uganda MTU mmoja alijeruhiwa na kukimbizwa hospitalini Jumatano polisi walipotumia risasi na vitoa machozi kutawanya wafuasi wa mgombeaji urais kwa tikiti ya chama cha Forum for Democratic Change Dkt Kizza Besigye.
Polisi walioongozwa na kamanda wa eneo la Siipi, Gerald Twishime, walimwagiza Besigye na wafuasi wake wasiende katika kambi ya Tatriet iliyo wilayani Bukwo, eneo dogo la Sebei, lakini umati huo ukavutana nao. 
Hii ilikuwa baada ya kundi lililoongozwa na wazee kumwomba Besigye azuru kambi hiyo.
Besigye alijipitisha kwa nguvu katikati mwa polisi ambao walikuwa wamejipanga kwenye mstari kuzuia asipite kuelekea kwa kambi hiyo.
Hapo ndipo polisi walichukua hatua kwa kufyatua risasi na baadaye wakafyatua vitoa machozi.
Mwanamume aliyetambuliwa kama Kweyei, alipigwa risasi ya mpira akapelekwa katika Hospitali ya Bukwo kupokea matibabu.
Baadhi ya viongozi wa FDC pia walipata majeraha madogo. 
Mgombeaji huyo alikuwa katika eneo hilo kujipigia debe kwa maandalizi ya uchaguzi mkuu ujao.
Kwingineko, mgombeaji mwingine wa urais Amama Mbabazi pia alikabiliwa na zimwi la ukandamizaji wa upinzani unaoendelea kushuhudiwa nchini humo wakati wa kampeni zake.
Mbabazi alizuiliwa kushiriki kwenye kipindi cha majadiliano kilichopangiwa kupeperushwa kwenye kituo cha redio cha Voice of Karamoja (Sauti ya Karamoja) katika wilaya ya Kotido.
Kipindi hicho kilikuwa kimepangiwa kufanyika kuanzia saa mbili unusu usiku hadi saa nne usiku, lakini dakika chache kabla kipindi hicho kuanza, kituo kilifungwa na polisi.
Kulingana na Mbabazi na wadukuzi wengine, kamati ya usalama wilayani ilikutana na kuamua kutoruhusu kipindi hicho kuendelea.
Waziri mkuu wa zamani dakika chache baadaye alikutana na wanahabari katika Hoteli ya Skyline na kusema “ilihuzunisha sana kuwa katika enzi hizi wa ukuaji wa kidemokrasia bado mambo kama haya yanaweza kutokea.”
“Wakati tulipowasili niliambiwa kuwa kamati ya usalama katika wilaya ilikutana na kuamua hawataniruhusu kutumia kituo hicho cha redio,” akasema Mbabazi, Jumanne usiku.
Kulingana na mgombeaji huyo, maafisa wa usalama walisema waliagizwa na Tume ya Kitaifa ya Uchaguzi wasimruhusu kuzungumza kituo chochote cha redio.
“Tume haikuwa na mamlaka yoyote kuhusu suala hili na pili, niko huru kuzungumza katika kituo chochote cha redio kwa kuwa hiyo ni kawaida wakati wa kampeni. Niliwasiliana na wenzetu walio Kampala...tume ilisema hakuna mtu yeyote aliwasiliana nao kuhusu suala hili na kuwa si jukumu lao kudhibiti vituo vya redio,” akasema. 
Awali, Mbabazi alizuiliwa kuendeleza mkutano wa hadhara katika uwanja wa Boma mjini Kaabong na badala yake akahamishiwa hadi uwanja mdogo wa ndege wa Kidepo ulio vichakani.
Maafisa wa serikali pia walionekana Kaabong wakipeana fualana zenye nembo za chama tawala cha NRM zilizokuwa na picha ya Rais Yoweri Museveni.


