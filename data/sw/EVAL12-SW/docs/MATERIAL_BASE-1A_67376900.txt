
Magufuli, Mwakyembe wachimbana ‘mkwara’ Dec 27, 2012

UPANUZI wa uwanja wa ndege wa Mwanza umeziingiza katika mvutano, Wizara ya Ujenzi inayoongozwa na Waziri Dk. John Magufuli na ile ya Uchukuzi inayoongozwa Waziri Dk. Harisson Mwakyembe.
Msingi wa mvutano huo kati ya mawaziri hao wanaotajwa kutimiza majukumu yao kwa ufanisi zaidi katika Baraza la Mawaziri, ni uamuzi wa ama kuifunga au kutoifunga barabara inayotoka Uwanja wa Ndege Mwanza kwenda eneo la Igombe, huku Mwakyembe akitoa muda wa mwisho kwa barabara hiyo kufungwa vinginevyo ataifunga yeye. 
Kwa mujibu wa taarifa za kihandisi, barabara hiyo yenye urefu wa kilomita saba inaweza kukwamisha upanuzi wa uwanja huo utakaogharimu shilingi bilioni 105, kati ya hizo, bilioni 88 kutoka serikalini na bilioni 17 mkopo kutoka Benki ya Kiarabu kwa Maendeleo ya Afrika (BADEA) pamoja na Umoja wa Nchi zinazouza Mafuta duniani (OPEC) kupitia mfuko wake wa Maendeleo ya Kimataifa (OFID).
Kampuni ya China, Beijing Construction Engineering Group (BCEG) ilitiliana saini na Serikali kuanza upanuzi wa uwanja huo tangu Septemba, mwaka huu, na tayari malipo ya awali ya shilingi bilioni 14 yamekwishakufanyika katika ujenzi wa uwanja huo utakaochukua miezi 24 kukamilika.
Taarifa zinaeleza kuwa mkandarasi anayejenga uwanja huo hawezi kuanza ujenzi mpaka barabara hiyo ifungwe, lakini mamlaka husika zimekuwa zikitupiana mpira kuhusu uamuzi wa kufunga barabara hiyo.
Mhandisi mshauri wa mradi huo, raia wa Gambia, Mhandisi Karamo wa Kampuni ya Ushauri ya UNETEC, amemweleza mwandishi wetu kwamba ujenzi hautaanza kama barabara hiyo haitafungwa kwa sababu jengo la mizigo linatarajiwa kujengwa eneo inakopita barabara hiyo ingawa pia mpaka sasa katika hatua za awali za maandalizi hawajakwazwa na barabara hiyo. 
“Barabara hiyo haijatuharibia ratiba yetu mpaka sasa kwa kuwa tunajenga kambi na ofisi, lakini tukifikia hatua ya kuanza shughuli hasa za ujenzi barabara hiyo ni lazima ifungwe hatutaweza kuanza ujenzi kama inatumika, natumaini wakati wa kuanza civil works (kazi za ujenzi) itakuwa imepatiwa ufumbuzi,” alisema. 
Hata hivyo, hakueleza kwa uhakika ni lini ujenzi rasmi utaanza lakini alisema ni muda mfupi ujao na wamekwishakukagua barabara mbadala.
Kwa mujibu wa Meneja wa Uwanja wa Ndege wa Mwanza, Easter Madale, upanuzi huo wa uwanja utahusisha ujenzi wa jengo la abiria (terminal building) lenye kuhudumia watu milioni moja kwa mwaka, mnara wa kuongozea ndege (control tower), ofisi za hali ya hewa, jengo la mizigo (cargo complex) na eneo la kuegesha ndege za mizigo na njia za viunganishi pamoja na kuongeza urefu wa barabara ya kurukia ndege kwa mita 500 ili kufikia urefu wa mita 3,800 kutoka mita 3,300 za sasa.

Katika ziara yake katikati ya mwezi huu kukagua utekelezaji wa mradi huo, Dk.
Mwakyembe, alifichua kuhusu kuwapo kwa majadiliano ya muda mrefu kati ya uongozi wa Jiji la Mwanza, Mamlaka ya Viwanja vya Ndege na Wakala wa Barabara Tanzania (TANROADS) Mkoa wa Mwanza kuhusu barabara hiyo.
Kwa mujibu wa Mwakyembe, licha ya majadiliano hayo barabara hiyo haijafungwa na aliagiza kufikia Januari 15, mwaka 2013, barabara hiyo ifungwe kuruhusu upanuzi wa uwanja huo.
“Hatuwezi kuvumilia hali hii, kumekuwapo mazungumzo ya muda mrefu, lakini barabara haijafungwa, uwanja huu ni rasilimali ya taifa nchi itanufaika kutokana na uwanja huu. Nasema barabara hiyo ifungwe nikirudi nikakuta bado haijafungwa nitaifunga na muwaeleze wahusika,” alinukuliwa Dk. Mwakyembe wakati wa ziara hiyo.
Alisisitiza hataki kuona mkandarasi anashindwa kufanya kazi na kumaliza kwa wakati na baadaye alipwe fidia kwa kutumia fedha za Wa tanzania na kuongeza kuwa, wizara yake haitalipa hata senti moja.
Katika hatua nyingine, ofisa mmoja kutoka Tanroad Mwanza amemweleza mwandishi wetu kuwa, hawana mamlaka ya kufunga barabara isipokuwa waziri mwenye dhamana na barabara.
"Ni kweli hiyo barabara ya Airport Igombe ni ya kwetu (TANROADS) lakini hata meneja wa mkoa hawezi kusema anaamua tu kufunga barabara hiyo, huo ni uamuzi wa Waziri wa Ujenzi, ndiye mwenye mamlaka hayo kisheria na si mtu mwingine yeyote," alisema ofisa huyo ambaye hakutaka kutajwa jina lake gazetini kwa hofu ya kuonekana anapingana na waziri.
Hata hivyo, juhudi za mwandishi wetu kuwasiliana na Waziri Magufuli hazikuzaa matunda baada ya simu yake ya mkononi kutopatikana licha ya kupigwa kwa siku kadhaa, mara kwa mara.
Kuna mvutano juu ya nani atakayeisimamia barabara mbadala yenye urefu wa kilomita 25.5 inayoanzia eneo la Sabasaba kupitia Kiseke, Buswelu, Mhonze hadi Igombe, ambayo sasa hivi iko chini ya Halmashauri ya Manispaa ya Ilemela, ambayo imeelezwa hivi sasa haina fedha za kujenga barabara hiyo ili iwe mbadala.
Kutokana na mvutano huo, Mkuu wa Mkoa wa Mwanza Mhandisi Evarist Ndikilo ambaye pia ni Mwenyekiti wa Bodi ya Barabara Mwanza, alimwandikia barua Waziri wa Ujenzi pamoja na kumjulisha kuhusu kutakiwa kufungwa kwa barabara hiyo lakini pia kumuomba aipandishe hadhi barabara mbadala ili iwe chini ya TANROADS, iweze kujengwa kwa fedha za mfuko wa barabara kwa sababu halmashauri hiyo haina uwezo kwa sasa.
"Barua imepokelewa wizarani na ninaendelea kufuatilia ili kuona tunapata mujibu ya aina gani, maana barabara ikifungwa matatizo yakuja kwa mkuu wa mkoa, tunaamini hili litakwisha vizuri," alisema Ndikilo.
"Kwa mujibu wa taratibu za kihandisi, mkandarasi lazima atengeneze divert roads (njia mbadala) kwa sababu kufunga barabara hiyo bila kuwa na njia mbadala itakuwa ni mateso kwa wananchi wanaotegemea barabara hiyo kupata huduma mbalimbali," aliongeza Ndikilo.
Kama mvutano huo hautapatiwa ufumbuzi kwa wakati, si tu utachelewesha kukamilika kwa mradi huo muhimu kwa Mkoa wa Mwanza na Kanda ya Ziwa kwa ujumla lakini pia gharama za ujenzi wa mradi huo zitaongezeka kutokana na ucheleweshaji huo unaosababishwa na mteja (serikali).
Kupanuliwa kwa uwanja huo kunatarajiwa kuchochea kukua kwa utalii katika Mikoa ya Kanda ya Ziwa na kutachangia kwa kiasi kikubwa kulifanya Jiji la Mwanza kuwa kitovu cha biashara katika nchi za maziwa makuu.


