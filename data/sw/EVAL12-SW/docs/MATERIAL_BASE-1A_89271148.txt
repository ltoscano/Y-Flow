
Mikakati iwekwe kuzuia Ebola nchini
SERIKALI haina budi ila kuweka mikakati thabiti ya kuzuia uwezekano wowote wa virusi vinavyosababisha ugonjwa wa Ebola kuingia nchini. Ugonjwa huo ambao unazidi kuenea katika mataifa ya magharibi mwa Afrika umesababisha kufariki kwa maelfu ya watu wakiwemo madaktari wanaotibu watu walioambukizwa.
Ikizingatiwa ushirikiano wa karibu hasa kibiS ashara kati ya Kenya na mataifa kama vile Nigeria, ni sharti hatua kali ziwekwe katika maeneo yote yanayotumiwa na wanaosafiri kutoka mataifa hayo kuingia nchini ili wachunguzwe kabla kuruhusiwa kuingia.
Inatia hofu jinsi hatukuona ilani yoyote ikitolewa mapema na serikali kwa Wakenya wanaosafiri kuelekea mataifa yaliyoathirika ili wajitahadharishe kikamilifu wanapokuwa katika mataifa hayo.
Ebola inafahamika kuwa na uwezo wa kuenea kwa haraka kwani huweza kuenezwa wakati mtu anapogusa jasho la mwingine aliyeambukizwa.
Kinachofanya ugonjwa huo kuwa hatari zaidi ni jinsi hauna tiba wala chanjo na huweza kusababisha maafa saa chache baada ya mtu kuambukizwa.
Mbali na viwanja vya ndege vya kimataifa, maeneo yote ya mipaka pia lazima yawe na maafisa wa afya wanaofahamu vyema jinsi ya kukagua wanaoingia nchini na kutambua ikiwa wana dalili zozote za maambukizi ya Ebola.
Ni wazi juhudi nyingi zitalenga kuweka ulinzi katika viwanja vya ndege lakini inafaa ikumbukwe kuwa kuna uwezekano wa wasafiri wanaotoka katika mataifa yaliyoathirika kuingia nchini kupitia mipaka yetu na mataifa jirani.
Maafisa wanaolinda mipaka yetu wenye mazoea ya kupokea rushwa na kusahau majukumu yao sharti wajue sawa na ugaidi ambao umekithiri kutokana na ulegevu wa baadhi yao, ugonjwa huo hauchagui yeyote kwa misingi ya dini wala kabila.
Serikali ihakikishe maafisa wa afya wamefunzwa ipasavyo kuhusu jinsi ya kutambua ugonjwa huo na kile wanachohitajika kufanya wanapogundua kuna mtu mwenye dalili za maambukizi.
virusi vinavyosababisha ugonjwa wa Ebola 


