
Wakulima wataka NCPB ipakie mahindi kwa vipimo vya kilo 50
Na MWANGI MUIRURI MUUNGANO wa wakulima wa nafaka hapa nchini (KGGA) jana walimtaka waziri wa kilimo Bw Willy Bett kuhakikisha kuwa mahindi yatakayouzwa kwa bodi ya nafaka hapa nchini (NCPB)
yatapakiwa kwa vipimo vya kilo 50.
Aidha, wanamtaka atangaze kuwa bei ya gunia hilo la kilo 50 itakuwa Sh2,700 ili kuwapa wakulima pato la faida ya asilimia 40.
Vilevile, wanamtaka Bw Bett azingatie agizo la serikali la mwaka wa 2014 ambalo lilitangaza kuwa kila mkulima atakuwa akipokezwa Sh500 kwa kila gunia la mahindi analoliwasilisha kwa NCPB kama bima ya uzalishaji.
Walimtaka ahakikishe kuwa serikali itakuwa ya kwanza kuheshimu na kutii sheria mpya iliyoidhinishwa mwezi jana kuwa kila zao la kilimo litakuwa likiuzwa kwa uzani huo.
Kufuatia hali hiyo, walisema kuwa serikali inafaa kuwa tayari imetoa ilani kwa wakulima wote nchini ambao watauzia NCPB mahindi kuwa watahitajika kuipakia kwa magunia ya uzani wa kilo 50 bali sio kilo 90 kama ilivyo desturi.
Walisema kuwa Bw Bett ambaye alichapisha sheria hizo za Pathogens Laws na ambazo zimeanza kutekelezwa anafaa kuwa wa kwanza kuzitii.
Katika taarifa ya habari kutoka kwa mwenyekiti wa muungano huo Bw James Mureithi, aliteta kuwa ikiwa Bw Bett hatasisitiza kuwa wakulima wauze mahindi yao chini ya sheria hizo mpya, basi kwa mujibu wa sheria huenda akashtakiwa mahakamani.
"Bw Bett alichapisha sheria hizo mpya katika gazeti rasmi la serikali anaelewa kuwa aliweka kifungo cha mwaka mmoja gerezani au faini ya Sh500, 000 kwa yeyote atakayezikiuka. 
Yeye atakuwa wa kwanza kuhukumiwa ikiwa hatawajibika katika kuzitii," akasema.


