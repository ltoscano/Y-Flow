Mchakato wa Katiba: tunakata tawi la mti tulilolikalia
May 29, 2014

WAKATI nikiendelea na mjadala huu unaolenga kutoa mchango wa mawazo yangu kuhusu nafasi ya vyombo vya habari katika Katiba mpya, mchakato wenyewe umefikia njia panda.
Katika kuendeleza maana ya demokrasia ninarejea katika muktadha wa historia kuonyesha kuwa tusipokuwa makini na mchakato huu, tutakuwa tunakata tawi la mti tulioukalia.
Kukwama kwa majadiliano katika Bunge la Katiba kulianza asubuhi na mapema baada ya makundi yanayoshiriki kuonyesha – na kushikilia kama luba – misimamo iliyolenga kulinda maslahi ya kundi husika.
Kundi la wanasiasa wa upinzani, chini ya mwavuli wa Umoja wa Katiba ya Wananchi (UKAWA) lilishindwa kuvumilia kuendelea katika mchakato ule baada ya kuona mawazo yao yanabakwa na yale ya kundi la wengi.
Pamoja na kwamba kundi linaloongozwa na chama kilichoko madarakani liliamua – kutokana na wingi wake – kuendelea kujadili vipengere vya rasimu ya Katiba bila kuwapo wajumbe wa vyama vya ushindani, bado ukweli ulibakia kuwa kwa mujibu wa Sheria ya Mabadiliko ya Katiba, maamuzi ya kupitisha rasimu ile yalipaswa kufanywa na theluthi mbili ya wajumbe kutoka Bara na Visiwani ambayo waliobakia wasingeliifikia.
Lakini pia, hata kabla ya makundi husika kuanza kutofautiana kwa kejeli na matusi, wajumbe wa Bunge la Katiba hawakutafakari kwa kina maana pana ya mchakato wenyewe.
Tafakuri ya maana ingelitusaidia kuvua mawani ya ubinafsi yanayotufanya kuona karibu tu na si huko tunakokwenda ili kujenga mazingira ya kutafuta maridhiano na hata muafaka wa kitaifa.
Tunatokaje hapa? Hilo ni swali muhimu ambalo tunapaswa kulitafakari kwa kina katika kipindi hiki ambacho mjadala huo umefikia njia panda pamoja na kwamba umepisha Bunge la Bajeti la mwaka huu kuendelea na ratiba yake.
Kwa hakika, hadi sasa yanatolewa majibu mepesi tu kuhusu kinachopaswa kufanyika lakini hakuna majawabu. Na kinachochangia ukosefu wa majawabu ni kile kile kilichosababisha mkwamo wa mjadala wenyewe wakati ukianza: “Ama nishinde mie au ushindwe wewe”.
Wajumbe wa UKAWA wameshikilia kuwa hawawezi kurejea bungeni kwa sababu mazingira ya mjadala yatakuwa ni yale yale yaliyowaondoa bungeni na wakati huo huo wahafidhina katika chama kilichoko madarakani wanafikia hata hatua ya kusema watabadili vifungu vya Sheria ya Mabadiliko ya Katiba ili waendelee na mchakato wa kuipitisha. Hapa hakuna majawabu. 
Pamoja na kwamba misuguano na migogoro kama hii ni muhimu katika ujenzi wa demokrasia, inaweza pia kuwa na athari kubwa endapo kinachoisababisha na kuichochea ni nia hasi ya kila kundi kutaka kufunga magoli. Na nikitanua zaidi mfano huu wa ‘kufunga magoli’, kwa kuuhusianisha na sekta husika, yanayoendelea sasa katika mchakato wa kuunda Katiba ya nchi yanaweza kuonekana ni mchezo wa rafu wa kisiasa.
Kwa ufahamu wangu – na kama nilivyokwishaeleza huko nyuma – demokrasia yoyote inayozaa matunda ya haki, amani, umoja na maendeleo ni matokeo ya misuguano mikali na hata mapambano ambayo hatma yake ni kuweka mazingira, mifumo (ya kiutawala na maisha) inayokubalika na kuwanufaisha wanajamii wote.
Kama historia inavyotueleza, mapambano haya mara nyingi yanazaa athari kubwa hasa pale yanapohusisha kutaka kubadili mfumo uliopo ambao una wanufaikaji wake. Wanufaikaji wa mfumo unaolalamikiwa na wengine, mara nyingi hawapendi kabisa kuona mabadiliko yanayoweza kuwaondolea manufaa waliyoyazoea na ambayo huwa wanaamini wana haki ya asili ya kunufaika nayo. Na hata pale ambapo mabadiliko yanayotakiwa kufanyika yangeliweza kuwanufaisha na kuwasalimisha wanufaikaji na walalamikaji kwa pamoja bado wanufaikaji – kutokana na hulka ya ubinafsi wa kibinadamu – hugoma kufikiri tofauti.
Katika kitabu chake cha mwaka 2010 kiitwacho Why the West Rules: For Now, mwanazuoni Iam Morris ametembelea historia ya mataifa mbalimbali – akijikita zaidi kulinganisha dunia ya Magharibi na ile ya Mashariki – kuelezea ni nini kilitokea hadi kuzifanya nchi za Magharibi zitawale dunia leo hii. Na anasema katika Karne ya saba Kabla ya Kristo, Dola za Mashariki (Uchina ya leo) zilikuwa mbele kimaendeleo.
Morris anathibitisha kwa hoja kwamba historia imejaa mapambano kati ya wanufaikaji waliotaka mifumo yao inayolalamikiwa iendelee na wakandamizwaji waliokuwa wakifikishwa pahala na kuchukua uamuzi wa machozi, jasho na damu kupinga na kulazimisha mabadiliko. Na kwamba jamii iliyokuwa na mikakati bora na ya kiakili ya kuweka mifumo bora ya kiutawala – kuendana na mahitaji ya wakati – kwa kiasi kikubwa ilifanikiwa sana kutatua migogoro yake, japo kwa kipindi fulani, hadi pale wanufaikaji wapya walipojikuta wakinogewa kama kupe na kuwa wakali pale walipolalamikiwa na wananchi wao wenyewe.


