Utumwa tuliotwishwa, sasa twajitwisha wenyewe
Nov 28, 2013

NIMEDOKEZA kwamba tumejenga utamaduni wa kujiona kama sisi ni kisiwa, kwa kujitenga na mikondo mikuu inayotembea duniani, na hata katika Bara la Afrika.
Sivyo tulivyokuwa katika historia yetu. Watu wengi wanakumbuka kwamba Tanzania katika miaka ya 1960 na 1970, Dar es Salaam ilikuwa ikijulikana kama kituo cha ‘hija’ ya ukombozi wa Afrika, “the Mecca of African liberation.” Hii ilitokana na ukweli kwamba makao makuu ya juhudi za ukombozi, na hasa Kamati ya Ukombozi, yalikuwa hapa, na kiongozi mkuu wa mapambano hayo alikuwa hapa: Julius Kambarage Nyerere.
Sasa, kwa kuwa harakati za ukombozi wa kisiasa zilikamilika mwaka 1994, inawezekana bado hatujapata mwelekeo wa kuchukua ili tuendelee kuwa ni sehemu ya uongozi wa bara hili katika nyanja nyingine zinazotuhitaji, na kwa sababu hiyo bado tunahangaika bila kujua ni wapi tuelekee.
Muda mrefu umepita tangu nimesikia wakuu wakisema kwamba zama hizi ni zama za diplomasia ya kiuchumi, lakini mimi sijaelewa maana yake ni nini kwa sababu diplomasia ni shughuli ya kujenga uhusiano baina ya nchi moja na nchi nyingine duniani katika sekta zote, ikiwa ni pamoja na siasa, usalama, uchumi, maingiliano ya kitamaduni na kisomi, na kadhalika na kadhalika.
Hiyumkiniki kwamba nchi inaweza ikaamua kwamba diplomasia yake itakuwa ni “diplomasia ya kiuchumi” pekee. Kwanza hatuna budi kujua kwamba diplomasia yetu tangu uhuru ilikuwa na sehemu kubwa ya uchumi. Ni kwa jinsi hiyo tulikuwa na uhusiano na nchi kubwa kadhaa ambazo hazikutuunga mkono katika mapambano ya ukombozi lakini zilitoa misaada ya kiuchumi.
Nchi kama Ujerumani Magharibi (baada ya ugomvi wa awali) ilikuwa nchi ya karibu sana na Tanzania, na baadhi ya wakuu wa nchi hiyo, kama vile Willy Brandt wakawa ni marafiki wa kweli na wa karibu wa Nyerere. Kadhalika kwa akina Olof Palme wa Sweden na Prince Bernhard wa Uholanzi. China pia ilikuwa na uhusiano mkubwa wa kiuchumi na nchi yetu, kama inavyodhihirika kupitia kiwanda cha Urafiki, TAZARA na miradi mingine iliyojengwa kwa ushirikiano mkubwa baina yetu na Wachina.
Ningegweza kuendelea kwa kutoa mifano mingine, lakini hiyo itatosha kwa sasa. Nilichotaka kuonyesha ni kwamba wakati wote, na kwa nchi zote, uchumi ni sehemu ya diplomasia, na hauwezi ukawa ndiyo sehemu pekee ya diplomasia kwa kipindi chochote kile isipokuwa tu kama nchi itajigeuza kuwa ni “chamber of commerce.”
Hapana, tusijifunge katika uchumi pekee, ila uchumi uwe ni sehemu muhimu ya diplomasia yetu. Upo umuhimu pia wa kujenga urafiki na maelewano ya aina nyingine ambayo hayana sura ya kiuchumi. Kwa mfano, kwa nchi za eneo la Mashariki ya Afrika uhusiano wetu ni wa mambo mengi, pamoja na utamaduni, udugu, uchumi, siasa na kadhalika.
Hakuna njia ya kuepuka ukweli kwamba watu wetu wameingiliana mno na watu wa nchi jirani, nchi ambazo zimefanywa kuwa ‘jirani’ kwa sababu za ukoloni. Wajaluo wa Musoma na wale wa Kenya, au Wakurya wa nchi hizi mbili, au Wadigo, au Wamasai, hawawezi kuwa ‘jirani’ kwa sababu ni wamoja, na juhudi zozote za kuwafanya waendelee kuonekana kama ‘jirani’ zinathibitisha kwamba akili zetu zilizotekwa na wakoloni karne moja na zaidi iliyopita bado hatujazirejesha. Bado tu watumwa wa wazungu.
Hili ni kweli katika mipaka yote inayotuzunguka kwa sababu wale wazungu waliojikusanya mjini Berlin mwaka 1884-85, hawakujali ni watu gani walikuwa wakiishi katika maeneo waliyoyakatakata, mara nyingi kwa kupitisha misitari iliyonyooka katikati ya mataifa ya jadi. Ndiyo maana nchi za Afrika ndizo pekee zenye misitari iliyonyooka kama mipaka.
Kwa kweli wala wazungu hao hawakuona kwamba wanawagawa watu, kwa sababu kwao sisi hatukuwa na thamani kubwa sana kuliko wanyama na mali nyingine zilizopatikana pale tulipoishi. Kwa mantiki yao, vipande vya ardhi vilivyogawanywa kama nyama ya ndovu aliyekufa vilibeba mali za kutumika kwa maslahi ya hawa mabwana, na mali hizo zilikuwa zinajumuisha ardhi, mimea, maji, madini, wanyama na watu-nusu, ambao hadhi yao ilikaribia zaidi wanyama kuliko binadamu.
Ninayo sababu ya kusema hivyo. Laiti kama wangedhani kwamba hawa walikuwa ni binadamu kamili, ama wangeogopa kuwakatakata holela kwa kuhofu kwamba hawa wanaogawanywa wangekataa kukatwakatwa na wangeasi, au wangeweka utaratibu unaoziwezesha jamii zilizokatwakatwa kwa maslahi ya wakoloni kuwa na utaratibu wa kuendeleza uhusiano wao kwa kuvuka mipaka.


