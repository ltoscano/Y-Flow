
Je, ni jeshi lisiloenda kwa amri ya kamanda?
Jul 19, 2012

TANGU Dk. Steven Ulimboka atekwe na kuteswa na watu wanaodaiwa kutokujulikana, zimeibuka nadharia nyingi za utekaji huo.
Nyingi ya nadharia hizo zimekuwa zikiihusisha Idara ya Usalama wa Taifa.
Baadhi ya nadharia zinatisha hata kwa kuzisoma tu, na nyingine zinaashiria hali mbaya ya kutisha kuhusu weledi wa idara hiyo.
Enzi za usiri ulioizunguka idara hiyo na shughuli zake, zimefikia kikomo na ushauri wa bure kwa watendaji wa idara hiyo ni kuweka wazi baadhi ya shughuli zao ili kuepusha hatari ya watendaji wachache kutumia idara hiyo kufanya makosa ya jinai kwa kisingizio cha kulinda usalama wa Taifa.
Majibu ya reja reja yaliyotolewa na Katibu Mkuu Kiongozi wa Ikulu Ombeni Sefue na Naibu Mkurugenzi Mkuu wa Idara hiyo Jack Zoka kuwa idara hiyo haihusiki na masuala ya siasa yanasikitisha.
Hii ni kwa sababu, kwa miaka takribani 15, kazi kubwa ya idara hiyo machoni pa umma imekuwa ni mikakati ya kisiasa, kulinda chama tawala na wanasiasa wake, na kuwezesha uhalifu wa dola katika kuhujumu rasilimali za Taifa.
Kazi yake ya msingi ya kulinda usalama wa Taifa imekuwa ni ya ziada.
Itakumbukwa miaka michache iliyopita, mabilioni ya shilingi za walipa kodi yaliibiwa kutoka Benki Kuu kwa kisingizio cha usalama wa Taifa. 
Yaelekea hata hili la utekaji na uteswaji wa Dk. Ulimboka lina harufu ya matumizi mabaya ya idara hii nyeti kwa usalama wa Taifa letu.

Mchambuzi makini wa masuala ya usalama katika gazeti hili, wiki iliyopita alichambua dhana ya “rogue” yaani uwezekano au tabia ya baadhi ya maofisa wa idara kujituma kufanya masuala fulani bila kibali rasmi cha idara na kuishia kufanya makosa ya kiuhalifu.
Hii inatokea pale, idara kwa ujumla wake, inapokuwa inafahamu kuwapo kwa mivutano fulani katika jamii inayoweza kuhatarisha usalama wa Taifa. Katika hali hiyo, idara inaweza kuwa ama haijabainisha ni hatua gani zichukuliwe au haina habari za kina kuhusu mivutano hiyo.
Hali hiyo inaweza kuzalisha mwanya (ombwe), na maofisa wa idara wanaweza kwa kutumia kinga na viapo vyao, kutenda mambo yasiyo na kibali cha moja kwa moja toka kwa wakuu wao. Kwa makusudi au bahati mbaya, wakatenda kinyume na taratibu au sheria.
Katika Taifa kama letu lililojaa rushwa na maadili mabovu ya maofisa wenye kinga, kuna uwezekano mkubwa wa kufanya uhalifu kama aliofanyiwa Dk. Ulimboka.
Nitakuwa wa mwisho kutoamini ikiwa hili silo lililotokea katika sakata hili.

Katika muktadha huo huo, maofisa wa idara ya usalama wanaweza kuunda vikosi vya kihuni na kijambazi na kuendesha vitendo vya utekaji na mauaji yasiyo na manufaa mapana kwa usalama wa Taifa. Vitendo hivyo venye sura ya kujipendekeza kwa watawala, huwa vinalenga kutimiza maslahi binafsi ya wana usalama hao
“waliokata kamba”.
Maslahi hayo yaweza kuwa katika mfumo wa visasi binafsi, kutumiwa na matajiri, kuhalalisha matumizi ya fedha ya idara, na wakati mwingine kubadili mwelekeo (diversion) au kubadili agenda inayojadiliwa kwa hisia kali na jamii.
Wiki hii Taifa likiwa katika katika kujadili utekaji wa Dk. Ulimboka, tumeshuhudia utekaji mwingine wa mwanasheria wa NEMC na pia tumeshuhudia
“mtekaji bandia” wa Dk. Ulimboka. Dhana hii ya “rogue” yaweza kuwa iko kazini ili kuficha uchi wa serikali, au kutimiza maslahi binafsi ya wana usalama wetu wanaohangaikia matumbo yao na wanasiasa wa kambi zao.

Kama nilivyowahi kusema katika safu hii, maofisa wetu wa usalama kama walivyo majaji wetu, hawana chanjo ya kutotumiwa kisiasa. Tumeshuhudia wenyewe kwa macho yetu, wakuu wa chombo hiki nyeti, wa zamani na wa sasa wakigawanyika katika kambi mbalimbali za kisiasa.
Tumeshuhudia wenyewe maofisa hawa wa usalama wakigombea nafasi za kisiasa kama ubunge, udiwani, ukada wa vyama vya siasa, hasa chama tawala, na pia tumewaona wakihaha wakati wa kampeini wakiwapigia debe wagombea fulani.
Aidha, tumeshuhudia maofisa hawa wakiteuliwa kuwa wakuu wa wilaya, mikoa, maofisa tawala wa mikoa na wilaya na hata wengine wakiibukia kuwa wafanya biashara wakubwa.
Mabadiliko haya mwonekano na uhusika wa maofisa wa usalama katika medani za siasa na uchumi wao binafsi na familia zao, ndicho chanzo cha uhalifu uliowahi kufanywa na unaoendelea kufanywa na idara hii kwa kisingizio cha kulinda usalama wa Taifa.
Ikiwa wanaibuka na kugombea nafasi za kisiasa ambazo msingi wake ni wao kuwa wanachama wa chama cha siasa, tujiulize walianza lini kuwa wanachama wakati ndani ya idara ni mwiko kuwa mwanachama wa chama chochote? Wananchi watawaaminije kuwa kazi zao za kila siku hazikipendelei chama chao cha siri?

Idara hii ilipoundwa na Baba wa Taifa ilikuwa na misingi thabiti ya kutojihusisha na siasa hata kama wakati huo tulikuwa na chama kimoja. Baba wa Taifa mwenyewe alinukuliwa katika vikao vya ndani akieleza uhuru, umakini, utakatifu na kutoeleweka kwa idara hii.
Pamoja na kwamba alikuwa kamanda mkuu wa idara hii lakini aliiheshimu na kuiogopa sana idara hii. Baba wa Taifa aliwaonya watu wa familia yake na marafiki zake kutothubutu kuingilia utendaji wa idara hii. Hata wakati wake zilikuwapo operesheni huria za idara bila kuhitaji mashauriano au ruhusa yake, lakini ni mara chache sana alihoji uhalali, uadilifu, utekelezaji na usiri wa operesheni hizo.
Hii ni kwa sababu, idara yenyewe haikuacha shaka yoyote kwake na kwa jamii kuwa ilikuwa inatekeleza maslahi mapana ya umma na mustakabali wa Taifa changa la Tanzania ya wakati huo.
Opersheni kubwa za kitaifa kama za uhujumu uchumi, ukombozi wa Kusini, Azimio la Arusha, migomo, uhaini na minyukano ya vita baridi zilifanikiwa sana kwa sababu kwanza, uadilifu na uzalendo wa Baba wa Taifa ulikuwa hautiliwi shaka, na pili, uadilifu, usiri na utendaji wa idara ya usalama havikutiliwa shaka na wote-maadui kwa marafiki wa Taifa letu.

Kinachoonekana kuwa kinaweza kuwa kimetendeka dhidi ya Dk. Ulimboka ni mparaganyiko wa utendaji wa idara hiyo unaozaa dhana ya “rogue elements”.
Kama nilivyosema wiki iliyopita, ikiwa idara ya usalama haimjui ni nani alimteka Dk. Ulimboka haifai kuwa idara ya kuaminiwa, na kama inamjua mtekaji huyo, basi inahusika na utekaji huo.
Hiki ni kizungumkuti kinachoweza kutatuliwa tu na uundaji wa tume huru ya uchunguzi ili kuisafisha idara ya usalama wa taifa.

Tumewasikia wana usalama wetu wakihangaika kupotosha ukweli wa kile kilichotokea. Ikiwa nadharia zao zina chembe ya ukweli, basi ukweli huo waweza pia kutafsirika hivi: Kwamba, ikiwa Dk. Ulimboka alitekwa na majambazi, jamaa za wagonjwa au madaktari wenye hofu ya kusalitiwa kama inavyopigiwa mbiu na wana usalama wetu, bado idara ya usalama inahusika.
Kuna mazingira yanayoashiria kuwa idara inaweza kuwa ilimchongea Dk. Ulimboka kwa madaktari wenzake na jamaa za wagonjwa. Baada ya kufanya hivyo, idara inaweza kuwa ililipia utekaji huo unaoweza kuwa ulifanywa na watu wengine nje ya idara. 
Uwezeshwaji wa idara unaweza kuwa wa kifedha, vifaa, na hata semina elekezi ya namna ya kuendesha zoezi hilo. Hapa ndipo anapoingia huyo anayeitwa ofisa wa Ikulu, anayetajwa kwa jina la Abeid.
Bado mpaka hatua hii, ni tume huru inayoweza kutengua kitendawili hiki, kuzidi kuchelewesha uundwaji wa tume hii, kunaweza kuchochea “maasi” ndani ya idara ya usalama kwa sababu maofisa safi na waadilifu wanaweza kuwa hawapendi kuchafuliwa kwa kuchanganywa na uhalifu uliofanywa.


