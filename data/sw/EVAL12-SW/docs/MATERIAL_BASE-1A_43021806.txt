
Boda wazidi kuandamana kulalamikia ajali

MAMIA ya wahudumu wa bodaboda jana waliandamana kwa siku ya tatu mfululizo baada ya mwenzao kugongwa na kujeruhiwa vibaya na gari mjini Ngurubani, Kaunti ya Kirinyaga.
Bodaboda hao walitatiza magari na kuhangaisha madereva huku hali ya wasiwasi ikitanda mjini humo.
Huku wakiwa wamebeba mabango na matawi, waandamanaji hao walishutumu vikali kisa cha kugongwa kwa mwenzao aliyekuwa amebeba abiria wawili karibu na hoteli ya Nice Digital City.
Wakati wa mkasa huo, wahasiriwa walipata majeraha mabaya na walikimbizwa katika hospitali ya Mwea kupata matibabu.
Kadhalika, walishutumu serikali kwa kushindwa kuweka vizuizi katika eneo la mkasa ili kuzuia ajali zaidi.
Walidai kuwa wenzao 31 wamefariki katika eneo hilo huku wengine wengi wakijeruhiwa na magari yanayosafirisha Miraa kutoka Meru hadi Nairobi katika kipindi cha mwaka mmoja uliopita. 
“Tumechoshwa na ajali nyingi ambazo zimekuwa zikitokea katika eneo hili. Tumechoka kupoteza wenzetu kila siku!” wakasema waandamanaji hao.
Walidai kuwa juhudi zao za kutaka serikali kuweka vizuizi katika barabara hiyo zimegonga mwamba.
“Tumewasilisha ombi kwa serikali tukiitaka iweke vuzuizi katika eneo hilo lakini hakuna hatua imechukuliwa. Inaonekana serikali haijali hata kama tukifa,” akadai mmoja wa waandamanaji hao.
Wahudumu hao wa bodaboda walihutubiwa na mwenyekiti wa chama cha wafanyabiashara mjini Ngurubani, Antony Mucheke ambaye aliitaka serikali kuweka vizuizi vya barabarani katika eneo hilo.
“Hivi majuzi watu watano waliuawa na wengine 27 wakajeruhiwa na hivyo serikali inafaa kufanya hima na kuweka vizuizi ili kuzuia maafa yasiyo ya lazima,” akasema.
Bw Mucheke alionya kuwa iwapo vizuizi havitawekwa barabarani, idadi ya watu wanaopoteza maisha yao kupitia ajali za barabarani itaongezeka maradufu.
Baada ya kuhutubiwa na Bw Mucheke waandamanaji hao walitawanyika na kuapa kuendelea na maandamano yao leo iwapo hakuna hatua zitakazochukuliwa. 
-GEORGE MUNENE


