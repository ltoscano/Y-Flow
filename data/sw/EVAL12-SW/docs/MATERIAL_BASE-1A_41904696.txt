
Wajipanga kuzuia uchomaji moto May 31, 2012

KATIKA makala iliyotanguliwa, wiki mbili zilizopita, tuliona kwa kina kuhusu hifadhi ya wanyamapori ya Liparamba, Mbinga mkoani Ruvuma, wiki hii tunaangalia changamoto zinazolikabili pori hilo hasa uchomaji moto.
Meneja Mkuu wa mradi wa pori la akiba la wanyama Liparamba, Hashim Sariko, anabainisha kuwa uchomaji moto ovyo wa misitu ni moja ya changamoto kubwa inayokabili uendeshaji wa hifadhi hasa kutokana na wanyama na viumbehai ndani ya hifadhi kuathirika na hata wengine kufa. 
Hata hivyo, anasema katika kukabiliana na hali hiyo kimeundwa kikundi cha askari ili kwenda kuzungumza na jamii inayozunguka hifadhi hiyo kuhusu tatizo la uchomaji moto kuzunguka hifadhi ili kutambua namna jamii hiyo inavyoelewa tatizo hilo.
Kwa upande wake Ofisa Maliasili Wilaya ya Mbinga, Ahmed Nanyanje, anasema uchomaji moto katika vijiji vinavyozunguka hifadhi hiyo na wilaya nzima kwa ujumla ni tatizo ambalo lazima litafutiwe ufumbuzi.
Anabainisha kuwa sheria ya misitu inasema hairuhusiwi mtu yeyote kuchoma moto hata kama ni shamba lake bila kupata kibali kutoka Serikali ya Kijiji husika ili kuchoma moto kwa kushirikiana na majirani na endapo moto utakushinda majirani waweze kusaidia kuuzima moto huo.
Hata hivyo, anasema sheria ya misitu inaeleza kuwa moto ukiunguza mali ya mtu mwingine ni kosa na kwamba kuna sheria ndogo za wilaya zinazosimamiwa na hifadhi ya mazingira na upandaji miti ambazo zinalinda misitu na maoteo ya majani na vyanzo vya maji. 
Nanyanje anaongeza kuwa mipango yote ya Serikali katika utekelezaji inahimiza kilimo hai, usimamizi endelevu wa mazingira, usafi wa mazingira na kwamba moto licha ya kuchomwa na kuunguza, moshi nao unaongeza tatizo katika uchafuzi wa hali ya hewa.
" Sisi katika Wilaya nzima ya Mbinga tumefanya kampeni kubwa ya kuzuia uchomaji moto ovyo. Hakuna kijiji wala kata isiyokuwa na taarifa kuhusu moto.
Inapofika kila Juni na Oktoba katika mikutano ya vijiji vyote tunazungumzia agenda ya moto. Hivyo wilaya inajua suala la uchomaji moto," alisisitiza.
Anasema tangu kuanzishwa kwa mpango wa hifadhi ya Liparamba na mchakato wake wa ulinzi na usimamizi vimeitikiwa vizuri na umma ambao sasa unaelewa vyema masuala ya hifadhi.
Anasema sasa katika wilaya hiyo kuna maeneo ambako uchomaji moto ovyo haufanyiki kabisa hiyo ikiwa ni baada ya jamii kuelewa japo huko nyuma katika baadhi ya maeneo, vikiwamo vijiji vinavyozunguka hifadhi ya Liparamba kuchoma moto ilikuwa ni kama mila na desturi.
Nanyanje anasema katika maeneo yale ambayo yana mazao ya kudumu hakuna uchomaji moto ovyo hususani maeneo ya milimani ambapo katika maeneo yote yenye mazao ya msimu kama mahindi na ulezi masuala ya uchomaji moto ovyo yamekuwa yakitokea karibu kila mwaka.
Anaongeza kuwa katika maeneo yanayolima mazao ya msimu pia wananchi wanaendesha shughuli za uwindaji kwa kutumia moto ili waweze kuwapata wanyama kwa urahisi pamoja na kuchungia mifugo yao katika nyasi mpya baada ya kuchoma moto za zamani.
"Katika hifadhi ya Liparamba moto unatokea kila wakati kutokana na pori hilo la wanyama kuwa na barabara kubwa inayopita katikati ya hifadhi. Hiyo ni kama wapita njia wanachoma moto kwa makusudi au kutofahamu wakiwa wanavuta sigara na wengine wanapopika kwenye hifadhi hiyo hawazimi moto hivyo upepo ukivuma unaweza kuwasha moto katika maeneo mengine," alisema.
Kwa mujibu wa taratibu walizojiwekea, anasema akikariri sheria kwamba moto ukianza katika ubalozi fulani ni lazima balozi huyo ajue na kuchukua hatua kwa kumtaarifu mwenyekiti wa kitongoji kwa vile tatizo la moto linahusu wadau wote.
Anasema katika masuala mengi wamekuwa wakisaidiwa na vyombo vya habari ambavyo anasema pia kwamba vimekuwa ni wadau muhimu na washiriki kikamilifu katika mapambano dhidi ya uchomaji moto ovyo misitu.
Kwa ujumla ofisa maliasili huyo anapendekeza ifanyike kampeni kubwa kuzuia uchomaji moto kwa ushirikiano wa idara ya misitu na utalii sanjari na kutumia vyombo vya habari kama redio, magazeti na idara ya misitu uenezi na akaahidi kwamba ofisi yake ipo tayari kuchangia katika kampeni hiyo kabambe ili kuinusuru misitu, viumbehai na mazingira kwa ujumla.
Ofisa maliasili huyo ameshauri kuwa wananchi hususani katika maeneo ya vijijini hivi sasa wanatakiwa wapate habari mara kwa mara kupitia matangazo ya redio na makala za mazingira kwenye magazeti kama ilivyo katika mapambano dhidi ya ukimwi ili wawe wanakumbushwa hatari ya uchomaji moto.
Kwa upande wake Mkuu wa idara ya Maliasili Halmashauri ya Wilaya ya Mbinga, Peter Mdaki, akizungumzia tatizo la uchomaji moto katika wilaya hiyo anasema wananchi wengi wamekuwa na desturi ya kuchoma moto na kwamba idara yake imekuwa ikichukua hatua mbalimbali zikiwamo za kusambaza sheria mpya ya mazingira kwa wananchi.
"Sheria ya zamani ya mazingira ilikuwa ni anayechoma moto alitakiwa kulipa adhabu ya sh. 2000. Sasa sheria mpya ya mazingira na misitu imegawanywa katika vijiji vyote 206 wilayani Mbinga na wananchi wamekuwa wakisomewa katika kipindi cha kuchoma moto," anasema.
Mdaki anasema Halmashauri hiyo katika mwaka mpya wa fedha wa 2008/2009 imejipanga kuboresha mazingira katika sekta za uvuvi, misitu na nyuki. Kuhusu misitu kuna Mpango wa Usimamizi Shirikishi wa Misitu (PFM) unaofanyika katika vijiji 10 ambavyo vitapimiwa mipaka hivi karibuni.
Amevitaja vijiji hivyo kuwa ni Kigonsera, Lipumba, Mahande, Mitawa, Mitanga, Burma, Kikuli, Ilela, Makonga naMatekela na kwamba vijiji vyote hivyo vinapakana na misitu ya asili na vyanzo vya maji.
Anabainisha kuwa tayari semina katika vijiji hivyo zimefanyika ikiwa ni pamoja na kutafuta raslimali katika kila kijiji ili kufanyia matumizi na kwamba mpango huo wa PFM unatarajia kumalizika mwaka 2010.
Anasema katika kuhifadhi mazingira ya nchi kavu katika wilaya hiyo kila mwaka unafanyika upandaji miti na kwamba Halmashauri ya Wilaya hiyo imenunua vifaa vya kuoteshea miche kwa ajili ya vikundi, taasisi na watu binafsi.
" Vyanzo vikuu vya maji katika wilaya nzima ya Mbinga vipo 17 ambavyo ni safu za milima yenye mito mingi ili maji yaweze kuongezeka na kupatikana wakati wote. Kila kijiji katika vyanzo hivyo kimetakiwa kutunza eneo lake pamoja na kupanda miti ya kuhifadhi vyanzo vya maji ambavyo ni uhai wa Wilaya ya Mbinga," anasema Mdaki.


