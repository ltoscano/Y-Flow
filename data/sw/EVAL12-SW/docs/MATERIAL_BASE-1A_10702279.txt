Ufisadi mpya waibuka
Dec 06, 2012

LICHA ya Mdhibiti na Mkaguzi Mkuu wa Hesabu za Serikali (CAG) kuripoti kuhusu ufisadi unaofanyika kupitia matengenezo ya magari ya Serikali, sheria zimeendelea kuvunjwa, baadhi ya vigogo wanaomiliki baadhi ya gereji za mitaani wamekuwa wakijichotea mamilioni kifisadi, kupitia matengenezo hayo, Raia Mwema, limeelezwa.

Kwa mujibu wa mwongozo wa matengenezo ya magari, pikipiki na mitambo ya Serikali, jukumu la kusimamia matengenezo hayo limewekwa kisheria chini ya Wizara ya Ujenzi, kupitia kwa Wakala wa Ufundi na Umeme (TEMESA).

Katika utekelezaji wa majukumu yake, TEMESA kupitia karakarana yake, hupaswa kukagua na kuidhinisha matengenezo ya magari ya Serikali, na hata kuruhusu magari hayo kwenda kutengenezwa katika gereji binafsi, lakini imebainika hilo halifanyiki kwa sasa.

Vyanzo vyetu vya habari kutoka TEMESA na baadhi ya madereva wa magari ya Serikali vinadokeza kwamba magari mengi yamekuwa yakipelekwa katika gereji za mitaani kinyemela, bila kibali cha TEMESA, sambamba na ukiukwaji wa taratibu nyingine.

Baadhi ya taratibu nyingine zinazokiukwa kwa lengo la kujichotea mamilioni ya fedha katika matengenezo ya magari ya Serikali ni namna ya kuteua gereji za mitaani.

Mwongozo wa matengenezo ya magari ya Serikali unaelekeza: “Karakana (gereji) teule zitapatikana kwa mujibu wa sheria ya ununuzi wa umma.” Kwa maana ya utaratibu wa zabuni itakayosimamiwa na TEMESA.

Hata hivyo, taarifa kutoka TEMESA zinaeleza kuwa mwongozo huo umekuwa ukikiukwa na baadhi ya maofisa waandamizi wa Serikali, wanaotajwa kuwa na ubia na baadhi ya gereji zinazopewa kazi ya kutengeneza magari ya umma.

Mbali na hayo, mchakato wa malipo kwa gereji hizo za binafsi umekuwa, kwa sehemu kubwa, ni wa kuvunja taratibu.

Mwongozo unaelekeza kwamba malipo ya matengenezo kutoka idara au wizara, lazima yathibitishwe na TEMESA, lakini utekelezaji wa matakwa hayo ni kitendawili.

Kipengele hicho kinachotaka malipo yahakikiwe na TEMESA kwanza, kimekuwa kikikukwa na baadhi ya vigogo, ikidaiwa wamekuwa wakifanya malipo makubwa ili kujipatia fedha ya ziada, jambo ambalo lisingewezekana kama TEMESA ingehusishwa moja kwa moja. 

Raia Mwema limeelezwa kwamba idadi kubwa ya gereji zinazotumika kufanikisha wizi huo
kupitia matengenezo ya magari ya Serikali ni gereji bubu, zisizosajiliwa rasmi kwa kazi hiyo jambo ambalo pia ni kinyume cha sheria.

Baadhi ya madereva wa viongozi wa kitaifa waliozungumza na mwandishi wetu kwa sharti la kutoandikwa majina yao gazetini, wamekiri wakati mwingine kupeleka magari hayo kwenye gereji binafsi mitaani bila kufuata taratibu za kiserikali.

“Kuna hujuma zinafanywa dhidi ya karakana ya TEMESA ili iendelee kutokuwa na uwezo kutengeneza magari ya Serikali. Wapo viongozi wameanzisha gereji mitaani na wengine wameingia ubia maalumu na wamiliki wa gereji hizo,” anasema dereva wa mmoja wa makatibu wakuu katika moja ya wizara nchini.

Anaongeza: “Magari yaliyopo chini ya usimamizi wake (TEMESA) yanapelekwa gereji hizo kwa matengenezo na malipo yanafanyika kwa kiwango cha juu zaidi ili fedha za ziada wagawane.

“Kwa hiyo mhusika anakuwa amepata fedha ya ziada kutokana na malipo makubwa yaliyofanywa. Pili, anakuwa amepata faida kupitia ubia wake na mmiliki wa gereji, kwa sababu gereji hiyo inajiendesha kibiashara.”

Maelezo ya dereva huyo yanaungwa mkono na mmoja wa Mameneja wa Karakana ya M.T Deport (jina linahifadhiwa) ambaye anakiri kwamba kwa muda mrefu, Serikali imekuwa ikipoteza kiwango kikubwa cha fedha kwa uzembe wa watu wachache wenye kujali maslahi yao.


