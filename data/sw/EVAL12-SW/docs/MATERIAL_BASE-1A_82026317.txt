Guhimiriza abana b'abakobwa
kwijukira amashure birakenewe
«1» Umugambi wishinze guteza imbere indero y'abigeme muri
Afrika AGEI waragize urugendo mu gice ca mbere c'ukwezi
kwa Kigarama 2001 mu makomine y'intara ya Kirundo,
kugira ngo utohoze ingorane nyamukuru zituma abana
b'abakobwa bataja mw'ishure.
«2» Abakuru b'amashure y'intango ... bari muri ayo manama
yatunganijwe mu makomine, baremeje, bishimikije ibiharuro
ko n'ubu ibitigiri vy'abana b'abakobwa biga, biguma ari bito
cane, mu ntara ya Kirundo. Mu mwaka uheze, abakobwa biga
mu mashure y'intango bari ibice 41 kw'ijana mu ntara ya
Kirundo. Ivyo bitigiri vyari vyamanutse cane mu ntango z'aya
magume. Nk'akarorero muri komine ya Kirundo, imbere
y'amagume abanyeshure b'abakobwa bari 48,5 6 kw'ijana, ariko
mu 94-95, ivyo bitigiri vyaciye bimanuka gushika ku 27
kw'ijana. Ariko rero gushika ubu, abana b'abakobwa baracari
bake mu mashure, mu ntara ya Kirundo.
«3» Imvo zatumye abana biga ari bake, zihagaze ku mico
n'ubuhwiji bw'abavyeyi. Henshi mu ntara ya Kirundo,
baracemeza yuko ata mashure y'abigeme, umukobwa
abwirizwa kuba umuzezwanzu gusa, diplome y'umukobwa ni
umugabo, n'ibindi...
«4» Buramatari wo mu Kirundo ... yariyamirije icitwazo
c'ubukene bw'abanyakirundo co kutarungika abana
kw'ishure. Ati: Abanyakirundo sibo bakenye ugereranije
n'abanyagihugu bo mu ntara za Mugamba-Bututsi, bigisha
abana cane. Arabandanya ati: Ahubwo ingorane zihagaze ku
bavyeyi batarajijuka ku vyerekeye akamaro k'ishure. Ikindi
naco ni uko n'uburyo bukenya bubonetse mu muryango
babukoresha mu gushira mw'ishure ubwa mbere na mbere
abana b'abahungu.
«5» Umugambi AGEI rero, urategekanya gushinga amakomite
mu komine yose, yo kujijura abanyagihugu gushira abigeme
mw'ishure.
 Ayo
 makomite
 abwirizwa
 kuzojijura
abanyagihugu kugira ngo umwe umwe wese abone ko
ikibazo c'indero y'abigeme ari rwiwe. Abari mu nama ya
AGEI mu makomine y'intara ya Kirundo barasavye ibihano
ku bavyeyi bazirengagiza gushira abana bageze kwiga
mw'ishure. Abandi nabo barasavye ko iyandikwa ku nguvu
ry'abana baja kw'ishure ryoza rirabera ku muhana ku
muhana.
