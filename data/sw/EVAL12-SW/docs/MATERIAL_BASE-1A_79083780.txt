
Miaka 51 ya Uhuru: Maswali juu ya huko tunakoelekea Dec 20, 2012

KAMA ilivyo ada, Desemba 9 ya mwaka huu tumeadhimisha miaka 51 ya Uhuru wa Tanzania Bara (Tanganyika). Sherehe za mwaka huu ni baada ya yale maadhimisho makubwa ya miaka 50 mwaka uliopita. Tofauti na mwaka jana, mwaka huu maadhimisho yake ni mwanzo wa maandalizi ya miaka mingine 50 ijayo, tutakapokuwa tukitimiza miaka 100.

Kama ilivyo kawaida kwa miaka yote, maadhimisho ya Uhuru yanatumika zaidi, hasa kwa upande wa serikali, kuimba na kukariri mafanikio (iwe kwa takwimu au maelezo marefu) yaliyofikiwa tangu mwaka 1961 tulipojinyakulia Uhuru. 

Ni kwa utaratibu huu wa maadhimisho haya unaosisitiza kuimba tu ‘mafanikio’ yaliyofikiwa, imefikia mahali kwamba wengi wetu tumekuwa ‘vipofu’ wa kufanya ulinganifu yakinifu kuhusu mafanikio haya. Kwa maneno mengine, hatufanyi tathimini yakinifu kama vile: je, mafanikio tuliyofikia yanaakisi au kulingana na muda (miaka) tuliotumia hadi kuyafikia?

Je, wenzetu tuliokuwa nao kiwango karibu sawa kimaendeleo wakati tunapata Uhuru (mfano nchi ya Malaysia) hivi sasa hatua waliyopiga kimaendeleo tunailinganisha vipi na ya kwetu? Kama wametuzidi, nini hasa cha ziada ambacho kimewafanya watuzidi?

Pamoja na hayo, hatuna budi pia kujihoji dira yetu kama taifa wakati tunapata Uhuru (na miaka michache iliyofuata baada ya 1961) ilikuwa ni nini hasa?
Tuliisimamia vipi dira hii? Na kwa sasa dira yetu ni nini hasa?

Hata hivyo, kwa kuwa utaratibu wa kuimba tu mafanikio bila ‘kuyachambua’ kwa kina ndio umetamalaki, ipo dhana iliyozoeleka kwamba mtu yeyote anapojadili ukosefu wa dira na mwelekeo madhubuti wa huko tukoelekea kama taifa, anaonekana anakejeli maendeleo tuliyofikia. Huu si mtazamo sahihi.

Kama taifa, kwa kipindi cha miaka 50 iliyopita ni kweli kwamba tumeweza kujenga na kuboresha mifumo ya kiuchumi, kijamii na kisiasa kwa namna fulani inayoelezeka. Mathalani, kumekuwapo na ongezeko la wanaopata elimu (kuanzia elimu ya msingi hadi elimu ya juu), uboreshwaji wa miundombinu, huduma za afya na kadhalika.

Pamoja na hayo, hatuwezi kujadili miaka 51 ya Uhuru kwa kuishia kuchukua mtazamo huo wa kutaja na kuelezea ‘mafanikio’ tu. Ni lazima tupanue zaidi mjadala juu ya mafanikio haya tuliyoyafikia, ili kuweza kuweka mikakati madhubuti ya huko tukoelekea. Yapo masuala kadhaa ambayo ni muhimu tuyatazame ili kuweza kujipanga kama taifa.

Mosi, ni ukweli dhahiri kuwa, pamoja na taarifa kwamba uchumi wetu kama taifa umekuwa ukipanda mwaka hadi mwaka, lakini maisha ya wananchi walio wengi yanaendelea kuwa magumu sana. Pato binafsi la watu walio wengi limekuwa duni na hivyo kiwango cha umasikini kimeendelea kuwa cha hali ya juu zaidi. Hii ni hali halisi ambayo yeyote yule anayepata nafasi ya kushuhudia maisha halisi ya Wa tanzania walio wengi, vijijini na mijini, anajionea hali ilivyo.

Pili ni suala linalofanana na hilo la kwanza; inasikitisha namna ambavyo pengo kati ya masikini walio wengi na matajiri walio wachache linaendelea kukua kwa kasi kubwa. Ni dhahiri kuwa mfumo tulionao umeruhusu hali hii kuendelea kutawala. Hii ni changamoto kubwa wakati huu tunaposhiriki katika kutoa maoni kwa ajili ya Katiba mpya; fursa hii isipotumika ipasavyo hali hii ambayo imeendelea kunufaisha wachache itaendelea kutawala. 

Pamoja na hayo, kiwango cha rushwa kimeendelea kulitesa taifa na kuongeza ugumu katika upatikanaji wa huduma mbalimbali. Wakati rushwa imeongeza urasimu katika kupata huduma kama vile za afya, elimu, sheria (mahakamani) na nyinginezo kwa wananchi walio wengi na masikini, kwa wachache imekuwa ni fursa ya kujitajirisha na kunufaika. Mathalani, wapo waliokabidhiwa madaraka serikalini na hata katika asasi zisizo za kiserikali ‘wanaouza huduma’ zinazotakiwa kutolewa bure kwa wananchi, kwa manufaa yao binafsi. 

Nne, mfumo wetu wa ulipaji kodi kwa ujumla wake bado ni tatizo. Kama ambavyo Mwalimu Nyerere aliwahi kusema kuwa serikali zote ‘corrupt’ (zilizotawaliwa na rushwa) duniani huwa hazikusanyi kodi, mfumo wetu tulionao umekuwa ni wa kuhakikisha watu wa kada ya chini (wafanyabiashara wadogo na wafanyakazi) ndio walipaji wa kodi (kubwa), huku wanaopata vipato vikubwa sana (kwa biashara au njia nyinginezo) hawalipi kodi ipasavyo.

Upo mjadala, kwa mfano, juu ya namna gani kampuni kubwa za simu za mkononi na madini kama zinalipa kodi ipasavyo. 

Kwa upande mwingine, kilimo kama sekta inayotegemewa na Wa tanzania walio wengi imeendelea kuwa duni kutokana na maandalizi yasiyoridhisha na utekelezaji mbovu wa sera na mipango tunayojiwekea. Haishangazi kwamba mpango kama wa
‘Kilimo Kwanza’ haujaleta mafanikio kulingana na namna ulivyokuwa ukinadiwa. 

Ni hapa katika utekelezaji wa yale tunayojiwekea (sera, sheria, mipango na mengine) kumejidhihirisha tatizo jingine kubwa tulilonalo: wanasiasa kuingilia mno masuala ya kiutendaji na kuyavuruga. Kwamba, ama kwa makusudi au kwa kutojua, wanasiasa wamegeuka ndio wataalamu wa sheria, wataalamu wa elimu na huduma nyinginezo na hivyo kuyumbisha mifumo mingi husika.

Mathalani, mfumo wa elimu (kama tatizo jingine la msingi kwa matatizo mengi niliyoyataja hapo awali) hapa nchini kwetu ni suala ambalo bila kutafutiwa ufumbuzi wa haraka linalipeleka taifa kusikojulikana. Kama ambavyo wadau mbalimbali wamekuwa wakisisitiza, ipo haja ya elimu yetu kuhakikisha inaandaa wahitimu wanaoweza kujitegemea na kujiajiri, walio wazalendo kwa taifa lao kwa maana ya kupambana na rushwa; elimu ambayo inatolewa kukidhi mahitaji na kutatua kwa vitendo matatizo ya nyakati tulizopo.

Ni dhahiri kwamba yapo mafanikio mengi ambayo tumejipatia baada ya hii miaka zaidi ya 50 ya Uhuru, lakini lazima tuukubali ukweli mchungu kuwa mafanikio haya hayalingani na rasilimali tulizonazo na miaka tuliotumia kuyafikia.
Tukiwa na dhana hiyo, ndipo tutakuwa tayari kujiuliza maswali magumu ambayo majibu yake ni mwangaza wa kutupeleka huko tunakoelekea kwa mafanikio halisi.

Mungu na aibariki Tanzania!


