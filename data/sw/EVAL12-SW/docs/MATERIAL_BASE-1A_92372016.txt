Mosíká tɛ̂, elɛngɛ́ mwăsí Bolúmbú abimí na ekala ya mái na emɛlɛli. Atíí libosó ya tatá ya yĕ, mpé alímwí. Elɛngɛ́ mobáli Mákalámbá alekísí míso mbángumbángu epái ya elɛngɛ́ mwăsí Bolúmbú. Amɔ́ní elongi ya Bolúmbú lokóla mosáká mozalí kongɛngɛ káti ya nzúngu. Míso ma yĕ lokóla ngɔlɔ. Matáma ma yĕ lokóla mokengé. Nzóto mokɛ́ lokóla ntoku. Mbebu mokɛ́ lokóla libúndú. Nsúki lóngúlóngú lokóla lolɛkɛ. Mino pɛ́mbɛ́ lokóla pɛ́mbɛ́ ya nzɔku. Nkíngó nzilánzilá lokóla nkíngó ya kóbá. Ntólo kitɔ́kɔ lokóla ebengá. Mabɔ́kɔ sémbo lokóla lɔmbɛ. Mimpéndé ya makolo kitɔ́kɔ lokóla monkúfo.

Mákalámbá amílobélí na káti ya motéma mwa ye,̆ "Mwăsí azalaka ndé boye! Atá epái mɔ̆kɔ́ ya mabé ezalí tɛ̂. Biténi bínsɔ bya nzótu bizalaka na kitɔ́kɔ ya yangó boye. Atá yɔ̆kɔ́ ekokí kobóyisa yɔ̆ yĕ tɛ̂!"

Mói mosílí mokómákí na káti ya mitú. Bandeko míbalé ya Mbutamúntu Lokosú bayéí kokóma. Makambo mpé mabandí sé kobanda. Bangó mpé bakɔ́tɛ́lí sé makambo yangó mpé balandí sé kolanda.

Mbutamúntu Nsósó-Pɛ́mbɛ́ yĕ yĕ te, "Bísó tozalí sé na likambo lya bísó. Mói mpé wâná mozalí kopúsana. Bísó mpé tofándí mosíká. Tosílí mpé tolandámí mwâ mpɔ̂ te tokokí kotíka bankɔ́kɔ tɛ̂. Ntína toyélí yɔ̆ Lokosú áwa ezalí sé te mwăná wa ndeko wa ngáí, óyo bozalí komɔ́na yĕ áwa nkómbó Mákalámbá, babótá yĕ te ákamata mwăsí wa yĕ wa mbóka. Afánda na yĕ na ngɛlɛ́. Ayéí áwa na mbóka babótá bamamá ba yĕ mpɔ̂ na ngɛlɛ́. Wâná ezalí lokóla te libóta lya bísó líkúfa penzá tɛ̂. Atá kúná na ngɛlɛ́, lízala sé kobótama. Bísó balekí bísó na mayɛ́lɛ ma mokandá. Bangó ndé bamundɛ́lɛ́ ndɔmbɛ. Bakosálaka makambo ma bangó sé mbángu bôngó. Tálá moto ayá áwa kala, sánzá íbalé ilekí. Akoloba atá tɛ̂ te tólukela yĕ mwăsí tɛ̂. Obɛ́lɛ́ atíkálí sé yɛnga mɔ̆kɔ́ mpɔ̂ ázónga, alingí tólukela yĕ mwăsí. Tomɔ́ní sé alingí mwâsí ábála. Yangó wâná toyéí kotála yɔ̆ mpɔ̂ ya makambo yangó. Ndéngé mpé níni tokokí kosálá@ Nsɔ́mí sɔ́kí alingí likambo, babóti bakosála •sé yangó tŏ tɛ̂@•"

Mbutamúntu Lokosú afándí mwâ mokɛ́, mpé abéndí bandeko ba yĕ mwá pɛmbɛ́ni mpɔ̂ te bátála ndéngé ya likambo lîná. Ebéndání bangó pɛmbɛ́ni, balobání ndéngé nyɔ́sɔ, mpé bazóngélí bapaya ba bangó. Nsima ya bofándi bwa bangó o nsé, mbutamúntu Lokosú akesólí mwá mokɛ́.