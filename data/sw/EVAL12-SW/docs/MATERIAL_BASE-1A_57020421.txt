
Mwanamke aliyetupa mtoto wa siku moja sokoni asakwa
Na NELCON ODHIAMBO
POLISI wilayani Siaya wanamtafuta mwanamke mmoja anayesemekana kumtupa mtoto wake wa kike wa umri wa siku moja katika soko kuu la Ng’iya.
Kulingana na OCPD wa eneo la Siaya Bw Stephen Cheteka, wananchi waliwafahamisha polisi kuhusu kisa hicho ambapo wanabiashara wa enoe hilo la Ng’iya walipatwa na mshangao jana asubuhi walipomwokota mtoto huyo wa siku moja. 
Kasisi Jerim Ouma Owino, ambaye alimwokota mtoto huyo alipokuwa akielekea sokoni, alisema kuwa alivutiwa na sauti ya malaika huyo aliyekuwa akilia kwa sauti ya juu.
KASISI Kasisi huyo alienda kumtaza mtoto na kupatwa na mshtuko alipomwona mtoto huyo mchanga, ambaye alikuwa ametupwa kitovu chake kikiwa hakijakatwa, ishara kuwa alikuwa amezaliwa saa chache kabla ya kutupwa.
“Nilisikia sauti ya mtoto akilia kichakani karibu na soko, nilivutwa na kilio hicho na nikaenda kumuokoa,” alisema Owino.
Madai hayo yalithibitishwa na OCPD wa Siaya Bw Cheteka ambaye alisema mtoto huyo alipelekwa katika Zahanati ya Ng’iya kabla ya kupelekwa katika hospitali ya Kaunti ya Siaya ili kupata matibabu maalum.
Bw Cheteka alisema madaktari walimtibu mtoto huyo na kisha kumweka katika kifaa cha Incubeta na hali yake i shwari.


