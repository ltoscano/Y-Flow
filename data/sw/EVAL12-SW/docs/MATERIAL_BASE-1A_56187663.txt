
Serikali yapata kigugumizi Jun 02, 2012

WAKATI bei ya pamba katika soko la dunia ikiendelea kuporomoka, Serikali bado haijakubali au kukataa ombi la Chama cha Wanunuzi wa Pamba (TCA) la kutaka kuingilia kati na kuokoa jahazi ili kunusuru zao hilo nchini. 
Hivi karibuni TCA iliomba Serikali ama inunue pamba yote iliyobaki na kuihifadhi mpaka hapo bei itakapoongezeka katika soko la dunia au inunue pamba na kuiuza kwa bei ya sasa katika soko la dunia kwa kubeba hasara iliyopo.
Bei ya pamba katika soko la dunia imeshuka kutoka dola za Marekani senti 70 kwa pauni (pound) moja ya pamba nyuzi hadi senti 40.40 kufikia juzi Jumatatu.
Kwa mujibu wa Mkurugenzi Mkuu wa Bodi ya Pamba nchini Dk. Joe Kabisa, hadi kufikia Desemba mwaka jana, zaidi ya marobota 148,000 yalikuwa hayajasafirishwa kutokana na kuporomoka huko kwa bei katika soko la dunia.
Waziri wa Kilimo wa Chakula Stephen Wassira amekiri kupokea mapendekezo hayo kutoka TAC mpaka sasa lakini bado Serikali haijafikia uamuzi juu ya maombi hayo.
Akizungumza kwa njia ya simu mwishoni wa wiki, Waziri Wassira alisema kuwa suala hilo ni zito hivyo si suala la kuongelea barabarani.
“Niko njiani kuelekea Dodoma. Masuala ya pamba ni mazito, siwezi kuongea nikiwa barabarani,” alisema Waziri Wassira alipoulizwa hjatua iliyofikiwa katika kunusuru zao hilo.
Hata hivyo, alipoulizwa juu ya mapendekezo ya TCA alisema: “Ni kweli wameleta na nimeyaona, lakini Serikali bado haijatoa uamuzi. Bado tuko kwenye mchakato kwani hilo ni jambo kubwa.”

Ofisa mmoja wa Bodi ya Pamba ambaye hakutaka jina lake litajwe amesema kuwa suala hilo ni gumu kwani kuna mazao mengine ya biashara ambayo pia yameathirika kutokana anguko la uchumi na fedha duniani.
“Hilo suala ni gumu sana . Kuna ‘options’ nyingi ila kwa vile mimi si msemaji wa Serikali siwezi kuzungumzia hilo. Lakini si pamba tu ambayo imeathirika.
Hata mazao mengine ya kibiashara nayo bei imeshuka, kwahiyo tatizo ni kubwa, ” alisema.
Msukosuko wa kifedha ulioikumba dunia hivi sasa huenda ukawa na athari mbaya katika uzalishaji wa zao la pamba nchini iwapo Serikali na wadau wengine hawatachukua hatua zinazostahili na kwa wakati muafaka.
Sasa bei ya zao hilo kuu la biashara hasa katika mikoa ya Kanda ya Ziwa imeshuka katika soko la dunia kwa asilimia zaidi 20 kati ya Januari, 2008 na Februari mwaka huu.

Kutokana na kushuka kwa kasi kwa bei hiyo, wanunuzi wa pamba wameshindwa kuisafirisha nje kwa kuepuka hasara kubwa watakayopata.
Mwenyekiti wa Chama cha Wakulima wa Pamba nchini (TACOGA) Lazaro Nduta anasema kuwa athari ya moja kwa moja ya kuporomoka huko kwa bei ya pamba katika soko la dunia ni kushuka kwa uzalishaji wa zao hilo kuanzia msimu ujao.
Anasema kuwa kutokana na wanunuzi kushindwa kuuza pamba waliyonunua msimu huu, huenda msimu ujao wanunuzi watapungua na bei pia kupungua.
Kupungua huko kwa wanunuzi kunatokana na ukweli kwamba mbali na kupata hasara kutokana na bei kushuka, wanunuzi wengi walichukua mikopo benki, hivyo kutakuwa na mzigo mwingine wa riba.

“Gharama za uzalishaji zinazidi kuongezeka hivyo wanunuzi wakipunguza bei, wakulima watashindwa kulima kwani watakuwa wanapata hasara. Kama bei katika soko la dunia itaendelea kushuka, basi hata bei ya kununulia musimu ujao pia itashuka na hapa anayeumia ni mkulima wa pamba kwani gharama za uzalishaji zinazidi kuongezeka,” alisema.
Aliongeza Nduta: “Kushuka kwa bei kuta-discourage (katisha tamaa) wakulima hivyo msimu ujao hawatalima kwa wingi na hii itaathiri moja kwa moja juhudi za Serikali za kuinua kilimo cha pamba nchini.” Nduta anaongeza kuwa ili kunusuru kilimo cha pamba, Serikali kupitia Wizara ya Kilimo na Chakula inapaswa kukaa na wadau wengine ili kuangalia namna ya kulitafutia ufumbuzi tatizo hilo .
Aidha, anasema kuwa benki zinapaswa kukutana na wanunuzi ili kujadili tatizo hilo kwani wanunuzi wengi walikopa benki.
Kauli hiyo ya Mwenyekiti wa TACOGA inaungwa mkono na Mwenyekiti wa Chama cha Wanunuzi wa Pamba (TCA), Christopher Mwita Gachuma, ambaye anasema tayari wao kama wanunuzi wamekwisha kupeleka mapendekezo yao serikalini juu ya tatizo hilo .
Anafafanua kuwa TCA imeiomba Serikali kupitia Bodi ya Pamba kuingilia kati suala hilo kama ambavyo Serikali za nchi nyingine zinavyofanya.
“ Tumekwisha kuiandikia serikali mapendekezo yetu tunavyoona ili kunusuru hali hii kwa sababu iko nje ya uwezo wetu. Sisi kama ‘individuals’ hatuwezi,” anasema Gachuma.
Hata hivyo, Gachuma anasema kuwa ni mapema kusema kama kuporomoka kwa bei hiyo kutaathiri uzalishaji wa pamba nchini.
“Bei ya soko la dunia haitabiriki, inaweza kupanda na kushuka muda wowote hivyo ni mapema kusema athari zake. Na kwa vile wakulima wamekwisha kulima msimu huu hatuwezi kusema uzalishaji utashuka. Lakini kama hali itaendelea namna hii ni dhahiri kwamba bei ya kununulia pamba musimu ujao itashuka sana .
Kwahiyo athari zitaanza kujitokeza kuanzia musimu ujao wa kilimo kwani kama bei itashuka wakulima wengi watakata tamaa”.
Bei ya kununulia pamba mbegu kwa wakulima katika musimu huu uliomalizika ilikuwa shilingi 400 kwa kilo moja lakini ilipanda hadi kufikia shilingi 500.
Lakini wakulima wengi walilalamikia bei hiyo kuwa ni ndogo kulingana na gharama halisi za uzalishaji.

Uzalishaji wa pamba ambayo kutokana na mchango wake mkubwa katika uchumi wa mikoa ya Kanda ya Ziwa na taifa katika miaka ya nyuma kiasi cha kuitwa dhahabu nyeupe, umeporomoka vibaya kuanzia miaka ya 1990.
Rekodi ya juu ya uzalishaji wa pamba nchini ilikuwa ni marobota 532,400 katika msimu wa 1992/1993 kabla ya kuanzishwa kwa mfumo wa soko huria.
Hata hivyo, baada ya kuyumba kwa zao hilo miaka ya 90, katika musimu wa mwaka 2005/2006 uzalishaji uliongezeka hadi kufikia marobota 700,000. Lakini ulishuka tena hadi kufikia marobota 370, 926 katika musimu wa mwaka 2007/2008.
Aprili mwaka jana wadau wa sekta ndogo ya pamba walizindua Mpango wa Kuendeleza Sekta Ndogo ya Pamba na Viwanda vya Nguo ambao ni wa miaka mitano (2009-2015).
Mpango huo umeainisha mikakati mbalimbali ya kuendeleza zao la pamba ili kufikia lengo la kuzalisha marobota milioni 1.5 kufikia mwaka 2010.
Hata hivyo, kukosekana kwa mvua za kutosha na sasa kuporomoka kwa bei ya pamba katika soko la dunia huenda vikawa vikwazo vya kufikia malengo hayo ya kuzalisha marobota milioni 1.5 kufikia mwakani.


