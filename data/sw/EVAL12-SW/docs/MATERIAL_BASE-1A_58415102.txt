Mlandege yarudi kwenye soka

Imeandikwa na Mwandishi Wetu, Zanzibar

Imechapishwa: 11 Septemba 2016

WAKONGWE wa soka Visiwani Zanzibar timu ya Mlandege wamerudi tena katika ulimwengu wa soka ambapo msimu huu itashiriki ligi daraja la pili wilaya ya Mjini. 

Timu hiyo ambayo imepata mdhamini mpya, Kamal Abdulsatar ambaye ni mtoto wa aliyekuwa mdhamini wa zamani wa timu hiyo. Uzinduzi wa timu hiyo ulifanyika jana katika ukumbi wa Bait Lyamini ambapo alikabidhi jezi pamoja na viatu.
Akizungumza katika hafla hiyo, Kamal aliwataka wachezaji hao kuijengea heshima timu hiyo pamoja na viongozi wao ili kuipa sifa na kuirudisha katika hadhi yake ya awali.
Alisema kuwa lengo la kuichukua timu hiyo na kuwa mfadhili mkuu na mmiliki wa timu ni kutaka kuiona inarudi katika jina lake ambalo lilitamba miaka ya 1990.
Hivyo alisema kuwa ili kufikia lengo lake hilo ni lazima kuwepo na ushirikiano pamoja na kila mmoja kujibiidisha kwa kuingiza juhudi zake binafsi.
“Madhumuni makubwa ni kuirejesha kama ilivyokuwa na hilo litafanikiwa kama mtajitahidi na kukubali kufanya kazi,” alisema Kamal ambaye mbali ya kuwa ni mmiliki lakini pia ni Rais wa timu hiyo.
Makamu wa Rais wa timu hiyo Mbaraka Himid alisema kuwa jitihada za pamoja zinahitajika ili kufikia malengo ya timu hiyo kwa kila mmoja kujali na kuithamini timu hiyo.
Alisema kuwa ni lazima ifikie wakati kwa kila mmoja kujali na kuacha kuongozana kwa vile kila mmoja ana wajibu wa kujituma pasipo kushurutishwa.
Timu ya Mlandege kwa zaidi ya miaka minne ilishindwa kushiriki ligi hiyo ambapo mwaka wa mwisho ilishiriki ligi daraja la tatu wilaya hiyo na msimu huu imepata nafasi kwa kununua daraja kutoka kwa timu ya Kidongo Chekundu.


