
M-Kopa yaanzisha TV itumiayo miale ya jua
Na LUCY KILALO KAMPUNI ya M-KOPA inayouza vidubwasha vinavyotumia miale ya jua sasa imezindua televisheni ya kidijitali itakayotumia nguvu za jua kujiendesha.
Televisheni hizo sawa na vidubwasha hivyo vya sola zitapatikana pia kupitia malipo ya taratibu kwa kutumia huduma za M-PESA.
Afisa Mkuu Mtendaji wa M-KOPA, Jesse Moore, alieleza kuwa watu wengi wangali hawana televisheni, baadhi ikiwa ni kutokana na ukosefu wa umeme katika nyumba zao, na televisheni zinazotumia sola zitawafaa wakazi kama hao. "Kumiliki televisheni kutabadilisha maisha ya wateja wetu wengi ambao hawana umeme. Wengi wao wamekuwa labda wakilipia kwa mikahawa na katika baa, ama kukosa kufahamu habari na matukio kwa sababu hawana njia ya kupata habari. Sasa tutatoa televisheni inayotumia miale ya jua kuwapatia fursa hiyo," alisema jana katika taarifa kwa wanahabari.
Kulingana naye, wateja ambao wamekamilisha kulipia kifaa chao cha kwanza ambacho ni kidubwasha kinachosaidia kuvuta nguvu hizo za jua, wataweza kuwasilisha maombi ya kupata televisheni. "Wateja ambao wana rekodi nzuri za malipo na M-KOPA watapigiwa simu ama kupokea ujumbe wa kuwashauri wakati wanaweza kuwasilisha maombi mengine. Baada ya kukamilisha mpango wa malipo wa miaka miwili, wateja wanaweza kumiliki televisheni na kidubwasha cha nguvu za jua na kuendelea nacho bila kutozwa malipo yoyote," aliongeza.
Wateja wanaochukua kidubwasha cha sola wamekuwa wakilipia Sh50 kwa siku na sasa kampuni hiyo imeimarisha teknolojia yake na sasa ina kifaa hicho cha kuvutia miale ya jua, televisheni, tochi, balbu mbili, redio na chaja ya simu, ambayo inapatikana baada ya kulipa amana na kisha kulipa Sh125 kila siku.
Afisa Mkuu Mtendaji wa Safaricom, Bob Collymore, alisifia mpango huo akisema unasaidia kuimarisha utumiaji wa kawi safi mbali na kuwa utawezesha mamilioni kumiliki televisheni za kidijitali. 


