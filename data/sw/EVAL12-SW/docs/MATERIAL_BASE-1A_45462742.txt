
Ni wazimu wa aina gani kuacha mke aliyekutunza?
MAWE kutoiva, siyo utepetevu wala kuzembea kwa mpishi! Jamani msimalize kuni bure kupika na kuivisha wanaume wa leo! Binadamu hawa ni wagumu kuliko mwamba.
Cha kusikitisha ni kwamba, licha ya kujitolea, kujihini na kujinyima ili kumfaa mtu; hakuna mwanamume wa leo mwenye utu na moyo wa shukurani anayeweza kukumbuka mavumbini ulikomtoa.
Hakuna anayeweza kukumbatia funzo la maisha angalau akajitolea kujiimarisha na kutulia nyumbani.
Hawa wetu ni mawe ya wanaume.
Nasema hivi kwa sababu mimi ni nyani mzee, mzoefu wa pori. Kweli nimeyaona ya ajabu, nimeyasikia ya kuhuzunisha na nimeyashuhudia mengi ya kutoa mtu roho. Ama kweli, kunguru hafugiki! Utampata mwanamume masikini nyasi. Litakuwa jambo tukizi nyumba yake kufuka moshi. Ni mume jina tu. Anaishi sio kwa chakula bali maponeo. Anavalia shati na suruali moja akifua na kuanika utadhani mvuvi. Kiatu anachokivalia sio kiatu! Ni makubadhi yaliyolika nyayoni yakaemea ubavuni.
Wasikutishe bure na sura zenye ucheshi! Wapo wanaume; watu wa mali na misuli lakini chumbani hana kitanda wala blanketi. Na hakuna uwezekano wa kuwa navyo! Hana mswaki wala dawa ya meno. Ole wewe mgeni mwenye meno ya kung'aa!
KAKUVULIA NA KUKUFULIA
Lakini tena tujuavyo, mapenzi hayachagui mali au ufukara fuke. Hivyo alivyo; ukaja kumpenda na ukajitolea kumfanya mtu mbele ya watu. Amini usiamini, yuyo huyo atakugeuka na kukuacha na kilio cha mbwa mdomo juu! Jamani wanaume wa karne hii, mna kichaa au pepo? Mwanamke akajitolea kukuelimisha huku akibambanya maisha kwa kusudi la kukufanya mtu wa hadhi. Mtoto wa mtu amedanganya wazazi wake ili kukupa angalau masurufu shuleni.
Amekuvulia na kukufulia.
Mwishowe unashikwa na pepo wa huba na tamaa ya kipumbavu na kumwacha masikini mtoto wa wenyewe, eti hafai! Kama hakufaa, mbona muda wote huo ulikubali msaada kutoka kwa mtu asiyefaa? Nani hafai kati ya wewe ambaye hukuwa na chochote ila roho na mtu aliyejitolea kukutoa ushamba? Sijui kujifanya wala kujipendekeza mbele ya watu. Wala sima moyo wa huruma. Sijui kabisa kumsamehe mtu. Lakini mke wa kunifanya mtu mbele ya watu sharti nimfanye mke maradufu! Nitajitolea kufa kupona nikampe kila kitu anachotaka.
Hata akitaka tafi au kiboma kutoka katikati mwa bahari, nitakwenda mwenyewe kumvulia! Hivyo ndivyo afanyavyo mwanamume kamili ili kulipa wema wa mke mwema.
Huyo uliyemweka nyumba ndogo alikuwa wapi enzi hizo za ufukara ulipokuwa si kitu si mtu? Tahadhirini, mdudu wa sikio hapendi rafiki! mwanamume@yahoo.com 


