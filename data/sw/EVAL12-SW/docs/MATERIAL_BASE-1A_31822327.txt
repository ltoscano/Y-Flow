
Buriani Kamanda Barlow
Oct 18, 2012

JESHI la Polisi limeonyesha juhudi kubwa za kuwasaka na hatimaye kuwaelekeza katika mkondo wa kisheria wauaji wa aliyekuwa Kamanda wa Polisi mkoani Mwanza, Liberatus Barlow.

Tunapongeza juhudi hizo kubwa za Jeshi la Polisi na pia kulaani mauaji hayo ya Kamanda Barlow, ambaye aliaminiwa kulinda usalama wa raia wenzake katika ngazi ya mkoa.

Hata hivyo, licha ya kupongeza na kuunga mkono juhudi hizo sambamba na kulaani mauaji hayo, tunapenda kulikumbusha Jeshi la Polisi kwamba, kwa kadiri uchungu wa kuuawa kwa Kamanda Barlow unavyowasukuma kuwasaka wauaji na kuharakisha upelelezi wa mauaji hayo, ndivyo hivyo ambavyo wananchi wa kawaida ambao ndugu zao wanauawa au waliuawa, wangependa uchunguzi au upelelezi wa mauaji hayo ya ndugu zao uharakishwe.

Tunaungana na Jeshi la Polisi kuomboleza kifo cha Barlow kwa kusisitiza kuwa, tunapaswa kujenga jeshi la usalama wa raia linalotoa haki sawa kwa watu wake wote. Tunambua zipo juhudi za kuboresha utendaji wa jeshi hilo lakini pia tunakumbusha kwamba, vyombo vya dola kama Jeshi la Polisi ni lazima wakati wote vitambue nafasi yao katika kutoa haki sawa za huduma kwa wananchi.

Huduma za kipelelezi au kiuchunguzi zinapaswa kutolewa kwa usawa kwa raia wote na kwa wakati wote. Hata kama kuna ukweli kwamba rasilimali za kufanikisha utoaji haki ni chache nchini lakini ni busara zaidi kugawanya rasilimali hizo kwa usawa pia.

Jeshi la Polisi linapaswa kuumizwa na vifo vya raia wengine kama linavyoumia kwa kifo cha Kamanda Barlow. Katika kila tukio la kifo, ni lazima utakuwapo upande unaoumizwa na maana hiyo, kila wakati huduma ya Jeshi la Polisi inapohitajika kwa raia ni muhimu huduma hiyo itolewe kwa usawa.

Kama tulivyoeleza awali, sisi kama sehemu ya jamii ya Wa tanzania tunasikitishwa na mauaji ya Kamanda Barlow. Hata hivyo, kusikitishwa kwetu huko kunakwenda sambamba na masikitiko yetu kuhusu Jeshi la Polisi wakati mwingine kutowajibika kwa usawa katika utoaji haki kwa raia wote nchini. 

Wapo raia wenzetu waliopoteza ndugu zao kwa mauaji lakini hadi leo ama upelelezi haujakamilika au haujaanza. Na wapo raia ambao wameswekwa magarezani kwa sababu tu upelelezi kuhusu
tuhuma zinazowakabili hata kama ni za mauaji, hazijakamilishwa kufanyiwa upelelezi na Jeshi la Polisi.

Hali hii si sawa ndiyo maana tunasisitiza uchungu wa Jeshi la Polisi katika kusaka wauaji wa Kamanda Barlow uwaongoze pia kutenda kazi zao kwa weledi mbele ya raia. Mungu ailaze roho ya marehemu Kamanda Barlow mahali pema peponi-Amina.


