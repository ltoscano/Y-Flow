Salma Kikwete azushiwa Rwanda
Aug 21, 2013

MKE wa Rais Jakaya Kikwete, Salma amezushiwa na baadhi ya vyombo vya habari nchini Rwanda kwamba ni ndugu ya aliyewahi kuwa Rais wa nchi hiyo iliyowahi kukumbwa na mauaji ya wenyewe kwa wenyewe, Hayati Juvenal Habyarimana, aliyeuwa kwa njia ya kutungua ndege yake kwa makombora.

Kutokana na hayo, tayari Serikali ya Tanzania imetoa taarifa ya kukanusha ikieleza kwamba Salma Kikwete (pichani kushoto), hana uhusiano wowote wa kindugu na Habyarimana, kama ambavyo imeripotiwa katika baadhi ya vyombo vya habari vya Rwanda mapema wiki hii.

Kwenye mitandao mbalimbali ya kijamii Jumanne wiki hii, zilikuwepo taarifa zilizodai kwamba mke wa Rais Kikwete ni binamu wa Habyarimana aliyeuawa Aprili 6, mwaka 1994 kwenye ajali ya ndege Rwanda.

“Serikali ya Tanzania inakanusha kwa nguvu zote madai hayo ya kwenye vyombo vya habari vya Rwanda yaliyosambazwa kwenye mitandao ya kijamii duniani kote. 

Mke wa Rais wa Tanzania hana undugu wowote, wa mbali wala wa karibu na hayati Habyarimana.

“Uzushi huu ni sehemu nyingine ya uzushi mwingi tu ambao unasambazwa kumhusu Rais Kikwete na Tanzania kwa ujumla.

“Uongo huu wa sasa una lengo la kutaka kumhusisha Rais na mkewe kwenye siasa za kikabila na kibaguzi za Rwanda ambazo taifa letu halihusiki nazo.

“Ombi letu kubwa kwa wale wanaosambaza uongo, kashfa na matusi dhidi ya Rais Kikwete, familia yake na Tanzania kwa ujumla ni kwamba juhudi hizo hazififishi jitihada za nchi yetu kuchagiza amani katika nchi za maziwa makuu.

“Ushauri wa Rais Kikwete (Serikali ya Kagame kukutana na waasi wa FDLR) ulitolewa kwa nia njema na haukutolewa chini ya meza au kwa kificho.

“Ni matumaini yetu kwamba wote wenye madai kama haya wangejitokeza hadharani na kuusema ukweli badala ya kujificha na kusambaza chuki na uongo bila ya sababu,” alisema Mkurugenzi wa Idara ya Habari ya Serikali (MAELEZO), Assah Mwambene.

Habari hizo za kumhusisha Salma Kikwete na Habyarimana ziliibuka kwanza kwenye mtandao wa News of Rwanda Group na mtandao huo ulidai kwamba umechukua taarifa hizo kutoka katika taarifa zilizovuja kwenye mtandao wa WikiLeaks ulioasisiwa na mwanahabari na mwanaharakati wa kimataifa, Julian Assange, raia wa Australia.

Mtandao huo ulidai kuchukua taarifa kutoka WikiLeaks zilizomnukuu mmoja wa wana diplomasia katika ubalozi wa Marekani mwaka 2005, Shabyna Stillman, aliyetoa madai hayo.

Mwanadiplomasia huyo anadaiwa kutoa madai hayo wakati akimwelezea Rais Kikwete kwa Wamarekani katika kipindi cha kuelekea Uchaguzi Mkuu wa mwaka 2005 uliomweka madarakani rais huyo wa Tanzania.

Nukuu kuhusu Salma na Habyarimana inasema hivi; “Kwa muda mrefu, Kikwete amekuwa akifahamika kama mtetezi wa Wahutu kwenye eneo la Maziwa Makuu.

Pengine hili linatokana na ndoa yake kwa binamu wa Juvenal Habyarima.

Wa tanzania wanamwita Mke wa Kikwete mama Salma,” inasema sehemu ya waraka huo wa kibalozi unaodaiwa kuvuja kupitia WikiLeaks.

Katika siasa za Rwanda, Habyarimana anatajwa kuhusika kama mpangaji mkuu wa mauaji ya kimbari ya mwaka 1994 na taarifa kama hizi dhidi ya Rais wa Tanzania zina lengo la kutaka kumhusisha na unyama huo waliofanyiana Wanyarwanda.

Wiki iliyopita, gazeti hili liliarifu namna baadhi ya vyombo vya habari vya Rwanda vinavyomfananisha Rais Kikwete na mpangaji wa mauaji ya kimbari, Leone Mugesera, kutokana na kitendo chake cha kutaka wahamiaji haramu waondoke Tanzania.


