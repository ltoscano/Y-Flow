
Wazee Dar wamfuata Mwakyembe kumshawishi urais
Jun 24, 2015

KUINGIA ghafla kwa Waziri wa Ushirikiano wa Afrika Mashariki, Dk. Harrison Mwakyembe, katika kinyang’anyiro nafasi ya urais kumebadili upepo wa siasa za uchaguzi nchini, wengi wakitafuta kufahamu nguvu iliyopo nyuma ya mwanachama huyo wa CCM.
Wengi, hususani kambi za wanachama wenye kuwania nafasi hiyo, sasa wanajiuliza ilipo nguvu ya mwanachama mwenzao huyo, kutokana na ujio wake katika dakika za majeruhi na misimamo yake kuhusu matumizi ya fedha.
Taarifa za ndani ya kambi hizo na Chama Cha Mapinduzi zinabainisha kuwepo kwa mikakati mizito ya kumzuia asichukue fomu kuwemo katika wanachama wanaowania kuteuliwa na chama hicho kuwania nafasi hiyo ya Urais.
Kuvuja kwa taarifa zake dakika za mwisho kwamba anaenda Makao Makuu ya chama hicho mjini Dodoma, kulizivuruga zaidi kambi hizo kiasi cha kuendesha kampeni za moja kwa moja kumsihi asichukue fomu. Hata hivyo, imebainishwa zaidi kuwa kosa kubwa lililofanywa na baadhi ya kambi hizo ni kutumia fedha kumshawishi asichukue fomu.
“Afadhali wangetumia hoja kumshawishi, wamefanya kosa sana kutumia fedha,” anasema kiongozi mmoja mwandamizi toka ndani ya chama hicho akiomba kuhifadhiwa jina kwa sababu sio msemaji wa jambo hilo.
Dk. Mwakeyembe hivi sasa yupo mikoani kusaka wadhamini, ameamua kuendesha zoezi lake bila mbwembwe na matangazo, anafanya kimyakimya akiwa na msafara wa magari mawili tu.
Tayari amepata wadhamini katika mikoa ya Dodoma, Njombe na Mbeya alikokuwepo Jumapili na Jumatatu.
Wazee Dar es Salaam wafichua siri;
Baadhi ya wazee wa jijini Dar es Salaam waliamua kusafiri hadi wilayani Kyela kujumuika naye alipoenda kuwataarifu wazee wake kuhusu uamuzi wake wa kuomba ridhaa ya chama chake katika kinyang’anyiro cha Urais.
Katibu wa Baraza la Wazee wa Dar es Salaam, Monday Likwepa alibainisha kuwa wao ndio waliomshawishi kuingia katika kinyang’anyiro cha urais kwa sababu wana imani kuwa anao uwezo kwa nafasi hiyo na kwamba anabebwa na utendaji na uadilifu wake.
“Utendaji wake, uadilifu wake, ndio uliowafanya wazee wa Dar es Salaam waseme huyu ndiye tunamtaka,” alisema Likwepa.
Wazee hao wanasema baada ya taarifa za Dk. Mwakyembe kuchukua fomu, waliamua kumfuata Kyela kumpongeza, na kwamba Ijumaa ya juma hili wamejiandaa kufanya mkutano mkubwa na waandishi wa habari kutoa tamko lao. 
Habari zaidi kutoka jijini Dar es Salaam zinafichua kwamba katika moja ya matukio ya wazee hao kumshawishi kugombea nafasi hiyo, walimkabidhi Dk. Mwakyembe vitabu viwili vitakatifu, Kurani na Biblia, ambapo aliwaomba wampe muda akatafakari na ndipo awape jibu.
Katika tukio hilo, inaelezwa kuwa wazee hao walimweleza bayana kwamba hawana pesa ya kumpa, bali wanampa kile walichonacho, naye (Dk. Mwakyembe) atoe pesa yake akachukue fomu.
“Kwa mambo tuliyomfanyia, wangekuwa wengine ingekuwa taabu, lakini huyu mtu kalelewa vema, alitushukuru na hatujamsikia akitamba, tumemfuata sana kumshawishi,” alisema Mzee Likwepa.
Katika kundi la wazee kutoka jijini Dar es Salaam alikuwemo pia msanii maarufu, Bakari Mbelemba ambaye hufahamika zaidi kwa jina la kisanii la Mzee Jangala, ambaye naye alibainisha kuwa Dk. Mwakyembe aliombwa na wazee.
Mzee Mbelemba alizitaja sifa za Mwakyembe kuwa ni mzalendo, anazielewa changamoto za nchi, mchapakazi wa kweli, mcha Mungu na ni muadilifu.
“Nawapongeza wazee wa Kyela kwa kumlea mtoto wenu katika maadili mema hadi wote tunamkubali, tusipompa vizazi vijavyo vitatulaani,” alisema Mzee Mbelemba.
Mwenyekiti Halmashauri ya Kyela atubu;
Katika hatua ambayo haikutarajiwa na wengi, hususani wakazi wa mjini Kyela, Mwenyekiti wao wa Halmashauri, Gabriel Kipija aliamua kutumia tukio la Dk. Mwakyembe, ambaye pia ni mbunge wa Jimbo la Kyela, kutubu mbele ya wazee, viongozi wa dini na jadi waliokuwepo kwenye kikao hicho.
Katika toba yake, Kipija alianza kwa kuelezea sifa za Dk Mwakyembe akisema;
“Katika wote waliojitokeza hakuna mwenye sifa kama Dk. Mwakyembe, tusipoteze muda, tofauti zote tulizokuwa nazo huko nyuma tuzifute”.
Mwenyekiti huyo aliwatupia mzigo wapambe akisema ndio waliowafarakanisha.
“Wapambe ndio waliokuwa wananigombanisha na wewe, aliyesababisha niwe diwani na Mwenyekiti wa Halmashauri ni Mwakyembe,” alisema Kipija.
Miongoni mwa shutuma alizokuwa akitupiwa mwenyekiti huyo ni pamoja na ile ya kuandaa vikundi vya vijana kumzomea mbunge wake huyo alipofika jimboni humo pamoja na Kamati ya Bunge ya Miundombinu, wakimlaumu kwa barabara kujengwa chini ya kiwango.
Pamoja na toba ya mwenyekiti huyo, baadhi ya wananchi waliohudhuria tukio hilo, walimkosoa kutumia kisingizio cha wapambe, wakibainisha kuwa toba yake ingekuwa na nguvu iwapo angetubu moja kwa moja yeye mwenyewe kumkosea mbunge wake.


