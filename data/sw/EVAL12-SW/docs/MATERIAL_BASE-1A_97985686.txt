
‘Mkakati wa serikali kuifanya nchi ya viwanda utafanikiwa’

Imeandikwa na Mwandishi Wetu

Imechapishwa: 28 Septemba 2016

MTAALAMU wa masuala ya viwanda, Gavin Van Wijk amesema mkakati wa serikali kuifanya Tanzania kuwa nchi ya viwanda unatekelezeka na unatarajiwa kuleta maendeleo makubwa.

Wijk ambaye pia ni Mkurugenzi wa Ufundi wa TBL Group na viwanda vya SAB Miller, Kanda ya Afrika Mashariki, alisema kinachotakiwa kufanyika kwa haraka ni kujifunza kutoka nchi zilizofanikiwa katika sekta ya viwanda na kutumia mifumo ya uendeshaji viwanda kwa tija na ufanisi inayotumika katika nchi hizo ambayo imeziwezesha kuwa na viwanda imara.
Akizungumza jijini Dar es Salaam, Wijk alisema kampuni ya TBL Group imeanza kuonesha njia kuwa Tanzania ya viwanda inawezekana kutokana na viwanda vyake vya kutengeneza bia vilivyopo nchini kuwa miongoni mwa viwanda bora vinavyoongoza Afrika kwenye mtandao wa viwanda vilivyopo chini ya kampuni ya SABMiller.
“Kwa miaka sita mfululizo viwanda vya bia vya Tanzania vilivyopo chini ya TBL Group vimekuwa vikishinda tuzo mbalimbali za ubora na kuwa tishio kwa viwanda vingine Afrika”. ‘...Mwaka huu rekodi ya kiwanda bora barani Afrika imeshikiliwa na kiwanda cha TBL Mbeya wakati nafasi ya pili inashikiliwa na kiwanda cha Mwanza huku viwanda vya Arusha navyo vikiwa kwenye nafasi za juu, pamoja na bidhaa zinazotengenezwa na viwanda hivyo,” alisema.
Alisema mafanikio mengine kwa viwanda hivyo yanatokana pia na uwekezaji unaofanyika kila mwaka kwenye mitambo na vitendea kazi vya kisasa ambapo kampuni inatumia zaidi ya Dola za Marekani milioni 14 (Sh bilioni 28), uwekezaji unaokwenda sambamba na mafunzo ya wafanyakazi ili waweze kuitumia kuleta ufanisi.


