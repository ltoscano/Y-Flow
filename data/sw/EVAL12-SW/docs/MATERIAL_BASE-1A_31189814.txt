Sitta azuia ufisadi ujenzi reli ya kati
May 06, 2015

HATUA ya serikali kuendeleza mchakato wa ujenzi wa reli mpya ya kati umevuruga njama za baadhi ya vigogo ndani ya serikali na Chama Cha Mapinduzi (CCM) kuvuna mabilioni ya shilingi kupitia mradi huo pekee, Raia Mwema linabainisha.
Kampuni tatu kubwa za kigeni nchini zinahusishwa katika njama hizo, na sasa zipo katika majonzi makubwa kutokana na uamuzi huo wa kuanza ujenzi wa reli hiyo mpya ya wigo mpana (standard gauge) kwenye ukanda wa kati kwa kutumia kampuni kubwa ya ushauri duniani, Rothschild.
Kampuni hiyo tayari imesaini makubaliano na kampuni ya Rasilimali za Reli (RAHCO) kuanza kazi ya kutafuta fedha ikishirikiana kwa karibu na benki kubwa ya kimataifa, CitiBank.
Waziri wa Uchukuzi, Samuel Sitta na kampuni ya Rothschild na CitiBank hapa nchini waliuhakikishia Mkutano wa Marais wa nchi zinazounda Ukanda wa Kati wa Kibiashara uliofanyika mwishoni mwa Machi mwaka huu jijini Dar es Salaam, kuwa ujenzi wa reli hiyo mpya utaanza Juni, mwaka huu.
Raia Mwema limeambiwa kwamba pamoja na kupokewa kwa furaha nchini, taarifa hiyo ya ujenzi ilikuwa msumari wa moto kwa kampuni tatu kubwa za ukandarasi kutoka China na Marekani (majina tunayahifadhi kwa sasa) ambazo ziliahidiwa na vigogo wanaozibeba kuutwaa mradi huo utakaogharimu karibu shilingi trilioni 14 (dola za kimarekani bilioni 7.6)
Iwapo watafanikiwa, vigogo hao watatengeza takribani shilingi trilioni 12 kirahisi, huku wakiwaachia Wa tanzania mzigo wa kulipa deni wasilohusika nalo. Mradi huo unakuwa sehemu tu ya vielelezo vya jinsi madalali wanavyoliangamiza taifa kwa kupandisha gharama za miradi kwa maslahi yao.
Kampuni hizo tatu, mbili za China ambazo zina miradi mingi ya ukarabati wa reli, barabara na madaraja nchini na kudaiwa kubebwa na baadhi ya viongozi waandamizi wa CCM na serikali, na moja ya Marekani ambayo inadaiwa kupigiwa debe na kiongozi mmoja mwandamizi serikalini, zilishuhudiwa zikishangilia kwa nguvu uhamisho wa aliyekuwa Waziri wa Uchukuzi, Dk. Harrison Mwakyembe, kwenda Wizara ya Ushirikiano wa Afrika Mashariki na kutamba kuwa vigogo wao walishinikiza mabadiliko hayo.
“Kampuni hizo ambazo Dk. Mwakyembe alizikataa kwa kuwasilisha michanganuo hafifu na isiyozingatia maslahi mapana ya taifa, zilimwona Waziri huyo kuwa kikwazo kikubwa. Hivyo kuhamishwa kwa Mwakyembe kulikuwa faraja na ushindi mkubwa kwao,” chanzo chetu ndani ya RAHCO kimedai.
Imedaiwa kuwa mara tu baada ya mabadiliko hayo kufanyika, harakati za kampuni hizo ‘kumteka’ Sitta, zikaanza kupitia kwa mwanaye ambaye ni mfanyabiashara ajulikanaye kwa jina la Ben Sitta.
“Lakini mzee Sitta alishtukia harakati hizo ambazo zingeweza kumletea kashfa mbaya kama ya Richmond kwa kuruhusu vigogo kuingilia mchakato wa kisheria ya ununuzi uliokwishafanyika chini ya uongozi wa Dk. Mwakyembe”, chanzo chetu ndani ya RAHCO kimedai zaidi.
Kinyume cha matarajio ya kampuni hizo, Sitta mwenyewe akatangaza kwenye kikao cha Marais wa Ukanda wa Kati kuwa “dili” ya reli ya kati ilishakwisha.
Uchunguzi wa gazeti hili umebaini kuwa kulikuwa na shinikizo kubwa kutoka kwa baadhi ya ofisi za kibalozi nchini, baadhi ya wanaCCM maarufu na vigogo wengine kadhaa serikalini kutaka Mwakyembe ahamishwe ili kuwezesha “kampuni rafiki” kupewa mradi huo mkubwa.
“Sisi tulikuwa tunasubiri tu mpango wa Mwakyembe utupwe na kampuni zao hizo zipewe zabuni. Tungefichua kashfa nzito nchini zaidi ya ile ya Richmond na kudai watu wawajibike,” mmoja wa maofisa waandamizi wa Wizara ya Uchukuzi ameliambia gazeti hili.
Gazeti hili limebaini kuwa moja ya kampuni mbili za kichina zilizokuwa zinapigiwa chapuo kutekeleza mradi huo, isingeweza kutekeleza mradi huo kwa ufanisi kwa kukosa uwezo kiweledi na kifedha. Kampuni ya pili ilikuwa na uwezo kiweledi na kifedha lakini gharama zake zilikuwa juu mno: shilingi trilioni 25.9 badala ya sh. trilioni 14 zitakazotumika na Rothschild na CitiBank.
Uchunguzi wa gazeti hili umebaini vile vile kuwa kampuni ya tatu, ambayo ni ya Marekani ilikuwa mpya isiyo na uzoefu kabisa wa ujenzi wa reli na masharti yake yalikuwa yenye harufu ya kifisadi.
Mathalani, katika andiko la kampuni hiyo kuhusu mradi huo ambalo gazeti hili limefanikiwa kuona nakala yake, ilikuwa inashinikiza ipewe haki ya uamuzi wa mwisho kuhusu matumizi ya ardhi yote iliyoko ndani ya kilometa 500 ya ukanda wa reli na kilometa 500 kutoka ufukwe wa Bahari ya Hindi na mipaka na Kenya, Uganda, Rwanda, Burundi na DRC.


