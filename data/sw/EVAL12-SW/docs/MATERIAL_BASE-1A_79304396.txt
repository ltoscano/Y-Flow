
Njaa yatishia maisha ya wakazi zaidi ya 40,000
NA OSCAR KAKAI
ZAIDI ya wakazi 40,000 wanakabiliwa na baa la njaa katika Chepkobhe, eneo bunge la Pokot Kusini, Kaunti ya Pokot Magharibi kutokana na hali ya kiangazi inayoshuhudiwa.
Kwa sasa wakazi wengi wameamua kula mboga za msituni aina ya sokoria na matunda ya mwituni ili kupunguza makali ya njaa.
Haya yanajiri baada ya wakulima kukosa kuvuna mazao na mifugo kufariki kutokana na ukame uliopo.
Mwaka jana, wakazi wa eneo hilo walipoteza zaidi ya mifugo elfu moja kutokana na ugonjwa wa malale na homa ya pwani baada ya kutoka nchi jirani ya Uganda kutafuta lishe na maji.
Hali ya ukame inatazamiwa kuendelea hadi Mei.
Uchung uz i wa Taifa leo ulibaini kuwa maeneo ambayo yameathi r ika zaidi ni Sinetwo, Shalpo, Psurum na Chepkobhe.
Akiongea jana katika eneo la Chepkobhe, Mbunge wa Pokot Kusini David Pkossing ametoa wito kwa serikali kutoa chakula cha msaada kila mwezi kama njia ya kusaidia kumaliza makali ya njaa yanayoshuhudiwa. 
Bw Pkossing alitoa wito kwa serikali na mashirika ya misaada kusambaza chakula cha msaada ili kuzuia maafa.
“Tunaiomba Wizara ya Ugatuzi iwe ikileta chakula kila mwezi ili tuweze kuzuia makali ya njaa,” alisema.
Kiongozi huyo alisema kuwa ipo haja kwa serikali kuungana na mashirika mengine yasiyokuwa ya kiserikali kuingilia kati na kutoa chakula cha msaada katika maeneo athiriwa kwani huenda maafa yakatokea iwapo hatua hazitachukuliwa.
“Kuna ukame wa maji na chakula na hali hii huenda ikawa mbaya zaidi,” akasema.
Vile vile, kiongozi huyo alitoa wito kwa serikali kuchimba mabwawa maji katika ili isaidie wakazi kupata maji kama njia ya kukabiliana na baa la njaa.
“Watu wengi hawakuvuna mbali na kupoteza mifugo kwa sababu ya ugonjwa na ukame,” alisema.
Alitoa wito kwa serikali na mashirika ya misaada kutoa ufadhili wa chakula na maji ili kuokoa maisha, huku shule yakisalia mahame kufuatia hali ngumu ya maisha.
Wakazi wanahoji kuwa hali kwa sasa ni mbaya zaidi baada ya mabwawa ya maji kukauka kufuatia ukame ambao umeshuhudiwa kipindi kirefu.
Mkazi wa eneo hilo Yaramket Yepeyoi alipoteza mifugo 62 mwaka jana, na akasema wakazi wameathirika na hali hiyo.
Yaramket anahoji hali hii imezua uhaba wa chakula, huku akiiomba serikali na mashirika ya misaada kuwasaidia wenyeji.
“Serikali kuu itusaidie kwa sababu hatuna chakula na kina mama na watoto wanaumia sana,” alisema. 
Alisema kwamba wakazi wameathirika na utapia mlo, huku wakikosa maji.
Bw Yaramket anahoji kuwa kuna haja ya wakazi kuletewa dawa kwa walioathirika.
‘‘Watu wengi wameathirika utapia mlo na kukosa maji”.
Mkazi aliitaka serikali kuweka mikakati ya unyunyuzaji maji mashamba.


