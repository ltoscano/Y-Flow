"Mokɔnzi akabola bato ndéngé míbalé na ntína te esíká mwána akobótama, bato baye bakobɔkɔlɔ yĕ bazalí míbalé. Kási mosála mwa bobɔkoli mozalí na nsúka tɛ́. Bôngó baye bánsɔ balingí kondima mosála móna báyókana libosó mpɔ̂ ya libélá. Mosála ndambo mozalí mosála tɛ́. Bobɛ́lɛ́ sɔ́kí mobáli na mwăsí balobí, 'Tokolingana mpɔ̂ ya seko,' Nzambe akopésa bangó ndingisa bákɛndɛ kobóta bána. Kolobana bôngó, libála ko wâná. Kosangana o libála, na makambo mánsɔ ma libála masengelí kozala nzelá ya kolakisana bolingo. Sɔ́kɔ́ Mokonzi alingí, ndébazwí mbano ya bolinganí bwa bangó> mwána!

"Bato bayókání mpɔ̂ ya seko tɛ́, mpé babóti mwána, basálí mabé. Mobáli akoluka mwăsí wa yĕ, kási bobɛ́lɛ́ mpɔ̂ ya kowéla bisengo na nzoto ya yĕ, mpé na bolingo o motéma tɛ́, akosála mabé. Mwăsí akomípésa na mobáli bobɛ́lɛ́ mpɔ̂ ya mbɔ́ngɔ, to mpɔ̂ ya mposa ya bána, kási andimí yĕ mpɔ̂ ya seko tɛ́, akosála mabé.

"Na mokili moye, mwána abótama bobɛ́lɛ́ bo mbano ya bolingani bwa tatá na mamá wa yĕ.

"Bána basúsu bánsɔ bazalí bána babótámí o káti ya masúmu. Bána bazángí tatá, bána ba makango, bána ba ekobo, bána babótámí o káti ya libála esíká boyókani bozalí lisúsu tɛ́; baye bánsɔ bazalí bána babótámí na lisúmu."

Sángó apémí lisúsu mokɛ́. Ndáko mobimba nyɛ́. Kási asílísí naíno tɛ́. Mbɛlɛ akoléngele likofi mɔ̆kɔ́ óyo tokolála makalékalé.

"Bandeko, sɔ́kí totálí sikáwa. Átâ ngáí mɔ̆kɔ́ sángó, o káti ya libóta lya ngáí> to ngáí mɔ̆kɔ́, to tatá wa ngáí, to mamá, to nkɔ́kɔ; mbɛlɛ babótákí yĕ na bolingani bwa sɔ́lɔ́ tɛ́, babótákí yĕ sé na lisúmu, mpɔ̂ ya mposa ya nzoto. Nakanísí bísó bánsɔ o mabóta ma bísó, mwána abótámí mpɔ̂ ya bolingo tɛ́, akokí kozánga tɛ́. Sɔ́kɔ́ Nzambe abóyákí kokaba bána na bato baye bazalí na bolingo bwa sɔ̂lɔ́ tɛ́, mbɛlɛ bísó bánsɔ tozalí lɛlɔ́ tɛ́; mbɛlɛ moto mɔ̆kɔ́ azalí lisúsu tɛ́.

"Bandeko, mbɛlɛ bankɔ́kɔ báyambo babótákí bána ba bangó mpɔ̂ ya bolingani tɛ́, kási bobɛ́lɛ́ sé ya mposa ya nzoto. Toyébí 'te sɔ́kí yangó wâná mpenzá lisúmu lya yambo o mokili, lisúmu lya bankɔ́kɔ. Nsíma ya bangó, mokili mobimba, sé bána ba masúmu.

"Sɔ́kɔ́ tolingí mpási o mokili moye ésíla, tótíka kobóta bána na mobúlú. Sɔ́kɔ́ tobándí kobóta bána bobɛ́lɛ́ na bolingani bwa sɔ́lɔ́, wâná tobándí kolongola lisúmu o mokili sɔ̂lɔ́. Sɔ́kɔ́ bondumba bosílí, sɔ́kɔ́ ekobo esílí, sɔ́kí bitumba o káti ya mabála bisílí; ndé mpási míngi ezalí lisúsu o mokili tɛ́. Mokili ndémozalí malámu sɔ́kɔ́ babáli bánsɔ na băsí bánsɔ bakómí kovánda malámu o mabála ma bangó. Sɔ́kɔ́ bánsɔ bakómí kolingana sɔ́lɔ́.