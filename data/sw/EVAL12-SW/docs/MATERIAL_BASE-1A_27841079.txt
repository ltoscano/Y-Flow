"Lokóla áwa na Kinshásá, malámu sé mwăná óyo abótámí na káti ya Kinshásá ábála sé moníngá wa yĕ óyo abótámí na káti ya Kinshásá lokóla. Bôngó bánsɔ bayébí ndéngé ya mbóka mpé bayébí ndéngé níni bakokí kolanda nzelá ya efándeli ya bangó na káti ya Kinshásá.

"Mwăsí ya mbóka basɛ́nzi azalí malámu. Ndé ntángo akofungola míso, abandí koyóka makambo ndéngé na ndéngé mabébísí yĕ motéma, mosíká tɛ̂ tokomɔ́na mwăsí ya mbóka sé káti ya molɔngɔ́ mwa zóba lokóla basúsu na káti ya Kinshásá. Kási sɔ́kí azalí elɛngɛ́ mwăsí ya Kinshásá, ôná ayókákí na bolámu malako ma babóti ba yĕ, na ntína ya bozali o káti ya libála, akolanda bilobáloba ya baníngá tɛ̂.

"Atá baníngá ba yĕ bakósí yĕ ndéngé níni, akokí sɔ́kɔ́ mokɛ́ tɛ̂ kobóngola motéma mwa yĕ. Na bôngó nakokí koloba te sɔ́kí asálí mabé káti ya libála, yĕ mɔ̆kɔ́ akokanisa ndɛ́lɛ bozóba wâná."

Lisoló lya Mákalámbá na elɛngɛ́ mwăsí Maposo lisílí tɛ̂. Bayókí sé losébá lwa maswâ mpɔ̂ ya bosɛ́mi lobɛ́tɛ́mí. Bato bánsɔ míso sé na ebale. Maswâ Olsen na bibeyi bya yĕ babóngwání mpé bakobuna na bosɛ́mi. Mákalámbá míso ma yĕ sé káti ya maswâ. Mosíká tɛ̂, amɔ́ní sé moto mɔ̆kɔ́ lokóla nɔ́kɔ́ wa yĕ Botúli. Atálí pɛmbɛ́ni na yĕ, elɛngɛ́ mwăsí Bolúmbú. Atíí míso ma yĕ penzá sé na esíká êna.

Mákalámbá •amílobí• káti ya motéma te, baye bato, nakanísí bapaya ba ngáí. Mpé motéma mwa yĕ motóndí na nsai.

Epái ya Botúli na Bolúmbú, bakobwákáká míso ma bangó polipoli, epái na epái. Bayébí moto mɔ̆kɔ́ tɛ̂. Bakolukáká sé epái wápi Mákalámbá azalí. Wâná ndé Mákalámbá yĕ mɛ́i asílákí kobámɔ́na. Sé nsima ya mwâ ntángo, bangó lokóla bamɔ́ní Mákalámbá, kási bazalí naíno koyéba yĕ malámu tɛ̂, mpɔ̂ ya moláto mwa nsɔ́mɔ moye Mákalámbá alátí mpɔ̂ ya boyámbi bangó.

Maswâ mabwákí lóngo. Pɔ́ndɔ́ bakangí nsinga. Bato ya letá mpé ya Otraco bakɔ́tí káti ya maswâ. Mákalámbá mpé abutí nɔkí mpenzá. Akómélí elɛngɛ́ mwăsí Bolúmbú na nɔ́kɔ́ wa yĕ Botúli. Abáyambí na esɛngɔ enɛ́nɛ. Bapésání mpé mbɔ́tɛ ya nsai. Lokóla mpé libála lifándémí naíno tɛ̂, bapésání sé mbɔ́tɛ ya bobángani mpé ya nsɔ́ni. Moto na moto amípésí ntángo wâná mwa kiló na nzóto. Mákalámbá abátúní bilɔ́kɔ níni bayákí na yangó mpɔ̂ ábénga bato bábílubula o mokili.

Botúli ná Bolúmbú, bamóyébísí mpé te bilɔ́kɔ bizalí míngi. Bamóyébísí lisúsu te bazalí na bilɔ́kɔ ndéngé na ndéngé, lokóla •bikɔlɔ́• bítáno ya mótɛkɛ́, bíbalé ya bikalu, mɔ̆kɔ́ ya nsombo, bísáto ya nsósó mpé ná ntaba íbalé.

Esílísí bangó komóyébisa, elɛngɛ́ mobáli Mákalámbá akití mbángo penzá. Abɛ́ngí bato básáto mpɔ̂ ya bokúmbi bilɔ́kɔ mpé alobí na Botúli, nɔ́kɔ́ wa yĕ, álakisa bilɔ́kɔ bîná mpɔ̂ bábílubola o mokili.