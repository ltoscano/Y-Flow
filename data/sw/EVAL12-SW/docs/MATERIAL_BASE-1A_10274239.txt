
Milipuko ya mabomu yatikisa Nigeria

November 3, 2014

MJI wa Maiduguri uliopo Kaskazini mwa Nigeria umekumbwa na milipuko miwili ya mabomu, huku taarifa zikisema kwamba takriban watu 10 huenda wamepoteza maisha. Mkazi mmoja ameliambia Shirika la Habari la Ufaransa kwamba mlipuko wa kwanza ulitokea katika eneo lililojaa watu huku wa pili ukilipuka wakati majirani walipokuwa wakiwasaidia waathirika. Kwa mujibu wa BBC, maafisa wa polisi wamesema kuwa watu wengi wamekwama kwenye vifusi. Mji wa Maiduguri hutumiwa kama kambi ya wanajeshi wanaopigana na wanamgambo wa Kiislamu wa Boko Haram. Taarifa zinasema kuwa Ijumaa kulikuwa na shambulizi la angani katika kijiji kimoja cha jimbo la Borno. Kwa mujibu wa BBC, shahidi mmoja ameiambia BBC kwamba takriban raia 20 wamefariki. Jeshi la Nigeria linadaiwa kuvilipua vijiji inavyoamini ni makao ya wanachama wa Boko Haram.


