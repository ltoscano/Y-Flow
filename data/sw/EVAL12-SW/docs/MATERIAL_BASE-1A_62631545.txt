Utata zaidi Mwekezaji wa Mwakyembe
Oct 16, 2014

WAZIRI wa Uchukuzi, Dk. Harrison Mwakyembe, alitembelea Marekani mwezi Septemba mwaka jana, kwa mwaliko wa mfanyabiashara ambaye amepewa zabuni ya kuleta treni ya umeme jijini Dar es Salaam, imefahamika.
Ziara hiyo ya Dk. Mwakyembe ilifanyika kati ya Septemba 18 hadi 23 mwaka jana na alifuatana na baadhi ya viongozi wa juu wa idara na taasisi zilizo chini ya wizara yake.
Habari hizi zimeibuka huku kukiwa na utata kuhusu namna mfanyabiashara huyo, Robert Shumake, alivyopewa zabuni hiyo kwa haraka huku kukiwa na taarifa za kumhusisha na ufisadi nchini kwake.

Lakini, Raia Mwema limepata ushahidi wa picha unaomuonyesha Mwakyembe akiwa na Shumake, mara baada ya kufika katika mji wa Detroit ulio katika Jimbo la Michigan nchini Marekani.
Taarifa ambayo ilisambazwa katika vyombo vya habari wakati huo, ilimuonyesha Mwakyembe akiwa na Shumake pembeni ya gari la kifahari aina ya Limousine.
Maelezo ya picha hiyo yalieleza kwamba Dk. Mwakyembe alikwenda Detroit kwa mwaliko wa Shumake ambaye ni Balozi wa Heshima wa Tanzania nchini humo. 

Miongoni mwa waliofuatana na Dk. Mwakyembe katika ziara hiyo ni Mkurugenzi Mkuu wa Shirika la Reli, Kipalo Kisamfu, ambaye ndiye hatimaye alisaini mkataba baina ya kampuni ya Shumake na Serikali wa kuendesha mradi huo wa treni unaokadiriwa kuwa na thamani ya dola za Marekani milioni 35 (shilingi bilioni 59).
Dk. Mwakyembe yuko nje ya nchi kikazi na hakujibu barua pepe aliyotumiwa na gazeti hili kuhusu yeye na Shumake hadi tunakwenda mitamboni.
Nchini Marekani, Shumake alidaiwa kuhusika na ufisadi katika Mfuko wa Wastaafu wa Jiji la Detroit, na mmoja wa wastaafu waliohojiwa na mtandao wa Bloomberg wa Marekani, George Orzech, alidai kwamba mfanyabiashara huyo ana desturi ya kukutana na watu anaotaka kufanya nao biashara kabla ya kufikia makubaliano.
Wakati huohuo, Shumake amejibu maswali ya Wa tanzania waliouliza kwa njia ya mtandao mambo mbalimbali kumhusu kwa kuahidi kwamba atawaziba mdomo watu wanaomtilia shaka katika mradi huu kwa kufanya kazi kwa bidii.
Katika majibu yake ambayo gazeti hili limefanikiwa kuyaona, Shumake ameeleza kwamba yeye ni mwekezaji mwenye mapenzi na Tanzania na kwamba mradi huo ni mojawapo ya mikakati yake ya kulikwamua Taifa hili kiuchumi.
“Nimejifunza kwamba njia pekee ya kuwaziba midomo wakosoaji ni kufanya mambo kwa ubora wa hali ya juu. Treni hii ni mojawapo ya miradi ambayo itawafanya Wa tanzania waniamini. Nimejibu maswali yenu ili mpate fursa ya kunielewa vizuri,” alieleza Shumake ambaye ana asili ya Kiafrika. 

Katika maelezo yake hayo, Shumake anajieleza kama Mmarekani Mweusi aliyezaliwa katika mazingira magumu lakini kwa uchapakazi na kutokukata tamaa amefanikiwa kuwa mmoja wa wafanyabiashara wenye mafanikio nchini kwake.
Mkataba wa mradi huo wa treni uliosainiwa wiki mbili zilizopita, umezua maswali kutokana na spidi ya utekelezaji wake; kwa vile zabuni yake haikutangazwa na hakuna taarifa kama mradi huo umefuata taratibu zote ikiwamo kufanyiwa tathmini ya athari za kimazingira.
Hata hivyo, mmoja wa maofisa wa ngazi za juu wa Wizara ya Uchukuzi aliyezungumza na Raia Mwema kwa masharti ya kutotajwa jina, alisema Serikali haitapata hasara yoyote kutokana na uwekezaji wa Shumake. 

“Zabuni ilikuwa haina sababu katika mradi huu kwa sababu Serikali haitoi fedha yoyote. Hakuna hasara. Huu si sawa na Mradi wa Mabasi Yaendayo Kasi (DBRT) ambao serikali imeingia gharama.
“Kuna miradi mingine serikali inatafuta wawekezaji lakini yenyewe haiwezi kuwekeza. Akijitokeza mwekezaji ambaye yuko tayari anapewa mradi. Mfano ni mradi wa kuzalisha umeme wa Stiegler’s Gorge… Akijitokeza mtu kutaka kuuendeleza, atapewa na serikali bila zabuni,” alisema ofisa huyo wa serikali.
Mbali ya kuwa Balozi wa Heshima wa Tanzania nchini Marekani, Shumake pia anashikilia wadhifa kama huo kwa Taifa la Botswana nchini humo.

Taarifa kutoka mitandaoni zinaeleza pia kwamba Shumake amewahi kutangazwa kufilisika katika miaka ya nyuma.


