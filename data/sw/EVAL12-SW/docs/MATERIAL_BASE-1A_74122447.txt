28 December 2012

Gesi ya Mtwara yaleta 'kizaazaa' *Wananchi waandamana kutaka miundombonu *Wadai kuchoshwa na ahadi zisizotekelezeka

Goodluck Hongo Dar na Cornel Antony, Mtwara MAMIA ya wakazi wa Mkoa wa Mtwara, jana walifanya maandamano ya amani kuishinikiza Serikali ijenge miundombinu ya gesi ili iweze kuwanufaisha wananchi mkoani humo kabla ya kusafirishwa katika mikoa mingine nchini.
Maandamano hayo ya kihistorria yalianza saa tatu asubuhi katika Mtaa wa Mtawanya kupitia Barabara ya Magomeni, Soku Kuu, Bima na kuishia katika Viwanja vya Mashujaa.

Katibu wa Umoja wa Vyama vya Siasa mkoani humo, Bw. Seleman Litope, ndiye aliyeyapokea katika uwanja huo na yalipata baraka za Jeshi la Polisi ambao walikuwa wakilinda usalama.

Akihutubia waandamanaji, Bw. Litope alisema lazima wakazi wa Mtwara wajue haki zao kuhusu nishati hiyo na jinsi wanavyoweza kufainika nayo kwani gesi hiyo inachimbwa mkoani humo lakini miundombinu yake inajengwa sehemu nyingine.

Mmoja kati ya waandamanaji hao, Bw. Joseph Siraji, alisema wakazi wa Mkoa huo wamekosa maendeleo kwa muda mrefu na wamekuwa wakifanywa watoto licha ya kuchimbwa gesi
hiyo mkoani humo lakini dalili zinaonesha watakaonufaika
si wananchi wazawa bali kutoka mikoa mingine nchini.

“Serikali imekuwa ikitufanya watoto wadogo sisi wakazi wa Mkoa huu kwa kutuambia gesi hii itawanufaisha wazawa lakini matokeo yake ni tofauti na ilivyo sasa,” alisema Bw. Siraji.

Katika maandamano hayo, wananchi walisema wao hawapingi kusafirishwa kwa gesi hiyo bali wanachotaka ni kujengewa miundombinu ambayo itawawezesha kufaidika nayo.

Walidai awali Serikali iliwaahidi kupata umeme kwa bei rahisi badala yake, waliojenga mita 30 kutoka barabarani ndio wananufaika na punguzo hilo hivyo wao wanaamini Serikali iliwadanganya kuwa itashusha gharama za umeme.

Maandamano hayo yaliwajumuisha wafuasi wa vyama vya siasa kutoka CUF, TLP, CHADEMA na SAU iaispokuwa wa Chama Cha Mapinduzi (CCM), ambao hawakushiriki.

Awali maandamano hayo yalitakiwa kupokelewa na Mkuu wa Mkoa huo Kanali Mstaafu Joseph Simbakalia lakini aliyakataa kwa madai yamefanyika siku ya kazi.


