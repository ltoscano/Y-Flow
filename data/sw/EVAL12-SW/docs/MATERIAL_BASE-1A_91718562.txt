
Kwa kashfa hii, RC Arusha aunde tume
Jul 16, 2012

KATIKA ukurasa wa sita wa gazeti hili tumechapisha habari inayohusiana na tatizo la malipo ya mishahara hewa kwa watumishi wa Idara ya Afya, mkoani Arusha.
Tatizo hilo la malipo ya mishahara hewa si kwa Arusha tu, bali ni tatizo kwa nchi nzima ndani ya baadhi ya wizara, idara na taasisi za serikali.
Hili ni tatizo la muda mrefu ambalo bila shaka kudumu kwake kunazua wasiwasi kwamba wapo viongozi wa juu wanaohusika au kunufaika kwa kuendelea kuwapo kwa tatizo hili.
Sababu za kutushawishi kuwa mtandao wa malipo ya mishahara hewa unahusisha baadhi ya viongozi wa ngazi za kitaifa ni nyingi lakini mojawapo ni namna tatizo hili linavyokosa ufumbuzi wa haraka.
Tunatambua kuwa kwa sasa, Wizara ya Nchi, Ofisi ya Rais- Menejimenti ya Utumishi wa Umma imeanza kubuni mfumo mpya wa kudhibiti tatizo hili.
Lakini licha ya kutambua juhudi hizo na nia yetu ya kuwataka Wa tanzania watoe nafasi na ushirikiano kwa mfumo huo kutekelezwa, tunasisitiza kuwa ni vema viongozi wa juu nao wakachunguzwa, na hasa wale viongozi waliopo katika mfumo wa kuidhinisha malipo ya mishahara na wale wanaohusika katika uhakiki wa malipo hayo.
Tunatoa wito pia kwa Mkuu wa Mkoa wa Arusha, Magesa Mulongo, kuchukua hatua za ziada za kuitisha uchunguzi wa malalamiko haya ya malipo ya mishahara hewa kwa kuwahusisha watumishi wa Idara ya Afya, mkoani Arusha.
Hautoshi kusikiliza kauli za kukanusha kutoka kwa baadhi ya viongozi katika Mkoa wa Arusha kuhusu kadhia hii, tayari ufafanuzi uliotolewa kwa wafanyakazi umetiliwa shaka na hao hao wafanyakazi wenyewe.
Kwa maana nyingine, katika kadhia hii utetezi wa watendaji waandamizi katika Mkoa wa Arusha hauaminiki kwa wafanyakazi wa idara husika. Kwamba licha ya utetezi au ufafanuzi unaofanywa na watendaji waandamizi, lakini bado watumishi hawajaridhishwa.
Ni kwa maana hiyo basi, tunamsihi Mkuu wa Mkoa wa Arusha kuunda tume huru ya kuchunguza suala hili ili hatimaye kufichua ukweli wa kadhia hiyo.


