Ni gundi, si rushwa!
Nov 22, 2012

HONGERA zake mkulima wa nyanya kwa kuchaguliwa Bosi namba mbili wa CCM. Kutoka kijijini mkulima amerejea mjini.

Mkulima wa nyanya ametangaza vita na watoaji na wapokea rushwa katika chama chake! Anasema haiwezekani wapiga kura wanunuliwe kama sambusa ndani ya chama.

Ingawa fedha za rushwa zinaweza ‘kutakatishwa’ kwa njia mbalimbali ikiwamo kununua nyanya za bosi huyo shambani msimu wa mavuno, ukweli ni kwamba rushwa ni balaa, laana na mkosi katika uhai wa nchi. 

Kama bosi huyu akishindwa vita hii akae zake kimya tu, hatutarajii awe mwalimu wa rushwa akilenga kutuaminisha eti rushwa inaboresha kilimo na soko la nyanya.

Lakini hebu tumpe salamu mpya kutoka vijiwe vya watoaji na wapokeaji rushwa. Hawa wanaonunuliwa ili wachague viongozi kwa rushwa yeye amewaita sambusa, lakini wenzake pale Kizota rushwa wanaiita gundi.

Ndiyo, chama kiliwahi kuiita takrima, yaani kwa mujibu wa sheria lakini juzi hapa pale Kizota, rushwa iliitwa gundi na hiyo ni kwa mujibu wa mazingira si sheria kama ilivyokuwa takrima.

Unajua katika mazoea ya kawaida na hasa kuhusu masuala ya kunadi wagombea wa nafasi mbalimbali za uongozi wa kisiasa au vyuoni, vipeperushi vimekuwa vikitengenezwa na kusambazwa kwa wapiga kura.

Vipeperushi hivi ni vijikaratasi vyenye wasifu wa mgombea au wagombea. Kwa ustadi na ubunifu mkubwa vipeperushi hivi hutiwa nakshi ili kumvutia anayelengwa kuvipata, lengo kuu ni kumshawishi achague mgombea anayenadiwa katika kipeperushi husika.

Hivyo ndivyo ilivyokuwa mjini Dodoma katika Mkutano Mkuu wa CCM uliokwisha hivi karibuni. Wagombea wa nafasi za uongozi na hasa zile za ujumbe wa Halmashauri Kuu (NEC) ya chama hicho karibu wote walitengeneza vipeperushi.

Wagombea hao hawakutaka vipeperushi vyao vipeperushwe na upepo mikononi mwa wapiga kura. Eti wanasema ilibidi wavitawanye kwa wapiga kura sambamba na gundi (rushwa). Ndiyo, unatoa kipeperushi na gundi nzito ili kisipigwe na upepo mkali na kupeperuka hewani. Bila gundi eti kipeperushi kitajipeperukia hovyo angani.

Basi, ukishatoa kipeperushi chako sambamba na gundi kwa mgombea angalau unaweza kubwaga moyo wako, japo kwa tahadhari. Ndiyo bwana, lazima utie hadhari na umwombe shetani awatie uzito wengine wasigawe vipeperushi kwa gundi nzito zaidi ya ile uliyotoa. Huo ndiyo mchakato wa kugeuza vipeperushi kuwa vipeperushwa.

Balaa bila haki, huu mchakato wa kutoa vipeperushi sambamba na gundi eti wakauita vipeperushwa. Sasa wanaita gundi, wakati fulani waliita takrima.

Demokrasia njia panda! Kama ni mashindano ya kuvuta kamba kati ya timu ya watoa ‘gundi’ na wapokeaji, basi, timu ya watoaji pale Kizota Dodoma ilikuwa kubwa na yenye mashabiki kibao.

Kijiwe cha uchaguzi ni kama kiligeuzwa na watu fulani kuwa kijiwe cha kugawana ‘gundi’ kusaidia kukinga upepo mkali usinyakue vipeperushi. Kwa hiyo, mkulima wetu wa nyanya ajue aina hii ya ubunifu.


