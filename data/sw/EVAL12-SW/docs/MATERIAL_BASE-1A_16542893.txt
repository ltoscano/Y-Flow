
Wazee hazina ya taifa, waheshimiwe -LHRC

Imeandikwa na Mwandishi Wetu

Imechapishwa: 02 Oktoba 2016

KITUO cha Sheria na Haki za Binadamu (LHRC) kimeungana na nchi nyingine duniani kuadhimisha Siku ya Wazee na kuikumbusha Serikali, wananchi na mihimili mingine ya dola kuheshimu wazee kwa sababu ni hazina ya taifa.

Mkurugenzi Mtendaji wa Kituo hicho, Dk Hellen Kijo-Bisimba katika taarifa yake kwa vyombo vya habari alisema kituo hicho kiliitumia siku hiyo kuungana na wazee wanaodai haki zao kwa zaidi ya miaka 20. 
Dk Bisimba alisema lengo la siku hiyo ni kutambua mchango wa wazee katika jamii kwa wakati husika na wakati uliopita katika mataifa yao na kutaka pia serikali ya Marekani kupitia Ubalozi wake nchini Tanzania kutoa msimamo wake juu ya kesi ya madai ya waliokuwa walinzi wa ubalozi wa Marekani nchini Tanzania wakijulikana kama ‘mission security force’.
Alisema kituo hicho kinakemea vikali vitendo vya mauaji ya wazee kutokana na imani za kishirikina, watoa huduma wa afya wanaotumia lugha za kuudhi dhidi ya wazee, vijana wanaorubuni wazee kuuza mali zao na kuwatapeli hususani ardhi kuacha vitendo hivi ili kuheshimu tunu hiyo adhimu ya taifa.
Dk Bisimba alisema pia wanaungana na jamii duniani kusimama kupinga mitazamo hasi juu ya wazee na uzee kiujumla, kwani wazee ni hazina kwa taifa inayopaswa kulindwa kwa ajili ya uendelevu wa jamii na kutaka wazee watunzwe na kusikilizwa.


