Wapinzani wana kazi ngumu awamu ya tano
Dec 02, 2015

KUWA katika kambi ya upinzani ilikuwa ni kazi rahisi zaidi wakati wa awamu tatu za serikali zilizopita kuliko itakavyokuwa katika awamu ya tano. Kabla ya kuingia madarakani kwa Rais wa tano, Dk. John Magufuli kupata ufuasi katika kambi ya upinzani ilikuwa ni suala la kuibua kashfa za utendaji mbovu wa serikali – uzembe, kutowajibika, ufisadi, wizi na ubadhirifu na bahati iliyoje uozo wote huo ulijaa katika kila ngazi za serikali kuanzia wizara, idara, serikali za mitaa, mashirika ya umma, wakala wa serikali na kadhalika.
Lakini si tu kuwa uozo na uovu huo nillioutaja ulijaa serikalini, bali pia viongozi wa awamu hizo hawakuwa na ujasiri wa kupambana nao. Chukua mfano wa Rais wa Awamu ya Nne, Jakaya Kikwete ambaye ndiye aliyemwachia hatamu za uongozi Dk. Magufuli. Yeye alikuwa mwanadiplomasia, mpole, aliyependa kuwapa wakosaji fursa ya kujirekebisha. Matokeo yake hawakujirekebisha na badala yake uozo ulisambaa na uovu kukamaa.
Sasa, Tanzania imekuwa kituo muhimu cha biashara ya madawa ya kulevya. Huku mitaani wenyewe tunajuana – fulani kaenda, karudi kaleta mzigo, wamedhulumiana, wameuana, wamesalitiana, yule kafa nao tumboni, mwingine kakamatwa huko ughaibuni, na kadhalika.
Ujangili na utoroshaji wa maliasili za nchi umeshamiri. Kwa mfano, takwimu zimeendelea kuonesha kuwa tembo wanapungua kwa kasi. Kwa mfano, katika sensa mpya ambayo matokeo yake yalitolewa mwaka jana (2014), Wizara ya Maliasili na Utalii ilitangaza idadi ya Tembo ilipungua kwa asilimia 66 ikilinganishwa na sensa iliyofanyika mwaka 2009.
Ufisadi ndio usiseme. Kashfa zilikuwa nyingi mno kiasi kwamba upinzani ulikuwa ukihangaika na zile kubwa tu, huku nyingine nyingi ndogo zinazotajwa zikiachwa zikipita hivi hivi.
Kila mwaka, Mdhibiti na Mkaguzi Mkuu wa Hesabu za Serikali (CAG) amekuwa akiwasilisha taarifa yenye madudu – ikiwemo ukwepaji kodi, mishahara hewa, ubadhirifu – na hakuna hatua kali za mfano zilizowahi kuchukuliwa.
Kwa hiyo katika awamu zilizopita, hususan ya Kikwete, upinzani uliibua tu kashfa kubwa zilizobumbuluka na kujipatia wafuasi wengi waliochukizwa kusikia wajanja wachache wanatafuna nchi yao, huku wananchi wengi wakibaki hohe hahe.
Nifupishe kwa kusema ulikuwa wa awamu zile ulijengeka kupitia matukio ya wizi na ufisadi kuliko itikadi na sera.
Chunguza viongozi wengi waliovuma katika upinzani ni wale walioibua kashfa nzito na hata kudumu kwao katika siasa kunategemea kuzivalia njuga kashfa hizi.
Angalia jinsi ufisadi ulivyomuinua Dk. Willibrod Slaa ambaye anakumbukwa kwa kutaja orodha ya mafisadi pale Mwembe Yanga. David Kafulila na Zitto Kabwe waling’ara sana katika kashfa ya ESCROW.
Hata huko nyuma, Augustino Mrema wakati akiwa Mwenyekiti wa Chama cha NCCR – Mageuzi katika uchaguzi wa mwaka 1995 alipokelewa vema sana kwa kutaja maovu na ufisadi wa Serikali ya Rais wa Awamu ya Pili, Ali Hassan Mwinyi.
Rais ya awamu ya tano, Dk. John Magufuli kaamua kuvulia njuga wizi, ubadhirifu, rushwa, ufisadi. Matunda ya juhudi zake yanaonekana na ni wazi amejipambanua kutoka kwa Serikali ya Kikwete. Dk. Magufuli amewashtua watendaji wa serikali waachane na kufanya kazi kwa mazoea na badala yake walenge katika kufikia ufanisi. Katika kipindi kifupi tayari kashawafikisha katika vyombo vya sheria maafisa wakubwa taasisi nyeti za serikali (mfano, TRA na Hospitali ya Muhimbili) na kasimamisha kazi baadhi yao. Na haya yanatokea wakati hajatangaza hata Baraza la Mawaziri.
Kwa kasi na dhamira aliyonayo, haielekei kuwa Dk. Magufuli ataacha kashfa ziielemee serikali yake bila kuzishughulikia na kuwapa wapinzani nafasi ya kusema. Hata wananchi nilioongea nao wanaamini Dk. Magufuli anafanya vema kuliko ukomo wa mategemeo yao kwa upinzani, iwapo angechaguliwa.
Sasa kama kashfa za ufisadi zitadhibitiwa na pale zinapojitokeza hatua kali kuchukuliwa, vipi upinzani unaweza kujijenga? Watakimbilia hoja gani?
Itikadi na sera
Huu ni wakati wa vyama vya upinzani kujikita katika utafiti wa itikadi na sera za kisiasa, kiuchumi na kijamii ili kuweza kukosoa serikali iliyopo, vinginevyo kuna dalili ya vyama hivyo kupoteza mvuto.
Bahati mbaya ni kuwa katika kampeni za uchaguzi uliopita hatukusikia sana kuhusu itikadi na sera za vyama. Hoja kubwa zilizojengwa zilihusu ubora wa kiongozi huyu dhidi ya yule na kukosoa mwenendo wa zamani wa vyama husika (mfano kuita CCM chama cha kifisadi).
Katika hili, tukipongeze chama cha ACT – Maendeleo ambacho tumeona tangu kianzishwe kimewekeza katika utafiti na kuweza kuja na itikadi yao ya kisiasa iliyoanishwa katika Azimio la Tabora ambalo limeweka msingi wa sera za chama hicho.


