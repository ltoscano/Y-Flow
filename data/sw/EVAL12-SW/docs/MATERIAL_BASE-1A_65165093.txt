
MCA asakwa juu ya uhalifu
MWAKILISHI wa bunge katika kaunti ya Kakamega, anatafutwa na polisi Kisumu kwa kuhusika katika kitendo cha matumizi mabaya ya bunduki.
Mwakilishi huyo alimuumiza vibaya mwanamke mmoja jijini Kisumu . 
Mjumbe huyo kutoka kaunti ndogo yaMumias, anadaiwa kumwumiza mwanamke huyo nje ya baa moja Kisumu Alhamisi iliyopita wakati alikuwa akimdai pesa za deni.
Mwanamke huyo kwa jina Dorah Clara Ojenge, amelazwa katika hospitali ya Victoria akiwa na majeraha mabaya aliyopata baada ya mwakilishi huyo kumgonga kwa nyonga na gari lake kabla ya kumburura kwa lami.
BI Ojenge alisema, mwakilishi huyo alienda kwa gari lake na kuchukua bastola aliyofyatua hewani kabla ya kumzaba kofi na kumpiga mateke.
“Wakati nilianguka, alirudi nyuma kwa haraka na kuingia ndani ya gari na kunigonga nyongani kabla ya nguo zangu kutegwa na gari hilo,” alisema.
“Aliniburura na gari alipoliendesha,” alisema Bi Ojenge wakati wa mahojiano na wanahabari kitandani hospitalini Victoria.
Mwanamke huyo anataka polisi kuchukua hatua kwa kumkamata mwakilishi huyo. Ana majeraha mabaya miguuni na katika sehemu ya nyonga.
“Alikataa kulipa bili ya pombe aliyowanunulia marafiki zake kwa sababu hakuwa na pesa. Rafiki yake ambaye pia alikuwa miongoni waliokuwa wakinywa pombe aliniomba nimlipie Sh10,000 na kwamba ningerudishiwa pesa hizo zaidi ya mwezi mmoja uliopita,” alisema.
Na KNA


