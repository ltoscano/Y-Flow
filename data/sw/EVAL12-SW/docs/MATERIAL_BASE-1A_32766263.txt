
Serikali, madaktari migomo imetosha
Jun 13, 2012

KWA mgonjwa, maumivu ya ugonjwa unaomsumbua yanamtosha na kwa hiyo, mgomo wa madaktari kwa upande wake ni nyongeza ya maumivu. Hakuna tafsiri nyingine.
Bila shaka, hatujasahau karaha iliyowafika baadhi ya raia wenzetu kutokana na mgomo wa madaktari, mwanzoni mwa mwaka huu. Mgomo huo wa madaktari ambao msingi wake ni mivutano ya kimtazamo kuhusu mgawanyo sahihi wa rasilimali za nchi, hususan katika sekta ya afya, uliibua kero nyingi zilizogharimu maisha ya baadhi ya raia wenzetu.
Kwa namna fulani, wapo wanaodai kwamba mvutano ule ulilenga kuboresha sekta ya afya kwa ujumla wake, kuanzia vitendea kazi hadi maslahi ya madaktari na watumishi wengine.
Kwamba wakati madaktari na watumishi wengine wakifaidika kutokana na kupata maslahi bora zaidi kama matunda ya mgomo, wananchi (wagonjwa) watanufaika kwa huduma bora zaidi, zitakazotolewa katika mazingira mazuri na yenye hadhi inayostahili. 
Lakini ni kweli pia kwamba nyuma ya malengo hayo ya mgomo (kuboresha maslahi ya madaktari na wagonjwa) kuna maumivu makubwa yamewafika baadhi ya raia wenzetu. Inawezekana ni maumivu ya ugonjwa baada ya kukosa matibabu au maumivu ya kuuguza wagonjwa bila uhakika wa huduma ya matibabu.
Ni kwa sababu hiyo, tunaamini na kusisitiza kwamba kila upande unaohusika uwajibike kuboresha sekta ya afya bila kuwaathiri wananchi wasio na hatia. Watendaji wizarani watimize wajibu wao, kuhakikisha sekta ya afya inaboreshwa kwa kiwango kinacholingana na uwezo wa nchi kiuchumi.
Matumizi yasiyo ya lazima katika Wizara ya Afya na Serikali kwa ujumla yafutwe na kiasi cha kile kinachokusanywa baada ya kuepuka matumizi yasiyo ya lazima kielekezwe kuboresha sekta ya afya.
Hatuwezi kuendelea kujenga tabia mpya katika taifa, kwamba eti kundi fulani la watalaamu ili liweze kufanikiwa kupata haki zake stahili kimaslahi ni lazima kwanza lisababishe madhara kwa raia wengine.
Serikali ni lazima isikie kilio cha madaktari na kwa upande mwingine, madaktari nao ni lazima wasikie kilio cha Wa tanzania kwamba hawataki kugeuzwa “nyasi” katika uwanja wa mapambano ya kimaslahi kati yao na baadhi ya watendaji serikalini.
Tunaamini kuna njia za kumaliza kasoro za kimtazamo au kimaslahi zilizopo bila kuathiri Wa tanzania wasio na hatia. Tangu kutokea kwa mgomo wa madaktari mwanzoni mwa mwaka huu, ni dhahiri pande zinazovutana zimekutana na kufanya mashauriano.
Ushauri wetu ni kwamba, mashauriano baina ya pande hizo yaamuliwe kwa kuzingatia uzito wa hoja za utetezi na hali halisi ya kiuchumi. Kama kuna maeneo ya kupata fedha kwa ajili ya kuboresha maslahi ya madaktari na sekta ya afya kwa ujumla, Serikali isisite kuchukua hatua.
Inawezekana yapo makundi ya kijamii au kisiasa yanayonufaika na mgomo wa madaktari kwa namna fulani, japo makundi hayo si chanzo cha mgomo huo lakini kwa upande wetu, tunasisitiza mgomo wa madaktari una madhara zaidi kuliko faida, tunaombwa uepukwe.


