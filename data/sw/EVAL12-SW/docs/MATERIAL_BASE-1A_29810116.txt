
Tuwashukuru waliotutunzia fedha zetu katika benki za nje Aug 22, 2012

WATANZANIA tunalalamika! Nimeambiwa mara nyingi kwamba ninaandika makala za kulalamika. Kuna mbunge aliyeniambia ameacha kusoma makala zangu kwa sababu kila nikiandika ni kulalamika tu.
Akanishauri nitafute namna nyingine ya kuandika bila kulalamika, ndiyo maana, nilisita kuandika makala hii. Nilikuwa nikitafakari namna ya kuufikisha ujumbe huu;tunawashukuru sana waliotutunzia fedha zetu benki za nje, sasa wakati umewadia rudisheni fedha zetu; nilijua nikiandika, yatakuwa ni yale yale ya
“Wa tanzania wanalalamika”.
Ikichukuliwa kwamba kulalamika ni kukata tamaa au ni kutokuwa na fikra pevu na ushupavu wa kupambana na hali halisi. Kulalamika bila matendo ni ishara ya kutowajibika! Kulalamika ni kutojiamini na kwa njia moja ama nyingine ni kutangaza udhaifu wa mtu mmoja mmoja!
Nimewasikia wanasiasa wakikemea utamaduni wa kulalamika! Ingawa kwa kukemea kulalamika, wanafanya kitu kilele; ni kulalamika! Wabunge wana kazi ya kutunga sheria na kuisimamia serikali, lakini wakianza kuchangia ni kulalamika mwanzo hadi mwisho, na bahati mbaya pamoja na kulalamika kwao, bado wanapitisha kila kitu asilimia zote.
Wanahabari, wasomi, viongozi wa dini, watoto, wazazi, wanasiasa, wafanyakazi, viongozi wa serikali kwa nyakati tofauti na kwa majukwaa yao, wote wanalalamika. Hadi Rais wa nchi analalamika.
Nina shaka kama kuna aliyepata kupambanua maana nzima ya neno kulalamika.
Inawezekana tunachanganya kulalamika na kuomboleza? Tunachanganya kulalamika na kuonya, kusahihisha, kutoa maoni na kurekebisha? Kulalamika ni chanya au ni hasi? Yesu Kristu, alipomlilia Mungu wake pale msalabani alikuwa analalamika?
“Mungu wangu.. mbona umeniacha”.
Orodha ya yale yanayolalamikiwa ni ndefu. Tukisema Wa tanzania wazembe ni kulalamika, tukisema rushwa ni kansa ya taifa letu ni kulalamika, tukisema wanaouza dawa za kulevya ni watu hatari na hawana upendo na taifa lao, ni kulalamika.
Rais wa nchi alitangaza wazi kwamba anawafahamu watu hawa kwa majina, lakini hadi kesho hakuna hatua zilichokuliwa. Yesu, alikuwa analalamika, au alikuwa akipiga kelele kwa Mungu wake?
Pamoja na kilio chake, kwa kuukubali msalaba, akatukuzwa na kuwa njia ya kupitia kuelekea maisha mapya; maisha ya kiumbe kipya; maisha ya kuishi na kumtumaini Mungu muumba mbingu na nchi; Mungu wa haki, wema na huruma?
Yawezekana na Wa tanzania tunapiga kelele kwa muumba wetu? Yawezekana tunaomboleza? Tukijua wazi kwamba hata tukikaa kimya kwa kuogopa kupachikwa jina la sifa za “kulalamika” hata mawe yatasimama na kuimba sifa za Mungu, aliyeumba mbingu na dunia. Tunajua wazi tukikaa kimya historia itatuhukumu.
Tumesikia habari kwamba kuna baadhi ya Wa tanzania wameficha fedha nyingi kwenye benki za nje na hasa Uswisi. Na habari hizi si mpya, maana kuna wakati tulisikia kwamba kuna Mtanzania ameficha fedha nyingi kwenye Benki ya Afrika Kusini. Habari zote hizi ni mwendelezo wa wimbo ule ule wa kulalamika bila kupendekeza hatua za kuchukuliwa.
Ndiyo maana naandika kwa mfumo mwingine wa kuwashukuru wale wote waliotusaidia kutuwekea fedha zetu benki za nje, tuna imani fedha hizo zimezaa kiasi cha kutosha, wakati umefika fedha hizo wazirudishe nyumbani ili tujenge taifa letu changa.
Ninapoandika hivi sijasikia tamko la Rais wetu kuhusu kadhia hii ya kuficha fedha nyingi kwenye benki za Ulaya. Nina imani ana masikio ya kusikia; yamesemwa mengi juu ya upole wake, juu ya ombwe la kiuongozi lililopo.
Nimeanza makala hii kwa kutaja “kulalamika” kwa Wa tanzania hadi Rais mwenyewe.
Sasa Rais asilalamike, achukue hatua. Akisema fedha zinarudi, hata kesho zitakuwa zimefika hapa. Kwa neno lake moja tu, yatakuwa!
Mungu, alivyo mwema daima, amemjalia Rais wetu kitu cha kumsaidia kuacha kumbukumbu chanya nyuma yake. 2015 si mbali, akiondoka madarakani tumkumbuke kwa kurudisha fedha zetu zilizokuwa zimewekwa nje ya nchi.
Ingawa hakuna mwenye kujua fedha hizo ni kiasi gani, hapana shaka pia zinaweza kusaidia kulipa mishahara ya walimu, kugharimia elimu ya juu, kununua vifaa vya kisasa hospitalini, kulipa mishahara ya madaktari na kusaidia kiasi fulani kuendesha bajeti ya serikali yetu. 
Sote tunajua kwamba kuna asilimia inayotoka nje kusaidia serikali kuendesha bajeti ya kila mwaka. Inawezekana kabisa kwamba fedha hizo zinazotoka nje ni pamoja na faida inayotengenezwa kutokana na fedha zetu zilizofichwa kwenye benki za nje.
Wakati sisi tunaamini “wahisani” wana roho nzuri ya kutusaidia, kumbe ni wajinga ndiyo waliwao. Wanatuletea mafungu kutokana na fedha zetu wenyewe. Ni lazima kuikataa hali hii na kuhakikisha haijirudii!
Wazungu hawa wanashinikiza demokrasia na utawala bora; wanasisitiza uwajibikaji katika matumizi ya fedha za umma, Wazungu wamependekeza mipango mingi ambayo inaweza kuisaidia Tanzania kupiga hatua kubwa ya maendeleo.
Itakuwaje Wazungu hawa hawa wakae kimya wakiona fedha nyingi zinachotwa Afrika na kuwekezwa kwenye benki za nje? Ina maana Wazungu hawa wanaamini kwamba wale wanaoweka fedha kwenye benki zao wanakuwa wamezitafuta fedha hizo kwa jasho lao?
Inawezekana wana kaa kimya kulinda uchumi wa nchi zao? Inawezekana ni wao wanawashawishi watu wetu kuficha fedha hizo kwenye benki zao?
Rais wetu akiweka pembeni upole wake, akiweka pembeni roho yake ya huruma ya kuogopa kuwaonea watu, eti kuchukua hatua ni lazima ahakikishe kwamba haki inatendeka – hata kwa wezi ambao aliwaomba warudishe fedha walizozichota benki kuu na kuwasamehe kwa kosa hilo, Rais wetu akiweka mbali urafiki na kufumba macho hata kwa wale ambao anajua fika walimsaidia kuingia Ikulu, fedha hizi zilizofichwa nje ya nchi zitarudi na zitachangia kwa kiasi kikubwa kuharakisha kasi ya maendeleo katika taifa letu.
Kama walioficha fedha hizi ni wafanyabiashara, ambao wanajulikana kwa kufanya kazi kwa bidii na kuzalisha ziada, wafanyabiashara ambao wanalipa ushuru wao kwa uaminifu, ni lazima Rais wetu awe na kigugumizi cha kuchukua hatua dhidi ya watu hawa walioficha fedha benki za nje.
Lakini kama wenye fedha hizi ni waajiriwa wa serikali ambao kipato chao kinategemea mshahara na posho, kwa nini Rais wetu awe na kigugumizi?
Mfanyakazi wa umma atapata wapi fedha nyingi hivyo?
Haiwezekani ukawa ni mshahara wake. Kutaka mtu huyu apate haki yake kwa njia zozote zile ni kukubaliana na wale wanaofikiri na kudai Rais wetu ni dhaifu.
Mtu mwenye kipato kikubwa ambacho hakina maelezo ni mwizi. Haki za mwizi ni hukumu! Na hukumu ya wezi hawa ni kuwashukuru kwa kututunzia fedha zetu kwa miaka yote hiyo na sasa wakati umefika kwao kuturudisha fedha zetu. Kuwataja kwa majina si dhambi pia, ingawa kuwanyonga ni kukiuka haki za binadamu.
Ili kumsaidia Rais wetu abaki kwenye mstari wa kuhakikisha haki inatendeka na hakuna anayeonewa, wale watakaoweza kuhakikisha njia walizozitumia kujipatia kuyapata mamilioni hayo, basi waachiwe asilimia kidogo ya fedha hizo ili waweze kuendesha maisha yao na kufurahia matunda ya kazi zao. Lakini kama fedha hizi wamezipata serikalini, zichukuliwe zote bila huruma. Washitakiwe kama wahujumu uchumi na sheria ifuate mkondo wake.
Bajeti ya mwaka huu, tumesikia kwamba barabara ya kutoka Kyaka hadi Bugene, kule Karagwe imepangiwa shilingi bilioni nne. Wanaofuatilia kwa karibu takwimu za Bunge, wanasema haijawahi kutokea fedha zilizotengewa kitu fulani kwenye bajeti zikapelekwa zote sehemu husika.
Kama hilo ni kweli, fedha hizi zilizotengwa kwa ujenzi wa barabara ya Kyaka – Bugene, zitafikishwa bilioni mbili tu. Barabara hii ambayo inatarajiwa kukamilika ndani ya miaka miwili inahitaji bilioni 60 kukamilika. Bila miujiza kama ule wa kurudisha fedha zilizofichwa Ulaya, barabara hii itakamilika mwaka gani? Si chini ya miaka 10 kuanzia sasa. Nimetoa mfano wa barababa ya Kyaka – Bugene, lakini ukweli ni kwamba wizara zote zinalalamika kutengewa fedha kidogo za miradi ya maendeleo.
Na bila kuwekeza kwenye miradi ya maendeleo, bila kuwekeza kwenye utafiti, bila kuwekeza kwenye elimu, bila kuwekeza kwenye afya ili kuhakikisha Wa tanzania wanabaki na afya nzuri na nguvu za kuzalisha, hatuwezi kufika mbali kama taifa!
Naandika makala hii kupiga kelele juu mbinguni! Naandika makala hii kukukaribisha msomaji wangu kuniunga mkono tukashirikiana kupiga kelele.
Tushirikiane kupiga kelele na kushinikiza hadi fedha zetu hizi zilizowekwa kwenye benki za Ulaya, zirudishwe haraka.
Tuandike makala, tutangaze kwenye vyombo vyote vya habari, tufanye maandamano ya amani hadi serikali itoke usingizini. Siandiki kuchochea, yule atakayefikiri ninaanzisha uchochezi atakuwa na lake jambo.
Nina imani kwamba ni muhimu wachache wakajitoa muhanga ili kuokoa maisha ya Wa tanzania wengi. Wakati wa maneno umekwisha, enzi hizi ni za kuchukua hatua, ni enzi za kufanya uamuzi mgumu.
Wakati wa siasa za kuchafuana, siasa za kugombania kuingia Ikulu kwa gharama yoyote ile unaelekea mwisho na wala hauna faida yoyote ile kwa maendeleo ya Wa tanzania.
Ni enzi za kutanguliza taifa letu badala ya kutanguliza matumbo yetu. Ni enzi za kulitanguliza taifa letu badala ya vyama vyetu vya siasa, si wakati tena wa kujenga na kutafuta sifa za mtu mmoja mmoja, ni wakati wa kujenga jina la taifa letu la Tanzania. Ni enzi za kulitanguliza taifa letu badala ya kutanguliza mambo mengine yasiyokuwa ya msingi.
Ingawa fedha hizi zilizofichwa nje ya nchi haziwezi kumaliza matatizo yetu yote, hatua itakuwa imepigwa uongo na ukweli vitakuwa vimejitenga!
Waliokuwa wanalalamikia serikali yetu kutokuwa na fedha watagundua ukweli ambao siku zote tuliusimamia kwamba nchi yetu si masikini. Rais wetu akifanikisha zoezi hili la kurudisha fedha zetu zilizowekwa nje ya nchi kwa kutumia madaraka yote aliyonayo, atakumbukwa milele!


