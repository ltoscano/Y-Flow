
STANDARD CHARTERED KINARA KWA HUDUMA BORA NCHINI

June 2, 2016

BENKI ya Standard Chartered Tanzania imeshinda tuzo ya huduma bora kwa wateja iliyotolewa kwa benki iliyoweza kutoa huduma bora kwa wateja ambapo, ushindi huo ulitangazwa wakati wa chakula cha jioni, wiki iliyopita jijini Nairobi, Kenya.
Tuzo kwa benki za Afrika ‘The Africa Banker Awards’ ina lengo la kubainisha na kuzipa tuzo benki zinazofanya vizuri katika huduma za kibenki kwa kila mwaka ambapo kwa mwaka huu tuzo hiyo ilitokana na kura zaidi ya 23,500 zilizpigwa na jamii inayopata huduma za kibenki katika nchi za Afrika mashariki.
Akizungumza wakati wa kupokea tuzo hiyo Mtendaji mkuu wa benki hiyo, Sanjay Rughani, alisema kuwa kwanza anawashukuru wateja na wadau mbalimbali wa benki hiyo katika nchi za Afrika Mashariki kuipigia kura za kuiamini benki hiyo kwa utendaji bora.
Aliongeza kuwa benki hiyo imeelekeza nguvu zake zaidi kwa huduma kwa wateja na baadhi ya mikakati imeshaanza kuchukuliwa kwa kuwaeleza wafanyakazi wa benki hiyo katika mikutano yao kuhusu matarajio ya wateja.
“Wafanyakazi wetu wamepata mafunzo mbalimbali na tumetambua kuwa uwekezaji wetu katika mafunzo hayo kwa uboreshaji huduma kwa wateja yameleta matokeo chanya na kutupa washindi kwa kutoa huduma bora kwa wateja nchini Tanzania,” alisema Rughani.
Aidha, alibainisha kuwa wataendelea kutoa huduma bora kwa huduma mbalimbali za benki kwa kuendelea kuwekeza zaidi katika mitandao ya simu ya kibenki kwa kurahisisha huduma kwani wameongeza huduma hizi kwa mitandao ya M-PESA na TigoPesa kwa shughuli za miamala.
Kwa upande wake mtendaji wa huduma za kifedha Robin Amlot alisema kuwa watahakikisha wanalinda ubora wa utendaji wa kazi bora na wanawashirikisha wadau wao kuwa na matokeo yenye ubora kwa kuboresha uchumi katika eneo hili la Afrika Mashariki.
Alisema kuwa ushindi wa tuzo hiyo unamulika mawazo ya wateja juu ya sekta ya huduma za kifedha katika eneo hili la Afrika Mashariki na ushindi huo unaweza kuwa ni sifa kwa mafanikio waliofikia.


