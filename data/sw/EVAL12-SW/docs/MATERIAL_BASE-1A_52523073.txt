
Kaunti sasa zawa bunifu
UKOSEFU wa makazi nafuu kwa wafanyakazi umelazimisha serikali za kaunti kadhaa kuingia mikataba na wawekezaji wa kibinafsi ili kusaidia kujenga nyumba za makazi.
Upungufu huo umetokana na ongezeko la wafanyakazi katika ofisi za kaunti ambao wanahitaji pahali pa kuishi pazuri.
Kufikia sasa, kaunti za Kisumu, Kakamega, Bungoma na Bomet zimeingia katika mikataba hiyo.
Nyingine ni Kisii, Machakos na Isiolo ambazo zilisema miradi hiyo itapandisha kaunti hizo hadi kiwango cha uchumi wa wastani.
Katika mikataba hiyo, kaunti zitatoa ardhi ili kupewa sehemu ya umiliki wa miradi hiyo nao wawekezaji wakijishughulisha na ujenzi.
Wakizungumza na Taifa Leo katika mahojiano tofauti, maafisa wa kaunti walisema baada ya kukamilika, baadhi ya nyumba hizo zitauzwa kwa wafanyakazi nazo nyingine zikodishwe ili wawekezaji wajirejeshee gharama za ujenzi na faida. 
Ratiba ya Nne ya Katiba inahamisha jukumu la kusimamia makazi hadi kwa kaunti, ambalo limeorodheshwa chini ya wajibu wa mipango na ustawi.
Gavana wa Bomet Isaac Ruto jana alisema kaunti hiyo inafanya uchunguzi kutambua maeneo yanayohitaji zaidi makazi.
Bw Ruto alisema kaunti hiyo pia imetia saini mikataba na mabenki ili kuwapa wakazi mikopo.
“Kuna uhaba wa nyumba katika kaunti hii na tutasuluhisha hilo kwa kujengea watumishi wa umma nyumba kupitia Ushirikiano wa Sekta ya Umma na Kibinafsi (PPPs),” alisema.
Mwenzake wa Kisumu Jack Ranguma alisema wananuia kujenga nyumba ambazo vifaa vyake vilitengenezwa katika mitaa duni ya Obunga, Lumumba, Ondiek na Makasembo.
Bw Ranguma alisema mradi huo wa ujenzi wa nyumba ambao ni kwa ushirikiano na serikali ya Ufaransa, pia utatoa fursa kwa wakazi kupata sehemu ya umiliki.
“Kwanza tutakagua ardhi kubaini thamani yake na kuhakikisha tunadumisha umiliki. Kila mmiliki wa ardhi ambayo itatolewa kwa umma atasalia na sehemu ya umiliki wa mali hiyo,” alieleza.
Wycliffe Oparanya wa Kakamega alisema kaunti hiyo ilitia saini mktaba na shirika la Uchina la Henan Gouji kwa ujenzi wa nyumba 9,000 za bei ya chini. Kwa mujibu wa Bw Oparanya, mradi huo utahusisha ujenzi wa nyumba za vyumba viwili na vitatu vya kulala katika ardhi ya ekari 47.


