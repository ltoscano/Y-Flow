Lukuvi amaliza mzozo wa ardhi Kilombero

Imeandikwa na John Nditi, Kilombero

Imechapishwa: 11 Septemba 2016

WAZIRI wa Ardhi,Nyumba na Maendeleo ya Makazi , William Lukuvi ameiagiza viongozi wa wilaya ya Kilombero, kuwakamata viongozi ama kikundi cha watu wataobainika kuchochea vurugu na kuvamia ardhi ya mashamba ya Kituo cha Masista cha Mbingu cha Kanisa Katoliki na mashamba ya Mchungaji Dk Gertrude Rwakatare, ambayo yanamikikiwa kihalali kwa kufuata sheria za nchi. 

Lukuvi ametoa agizo hilo jana mjini Ifakara , baada ya kusikiliza malalamiko kutoka kwa diwani wa Kata ya Mbingu na mwezake wa Kata ya Mang'ula katika mkutano maalumu, uliowashirikisha viongozi halmashauri mbili za wilaya hizo, serikali ya wilaya, wataalamu wa ardhi, viongozi wa kisiasa na wananchi kutoka maeneo ya wilaya hiyo.
Amesema moja ya malalamiko makubwa, aliyokuwa akiyapokea kwa njia ya ujumbe mfupi wa maneno na kupigiwa simu ni kutoka Kata ya Mang'ula ambapo wananchi wanalalamikia Taasisi ya St Marys ya mchungaji Dk Gertrude Rwakatare, kumiliki ekari 65 kwa kudaiwa hakuzipata kihalali.
Katika mkutano wa pamoja malalamiko mengine ni kutoka kwa wananchi wa kata ya Mbingu kwa kushirikiana na viongozi wao kuilaumu Taasisi ya dini ya Masista wa Kituo cha Mbingu kutoka Jimbo la Ifakara kuwa wanamiliki hekta 2,500 ya ardhi,hivyo kumeza sehemu ya eneo la wananchi.
Ametoa amri hiyo baada ya kupata vielelezo na maelezo ya wataalamu pamoja na walalamikiwa.
Amesema amejiridhisha kuwa taasisi hizo zinamiliki kihalali maeneo hayo na kuwaonya viongozi wa kisiasa na serikali za vijiji kuancha kuyachukulia masuala ya kisheria ya ardhi kugeuzwa kuwa ni ya kisiasa.
Ofisa Mteule wa Ardhi Wilaya ya Kilombero, Syabumi Mwaipopo, akitoa ufafanuzi kuhusu madai ya wananchi hao, alisema Taasisi ya St Marys inamiliki kihalali ekari 65 baada ya kununua kutoka Kiwanda cha kuchonga vipuri vya mashine na zana za kilimo (MMMT) kilichokuwa cha serikali, ambacho kilikuwa kinamiliki pia na nyumba za wafanyakazi wake.
Mwaipopo pia alisema, katika Kata ya Mbingu, Kituo cha Masista Mbingu kiliomba eneo shamba la ardhi kwa Serikali ya kijiji cha Mbingu ambalo lina ukubwa wa hekta 2,500 na kumilikishwa kihalali .
Mwaipopo alisema licha ya kumiliki eneo hilo kihalali, wananchi wa kijiji hicho waliwasilisha malalamiko kuwa Kanisa lilichukua eneo kubwa zaidi, tofauti na ilivyoomba, ambapo suala hilo lilijadiliwa kwa pamoja baina ya wananchi, halmashauri na Kanisa la Jimbo Katoliki ambapo walifikia makubaliano ya kupunguzwa wa hekta 827.5 na kutengenezewa hati miliki nyingine iliyoonedha ukubwa wa ardhi ya hekta 2,500.
Akizungumza mbele ya Waziri Likuvi, Padri Paschal Luhengo , alisema kuwa shamba hilo namba 88 lililopo kijiji cha Mbingu ni mali ya Jimbo Katoliki la Mahenge na walilipata baada ya kuomba hekta 2,500 katika serikali ya kijiji hicho mwaka 1986.
Hata hivyo, alisema, baada ya kupewa shamba hilo kwa kuoneshwa mipaka ya asili, Kanisa liligharamia kulipima na kupata hati miliki ya miaka 99 ambapo mwaka 1994 wananchi waliwasilisha malalamiko kuwa Kanisa lilipewa eneo kubwa zaidi ya kile walichoomba.


