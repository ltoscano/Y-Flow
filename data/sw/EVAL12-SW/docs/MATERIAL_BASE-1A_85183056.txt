
Mbunge ateta kafyu yawadhuru bodaboda
Na MUCHIRI GITONGA
MBUNGE maalum ameikosoa kamati ya usalama kwa kuweka kafyu katika eneo la Laikipia Kaskazini kama njia ya kukabiliana na uwindaji haramu na wizi wa mifugo.
Bi Sarah Lekorere alisema hatua hiyo inawaathiri wenye biashara ya boda boda, kwa kuwa hawaruhusiwi tena kuendeleza biashara yao kati ya hifadhi binafsi za wanyama za Kimugandura na Ol Jogi katika masaa fulani ya usiku.
“Vijana wetu wanatekwa nyara na kupotea bila kujulikana waliko. Wanaume wetu wanapigwa karibu ya kufa na kuhusishwa na visa vya uwindaji haramu, ilhali watu wa jamii hii wameishi vizuri na wanyamapori kwa miaka mingi,” akauambia mkutano kati ya maafisa wa Shirika la kuwalinda wanyamapori (KWS) na watu wa jamii hiyo katika eneo la Kimugandura. 
Alisema jamii hiyo itatazama upya uhusiano wake na KWS, iwapo maafisa wake hawatakoma kuwahangaisha wakazi.
Lakini Kamishna wa kaunti ya Laikipia Bw Wilson Wanyanga alisema kwamba uendeshaji pikipiki baada ya saa tano za usiku umepigwa marufuku katika kaunti nzima.


