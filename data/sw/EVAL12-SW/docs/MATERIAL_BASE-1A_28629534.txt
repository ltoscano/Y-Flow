Mótuka mwa Air Congo motíkí ngáí o ebandeli ya balabála ya bísó. Makanisi masílí makómí o ndáko. Naíno mwa mosika, namɔ́ní bána bazalí kosakana o libosó lya ndáko. Mabele ma mpámba mazalí wâná. Bána bazalí kotimola makélélé. Nayókí moseka angángélí baníngá> "namɔ́ní fusha, namɔ́ní fusha," (monɔkɔ mwa lidusu lya likélélé ). Bána basúsu batálí yĕ, bamɔ́ní ngáí nazalí koyâ̂. Moseka mpé amɔ́ní. Yĕ na bandeko ba ye bánsɔ bazalí wâná bayéí koyamba ngáí; "Tatá ee, tatá ee!" Nayambí bangó mɔ̆kɔ́ mɔ̆kɔ́. Nasepelí míngi. Namɔ́ní bangó bánsɔ bazalí malámu. Toyingélí o ndáko. Topésání mbɔ́tɛ bísó bánsɔ. Míso bobɛ́lɛ́ epáí ya ngáí. Tokeí kovánda. Lisoló libándí. Natúní sɔ́kí makambo •mazalákí• tɛ́ nsima ya ngáí, mpé bóníbóní bavándákí o mikɔlɔ ngáí nazalákí tɛ́. Mbɛlɛ baswánákí makási? Bayébísí ngáí te bazalákí sé malámu mpenzá, likambo mɔ̆kɔ́ lizalákí tɛ́. Esɛngɔ mpenzá, motéma mokití. Nasɛ́ngí bangó bálukela ngáí elɔ́kɔ ya komɛlɛ, mposa míngi mpɔ̂ ya bolaí bwa nzelá. Bayéí na molangi mpé wâná toweí na lisoló libélá́. Sikáwa nabímísí mbuma míbalé ya sabúni bapésákí ngáí kúna, mpé nakabólí na băsí ba ngáí, mɔ̆kɔ́ mɔ̆kɔ́ mbuma mɔ̆kɔ́.

Ntángo nabálákí mwăsí wa míbalé, nazalákí na elikya te ndétovándí sé malámu. Sikáwa nayébí 'te átâ bovándí malámu, yɔ̆ mobáli ndómɔ́ní mpási na kobánga makambo ntángo ínsɔ.