Abrakadabra ni neno la wajanja!
Aug 12, 2015

JAMII yetu iko kwenye hali ya mkanganyiko. Kumekuwa na wimbi kubwa la taarifa zenye kulenga kuwapotosha wanajamii na hata kupelekea watu kuibiwa fedha zao. Taarifa hizi ni kwa njia za mitandao ya simu na hata kurushwa magazetini, redioni na kwenye runinga.
Wenye kuwahadaa wanajamii hujifanya ni waganga wa kienyeji au hata watu wenye kuwezesha mikopo ya haraka kwa wenye kuhitaji. Hata hivyo, mara nyingi, wenye kufanya shughuli hizo kiuadilifu, huzidiwa nguvu na wajanja wachache wanaobuni mbinu za kitapeli kuwarubuni wanajamii.
Nimepata kusimulia, kuwa Abunuwas alikuwa akijipitia na hamsini zake. Mara alimkuta bwana mmoja akikata tawi la mti alioukalia;
” Ewe bwana jihadhari utaanguka.” Abunuwas alimtahadharisha. Bwana yule aliendelea kakata tawi lile, hakujali. Ghafla, pwaa, chini! Tawi la mti likaanguka pamoja naye. Hakuamini kama ni kweli. Alidhani Abunuwas ana nguvu za miujiza kuweza kutambua kuwa angeanguka. Basi, bwana yule alimkimbilia Abunuwas ili amwambie siku yake ya kufa!
Naam, katika mkanganyiko huu wa kijamii kuna baadhi yetu wanaotumia fursa hiyo kujineemesha kwa shida za wanajamii wenzao. Waswahili husema, wajinga ndio waliwao.
Mwenye kuongea na kujifanya anafanya vitu vya miujiza na vya kimazingaombwe anachofanya ni abrakadabra, hata kama halitamki neno hilo. Kimsingi ni mambo yasiyo na uthibitisho wa kisayansi na mara nyingi hayamo hata kwenye vitabu vya dini. 
Katika zama hizi, ambapo watu wengi wamekumbwa na hali ya umasikini mkubwa, ujinga na maradhi, kumeibuka manabii wa siku za mwisho. Wenye kunufaika na hofu za wajinga, masikini na wenye maradhi.
Leo hii ukitaka kufungua biashara yenye uhakika wa wateja , fungua zahanati, duka la madawa, au jitangaze kuwa ni mganga wa tunguri, mtabiri. Au anzisha dhehebu lako. Biashara hizo zinalipa.
Kwa bahati mbaya kabisa, baadhi ya biashara zenye mashaka na zisizo na hakika sana ni ya duka la vitabu na hata maktaba ya vitabu. Kufungua duka la vitabu kwa Wa tanzania ni sawa na kufungua duka au baa ndani ya eneo la kituo cha polisi. Wateja wako wa uhakika watakuwa ni askari polisi, na zaidi watakukopa, kwa lazima. Hailipi.
Wajanja wachache, na hasa waliowahi, wamekuwa matajiri wakubwa kutokana na umasikini na ujinga wa walio wengi. Siku hizi nyumba za ibada zinajengwa kwa fujo, si madarasa ya kusomea. Kuna utitiri wa madhehebu. Manabii wa siku za mwisho wameshawasili. Unabii unalipa;
“Natamka mbele ya Bwana. Sikiliza kwa makini, Abrakadabra! Abrakadabra! Neno lenye nguvu za miujiza, litaondoa dhambi zako, shida zako, magonjwa yako. Litang’arisha nyota yako, litachafua nyota za maadui wako, Alleluyah Amen!”
Naam. Si kila nabii ni nabii, kuna manabii wa uongo. Mathalan nabii mwenye kutamka;
” Ndugu zangu, kama kuna miongoni mwenu asiyesikia, yaani kiziwi, kama kuna bubu, kilema wa mguu na kadhalika, fumbeni macho. Abrakadabra! Miujiza imefanyika! Waliopona shida zao waje mbele! ”
Atasimama mama atakayedai alikuwa kilema wa miguu, sasa anatembea, atakuja shuhuda atakayethibitisha hilo. Wote hawa na wengine wameandaliwa katika mchezo huu wa kuigiza.
Hakuna wa kuhoji na kuchunguza kisayansi kama kiziwi kweli alikuwa kiziwi, kama kilema alikuwa kilema kweli. Hakuna anayefuatilia kujua ukweli mzima. Hutokea pia, abrakadabra ikabeza uwezo wa daktari aliyesomea taaluma yake kwa miaka mitano au zaidi.
Jambo hili linafanyika hata katika Marekani. Wenye kuendesha biashara hii ni watu wenye fedha nyingi. Husafiri sehemu mbalimbali za dunia. Huko hufanya mikutano mingi ya maombezi.
Ama kwa hakika wengi wanaogolea kwenye bahari ya ujinga. Wanatoa kidogo walichonacho na kuwapa wale ambao tayari wanacho, kama sadaka! Wanachofanya ni kuwatajirisha wahusika kwenye biashara hii.
Huu ni unyonyaji kwa kutumia imani ya dini. Wahusika katika unyonyaji huu hujijengea uwezo wa kununua kurasa za matangazao kwenye magazeti , vipindi vya redio na hata televisheni. Baadhi yao wana uwezo hata wa kuanzisha vituo vya redio na televisheni.
Manabii hawa wa kujitangaza hufika mahala wakawa na nguvu kiasi cha kuwa na ushawishi hata kwa aliyepewa dhamana ya uongozi wa nchi, Rais.
Hutokea pia wakaota kuwania madaraka ya kisiasa.


