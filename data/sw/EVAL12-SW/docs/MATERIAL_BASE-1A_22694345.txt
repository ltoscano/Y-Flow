Al Shabaab wa Mtwara kengele nyingine kitaifa
Oct 11, 2013

HABARI zilizochapishwa katika baadhi ya magazeti nchini, Jumanne ya Oktoba 8, wiki hii, kwamba mkoani Mtwara, Kusini mwa Tanzania, kundi la vijana limenaswa likifanya mazoezi ya kigaidi katika Mlima Makolionga, si habari za kutushawishi kuvisifu moja kwa moja vyombo vyetu vya dola kwa hatua hiyo, bila mjadala mpana zaidi kuchukua nafasi yake.
Kwa mujibu wa taarifa hizo za magazeti zilizokariri viongozi kadhaa wa vyombo vya dola na serikali mkoani Mtwara, vijana hao wanaotajwa kuwa na umri wa kati ya miaka 18 na 39, walikutwa wakiwa na kanda za video (CD) za kundi la kigaidi la Al Shabaab, na inaelezwa walikuwa wakijifua kwa kukariri mafunzo wanayoyaona kupitia baadhi ya kanda za video zenye maelekezo ya mafunzo.
Tukio hilo la Mtwara ni la kushtua na kimsingi, ni sawa na kengele ya kuamsha au kuongeza ari ya vyombo vya ulinzi na usalama nchini. Tujiulize, wakati vijana hao wakiwa wamekwishakamatwa je, wafadhili wao wanajulikana? Na je, tukiwa ndani ya nchi mipaka ya nchi yetu bado tungali salama? Je, ni kweli hao vijana waliokamatwa ni wenye mwelekeo wa kutekeleza matakwa ya makundi ya kigaidi au ni vijana wanaoweza kujigeuza au kugeuzwa kuwa mithili ya makundi ya waasi kama akina Joseph Kony wa Uganda?
Kama wafadhili wa kundi hilo la vijana ni kutoka nje ya nchi au hata ndani ya nchi â€“ je, uwezo wa vyombo vyetu vya ulinzi na usalama ukoje angalau katika kuchukua hatua za kuzuia mipango hiyo iliyo kinyume cha Katiba ya nchi? Vyombo vyetu vilikuwa wapi hadi vijana hao wakafanikiwa kujipenyeza na hatimaye kutengeneza kambi yao ya mafunzo na mafunzo hayo rasmi kati yao kuanza?
Je, milima mingine katika maeneo mbalimbali ya nchi, inayofanana na Mlima Makolionga-Mtwara, iko salama? Nani anahakikisha usalama wa milima hiyo ambayo baadhi, kwa umoja wetu kama raia na hata kwa kushirikisha vyombo vya usalama, tumeshindwa hata kudhibiti uchomaji moto misitu juu ya milima husika?
Je, kamati za ulinzi na usalama ngazi ya mikoa na wilaya zinajimudu katika kukabili vitisho dhidi ya hali ya amani nchini? Au hizi ni kamati za kudhibiti matukio ya kisiasa pekee? Kwa maswali haya yote na mengine ambayo hayawezi kuandikwa kutokana na ufinyu wa nafasi, ujumbe tunaoweza kuiibua hapa ni kwamba, vyombo vyetu vya ulinzi na usalama nchini vijizatiti zaidi. Kengele ya hadhari imekwishalia, ulinzi wa nchi unapaswa kuwa kipaumbele kwa viongozi wa juu wa vyombo hivi na raia wote kwa ujumla.


