
Waamuzi kumuachisha soka Julio

Imeandikwa na Mwandishi Wetu

Imechapishwa: 04 Septemba 2016

KOCHA wa Mwadui FC, Jamhuri Kihwelu amesema huenda huu ukawa mwisho wake wa kufundisha timu za Ligi Kuu iwapo kama utaratibu wa waamuzi kuchezesha mechi hautazingatia sheria 17 za soka. 

Kihwelu aliyasema hayo juzi baada ya kufungwa bao 1-0 dhidi ya Kagera Sugar katika mchezo uliochezwa kwenye Uwanja wa Kaitaba, Kagera. Alisema mwamuzi wa mchezo huo hakutenda haki licha ya mchezo kuwa mzuri kwani kulikuwa kuna mazingira yasiyoeleweka.
“Kama waamuzi watakuwa wanachezesha kwa mazingira yasiyoeleweka soka letu haliwezi kuendelea. Mimi siwezi kuendelea kubaki katika ligi kama mambo yenyewe ndio kama haya, waamuzi hawatendi haki,”alisema.
Licha ya kupoteza mchezo huo Julio alisema kikosi chake kilicheza vizuri isipokuwa kufungwa huko kulitokana na makosa ya safu yake ya ulinzi kutokuwa makini.
Mwadui Fc imepoteza michezo miwili dhidi ya Toto Africans ilifungwa bao 1-0, dhidi ya Kagera Sugar bao 1-0 na kushinda mmoja 1-0 dhidi ya Mbao FC.


