
Yanga yaivimbia TFF
Charles Abel, Mwananchi cabel@mwananchi.co.tz
Dar es Salaam. Siku chache baada ya Shirikisho la Soka Tanzania (TFF) kutupa maombi ya wazee wa klabu ya Yanga juu ya kusogeza mbele Uchaguzi, Bodi ya Wadhamini ya klabu hiyo imeibuka na kupingana na mchakato huo kuanza baada ya msimu wa ligi kumalizika.
Badala yake uongozi wa klabu hiyo umetakiwa kuitisha mkutano wa dharura wa wanachama kwa ajili ya kupanga mchakato wa uchaguzi.
Mwishoni mwa wiki iliyopita, wazee wa Yanga wakiongozwa na Katibu Mkuu, Ibrahim Akilimali waliiomba TFF isogeze mbele uchaguziili usiathiri maendeleo ya timu kwenye mashindano inayoshiriki.
“Sisi tunaheshimu vyombo vyote vinavyosimamia soka, tunapenda kushirikiana navyo kwa manufaa ya Yanga na michezo kwa jumla, hivyo tunaiomba BMT na TFF kusogeza mbele mchakato wa kuanza kuchukua fomu na taratibu zake na uanze baada ya kumalizika kwa ligi,” alisema Akilimali.
Hata hivyo, TFF kupitia kwa ofisa habari wake, Alfred Lucas ilisema haiwezi kufanyia kazi maombi ya wazee hao kwa sababu siyo wanachama wa shiriki sho hilo.
“Kwanza, hayo maombi ya kuomba kusogezwa kwa mchakato wa uchaguzi hatujayapata, lakini hao waliozungumza ni wanachama. Na sisi, TFF huwa tunafanya kazi na wanachama wetu na miongoni mwao ni klabu ikiwamo Yanga,” alisema Lucas.
Bodi ya wadhamini ya klabu hiyo, ilitoa wito huo jana huku ikionyeshwa kushangazwa na hatua ya TFF kuwashinikiza kufanya uchaguzi wakati wenye mamlaka ya kufanya hivyo ni wao wenyewe.
“Jukumu la TFF ni kuwa kama wasimamizi tu, lakini wanaotakiwa kusimamia zoezi zima la uchaguzi ni klabu yenyewe.Tukumbuke, uchaguzi wetu ulivyokuwa unaendeshwa. Awali, tuliomba kufanya uchaguzi tangu mwaka jana, lakini Serikali ilizuia kwa sababu ya Uchaguzi Mkuu.
Bodi ya wadhamini la klabu ya Yanga linautaka uongozi kuitisha mkutano wa dharura wa wanachama kupanga mchakato wa uchaguzi, ambao unatakiwa kufanyika baada ya kumalizika kwa Ligi Kuu, Kombe la Shirikisho (FA) na mechi ya mashindano ya Shirikisho Afrika (CAF) dhidi ya Waangola,” alisema mjumbe wa bodi hiyo, Francis Kifukwe.
Katika hatua nyingine, bodi ya wadhamini ya klabu hiyo imetoa agizo la kuandaliwa kwa mpango mkuu ya ujenzi wa Uwanja wa Yanga, eneo la Jangwani, ambayo klabu hiyo itaigharamia.
“Zoezi la uandaaji wa mpango huo wa ujenzi liwe chini ya usimamizi wa Baraza la Taifa la Mazingira (NEMC), pamoja na Halmashauri ya Jiji,” alisema Kifukwe.
Bodi hiyo ya wadhamini pia imemshukuru Mkuu wa Mkoa wa Dar es Salaam aliyepita, Mecky Sadick pamoja na uongozi wa halmashauri ya wilaya ya Ilala awamu iliyopita, kwa juhudi zao za kuhakikisha mradi huo wa ujenzi unafanikiwa.


