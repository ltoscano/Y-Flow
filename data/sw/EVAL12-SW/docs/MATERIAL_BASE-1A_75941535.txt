
Madiwani Wa Ukawa Wamgomea Mkurugenzi
Alipotoa amri ya kuwahamisha wamachinga katikati ya jiji ‘alijifungia’
Bakari Kiango, Mwananchi bkiango@mwananchi.co.tz
Meya wa Manispaa ya Ilala, Charles Kuyeko, akizungumza na waandishi wa habari Dar es Salaam jana kupinga agizo la Mkurugenzi wa manispaa hiyo.
Dar es Salaam. Madiwani wa Ukawa wa Manispaa ya Ilala, wamegomea agizo la mkurugenzi wa manispaa hiyo, Isaya Mngurumi la kuwaamuru wafanyabiashara waliokuwa wakifanya shughuli zao maeneo yasiyo rasmi kuondoka.
Alhamisi ya wiki iliyopita, Mngurumi aliagiza wafanyabiashara hao hususan wanaofanya shughuli zao katika maeneo ya Kariakoo kuondoka na kwamba, leo angefanya oparesheni ya kuwaondoa kwa kushishirikiana na vyombo vya ulinzi na usalama.
Aliwataka wafanyabiashara hao kuhamia katika masoko manne ambayo manispaa hiyo imeyatenga kwa ajili yao.
Mwenyekiti wa madiwani wa Ukawa, Manase Mjema alidai jana kuwa Mngurumi ametoa uamuzi huo bila kuwashirikisha wao na Meya wa Ilala, Charles Kuyeko.
Alisema masoko ya Kivule, Tabata Muslim, Ukonga na Kigogo Fresh ambayo yametengwa kwa ajili ya wafanyabiashara hao, bado hayajaboreshewa miundombinu yake ikiwamo ujenzi wa vyoo na mabomba ya majisafi na taka.
“Ieleweke kwamba hatupingi hatua hii, lakini Mngurumi alipaswa kutushirikisha madiwani ili tutoe mawazo ambayo yangesaidia kuboresha mpango wake huu,”
alisema Mjema.
Alisema Mngurumi angetumia busara ya kushirikiana na baraza la madiwani na angewapa muda wafanyabiashara hao kujiandaa, tofauti na muda wa siku mbili aliowapa kuondoka kwenye maeneo hayo.
“Tulitegemea mkurugenzi angekaa na madiwani na wafanyabiashara meza moja ili kutoa uamuzi ambao ungekuwa na tija kwa pande zote, badala ya kukurupuka kama alivyofanya,” alisema Mjema ambaye pia ni Diwani wa Kata ya Kimanga (Chadema).
Kwa upande wake, Kuyeko alidai kupewa maagizo na Mngurumi jana kuitisha mkutano na wanahabari ili kukazia agizo hilo.
Hata hivyo, meya huyo alishindwa kufanya hivyo kwa madai ya kutoshirikishwa.
“Nilisita kuunga mkono uamuzi wake kwa sababu baraza langu la madiwani halijui kinachoendelea zaidi ya kusikia katika vyombo vya habari,” alidai Kuyeko.
Diwani wa Kata ya Tabata (Chadema), Patrick Asenga ambaye eneo lake limetengwa kwa ajili ya wafanyabiashara hao, alisema hawezi kuwapokea kwa sababu eneo hilo lina mgogoro na halmashauri. 
Mjumbe wa Jumuiya ya Wafanyabiashara Wadogo, Idd Omary alisema wamekubaliana kutoha mia katika masoko waliyopangiwa kwa sababu hawakushirikishwa katika mchakato wote na Mkurugenzi huyo.
“Mngurumi alimtuma mwakilishi katika kikao cha jana (juzi), kilichotukutanisha na uongozi wa Manispaa ya Ilala. Tulimuuliza masoko waliyotupangia yana miundombinu mizuri, tukajibiwa ndiyo, lakini siyo kweli, hayana vyoo wala maji,” alidai Omary.
Akizungumzia madai ya madiwani hao, Mngurumi alisema anashangazwa na kauli zao kwani kuna mambo walikubaliana na Meya Kuyeko ambayo hakuyataja na badala yake alisema atawasiliana naye kwa mara nyingine kwa mazungumzo zaidi.


