
Kijana amuoa mwanamke aliyemzidi umri maradufu
Na GALGALO BOCHA
KULIKUWA na ndoa ya kipekee jana katika afisi ya Mkuu wa Sheria mjini Mombasa, mwanamke wa miaka 50 raia wa Uswizi alipofunga ndoa na mvuvi wa miaka 25 kutoka Ukunda, kaunti ya Kwale.
Bi Korthals Christine, ambaye ni mwanahabari na Bw Hassan Hussein Mwaliphudzo walitia muhuri uhusiano wao wa kimapenzi wa miaka mitano mbele ya Naibu Msajili Mkuu, Bw Tom Ogweno.
Shughuli yao ilianza kwa wachumba hao kujitambulisha mbele ya Bw Ogweno, ambaye naye alitaka kuthibitisha habari hizo mbele ya mashahidi ambao walikuwa ni pamoja na kakake bwana harusi, Bw Said Mwauphudzo na binamuye Bw Bakari Mwakoi.
Msajili huyo wa ndoa kisha aliendelea kuwaonya bwana na bi harusi kwamba itakuwa kinyume cha sheria, ikiwa baadaye mmoja wao ataamua kuoa au kuolewa mara ya pili.
"Ikiwa mmoja wenu atamuoa mtu mwengine mkiwa mngali katika ndoa hii, hilo litakuwa kosa na unaweza kufungwa jela kwa kipindi kichozidi miaka mitano," akasema.
Huku akiwa haelewi vyema Kiingereza, Bw Hassan alitamka kiapo cha ndoa na kuweka pete kwenye kidole cha Christine na kuahidi kumpenda "nyakati za uzima na ugonjwa, raha na shida, ufukara na wakati wakiwa na mali na kumtunza katika siku zote za maisha yake." Baada ya kuvishana pete na kupewa cheti cha ndoa, Bi Christine alieleza Taifa Leo kwamba alikutana na Hassan 2007 kwenye ufuo wa bahari wa Diani, kaunti ya Kwale, alipokuwa katika ziara yake ya kwanza nchini Kenya.
Mwanamke huyo ambaye ana digrii, alitetea uamuzi wake wa kuolewa na mwanamume aliyeacha shule katika kidato cha pili akisema hakuna sifa za kielimu katika suala la ndoa. 


