Tunapotumia milioni kumzika aliyefariki kwa kukosa laki ya matibabu
Nov 30, 2014

JUZIJUZI nilimtembelea mmoja wa shemeji zangu anayeumwa miguu. Miguu yake imevimba mfano wa mtu mwenye matende na katika moja ya miguu wake ana kidonda ndugu kisichopona.
Shemeji yangu alinisimulia changamoto za maradhi zinazomkabili akisema kuwa umaskini unakwamisha harakati zake za kujitibu. Ukiacha fedha halali ambayo anapaswa kuilipa kwa ajili ya vipimo na matibabu, shemeji yangu anahitaji pia fedha ya pembeni ya kuwapa madaktari na nauli ya taksi kutoka atokapo hadi Muhimbili na kurejea. Kutokana na hali yake, daladala si usafiri muafaka.
Shemeji yangu hawezi hata kutembea kutokana na maumivu makali na uzito wa mwili na miguu yake ambayo ni minene maradufu. Ikumbukwe kuwa shemeji yangu hana kazi na anawategemea wanawe kwa fedha za matibabu, wanawe ambao nao hali zao za maisha pia si nzuri sana.
Mara ya mwisho nilipokutana na dada yangu, mume wa shemeji aliniarifu kuwa kwa sasa kutokana na ukosefu wa fedha, matibabu ya shemeji yamesimama. Mara ya mwisho alipoenda Muhimbili aliagizwa apeleke 200,000 ili madaktari wapime nyama kutoka katika mguu ili waweze kung’amua chanzo cha tatizo.
Wakati shemeji yangu akihangaika kutafuta fedha za matibabu , nimekuwa napokea kadi na mialiko mingine ya mdomo ya kuchangia sherehe kadhaa za harusi, vipaimara, maulidi ya mtoto na kadhalika. Mialiko hii inaenda sambamba na vipengele vingine vya shughuli hizo hizo kupitia kwa mke wangu kwa jina la ‘kitchen party’ , sare ya shughuli na vikolombwezo vingine.
Mialiko hii ya kuchangia sherehe za harusi haiji kama hiyari. Kuna kima kabisa cha michango kimewekwa na kama ndugu na mwanajamii ni lazima utoe. Katika mwezi mmoja, pamoja na ubahili wangu wote wa kuchangia shughuli kama hizi, kiasi cha shilingi 300,000 (laki tatu) taslimu zimenitoka kwa ajili ya michango ya harusi na shughuli nyingine za kijamii.
Wakati nikikabidhi michango ya harusi, moyo unanisuta. Namkumbuka shemeji yangu ambaye anahangaika kupata laki mbili tu kwa ajili ya kupata vipimo vya matibabu yake, na ambaye kwa sasa yupo nyumbani amekata tamaa. 
Wakati nikitoa michango ya harusi, roho inanisuta nikimkumbuka shangazi yangu mjane aliyefiwa na mumewe na kumuachia watoto wanne, kati yao mmoja anasoma sekondari na mwingine amehitimu elimu ya msingi. Kazi anayoitegemea shangazi huyu, mke wa marehemu mjomba ni uchuuzi wa bidhaa ndogodogo pale sokoni Ilala. Najua maisha yake ni magumu na laki moja tu inaweza kumpa nafuu kubwa ya maisha.
Akili inanisuta nikifikiria kuwa laki tatu za michango nilizotoa zingeweza kuwapunguzia waja wa Mwenyezi Mungu dhiki na kuwaletea faraja na mwanga wa matumaini katika maisha yao.
Sijawahi kuletewa kadi ya mchango au hata mwaliko wa mdomo wa kuchangia matibabu ya ndugu yangu yoyote sio kwa sababu hakuna ndugu zangu wanaoumwa na hawana fedha za kujiuguza bali kwa sababu si utamaduni wetu kuchangiana katika mambo hayo.
Lakini nikifikiria sana naona inaleta maana sana kuchangiana wakati wa matatizo kuliko sherehe. Tukisaidiana katika tiba na kuuguzana tunaweza, kwa idhini ya Mungu, kuokoa maisha ya mtu. Na kitu gani kinaweza kuwa na thamani kuliko uhai wa binadamu?
Nilipojaribu kufikiria kidogo kwa nini utamaduni huu wa kusaidiana wakati wa matatizo kama kuugua haupo na badala yake kuna kuchangiana wakati wa sherehe na furaha, niligundua kuwa Wa tanzania tunachangiana tukitegemea malipo au faida ya aina fulani irejee kwetu.
Kwa mfano, mchango wa harusi utaambatana na mwaliko wa shughuli husika ambapo waalikwa watakula chakula, vinywaji na watacheza muziki na burudani nyingine. Haijalishi ni shughuli gani, madhali kuna kula, tutachangiana tu. Tunataka tuchange na tuone ulivyokitumia ili tuthibitishe hukufanyia jambo la maana ili usije ‘ukatoka’ kimaisha halafu utucheke. Roho mbaya zimetujaa.
Ndio maana baadhi ya koo zetu hatuchangiani matibabu lakini mmoja wetu akifa tunachangia misiba kwa lengo la kuzikana. Tena hatuishii tu kuzikana, tuna pia tanga ndugu, tanga la wote, dua ya siku ya tatu, arobaini na wakati mwingine hata siku ya saba!
Lakini ni huyu marehemu tunayemchangia mamilioni kwa ajili ya kumkumbuka ndie ambaye wakati akiumwa alihitaji kiasi kidogo cha fedha kwa ajili ya matibabu, na ndugu na marafiki hatukumsaidia!
Hii tabia ya kutegemea mchango urudi kwa namna moja ama nyingine si njema. Tunahitaji kujifunza kutoa kwa ajili ya kupeana faraja na kama ni malipo tuyategemee kwa Mwenyezi Mungu Muumba wetu na Muumba wa vilivyomo mbinguni na ardhini.


