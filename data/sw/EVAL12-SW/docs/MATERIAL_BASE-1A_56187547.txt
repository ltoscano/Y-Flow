
Kamati Teule za Bunge ziwe na wigo mpana zaidi Nov 15, 2012

SINA uhakika kanuni za Bunge zinasema vipi; hivi ni lazima Kamati Teule za Bunge ziundwe na Wabunge wenyewe? Na hata kama suala linalojadiliwa linagusa maslahi ya taifa zima? Kwanini Kamati Teule za Bunge zisiundwe kwa kupanua wigo na kuwashirikisha watu wengine nje ya Bunge? Watu ambao wanaheshimika na kutambuliwa kwa uadilifu wao, uzalendo wao, na ni watu wenye hekima na busara?

Kama kanuni za Bunge haziruhusu mfumo huu wa kupanua wigo wa kamati teule zake, basi kuna haja kanuni hizi zikarekebishwa ili kuingiza jambo hili.
Uzoefu umetuonyesha kwamba Kamati Teule za Bunge, zikiundwa na wabunge wenyewe, zinakuwa na kasoro kubwa tatu:

Mosi, ni kulindana. Pili, ni kukomoana, na tatu, ambayo ni kubwa zaidi, ni kigugumizi cha Spika. Tume hizi Teule, zinamlazimisha Spika kubaki katikati na kuhakikisha anaufurahisha kila upande.

Ni busara kuliunganisha Bunge, ni busara kuonyesha kwamba Spika anamthamini kila mbunge na kumlinda. Hii ni kazi yake kama Spika. Lakini pia ni kazi yake kuainisha makosa ya wabunge na kuwashauri, kuwaelekeza na ikilazimu kuwakemea. 

Ni wazi kwa kufanya hivyo, wengine watampenda na wengine watamchukia. Mtu hawezi kupendwa na watu wote, na hawezi kuchukiwa na watu wote. Jitihada za kutaka kupendwa na wote zina hasara na faida zake, na mara nyingi hasara ni kubwa zaidi. Kwenye nafasi kubwa kama ya Spika, lazima mtu kusimama imara bila kuyumbishwa wala kulazimika kubembeleza urafiki.

Kasoro hizi nilizozitaja hapo juu, haziwezi kutusaidia kulijenga taifa letu.
Si lazima nitoe mifano juu ya jambo hili maana sote tunaishi Tanzania.
Tumeshuhudia Kamati Teule ya Mwakyembe na matokeo yake. Hadi leo, bado kuna watu wanalalamika kwamba kamati ile iliundwa makusudi mazima kuwakomoa. Ni imani yangu kwamba kama kamati ile ya Mwakyembe, ingeundwa na watu ambao si wabunge na wakayabaini yale yale yaliyoibuliwa na kamati ya Mwakyembe, malalamiko ya kulindana na kukomoana yasingesikika.

Lakini pia kama kamati hizi teule zingekuwa na mfumo tofauti na ule wa sasa, Spika angekuwa na uhuru wa kutoa uamuzi wake bila kigugumizi. Niliposikiliza uamuzi ya Spika Anne Makinda juu ya sakata la wabunge na Wizara ya Nishati na Madini, niliufananisha uamuzi huo na ule wa Spika Samuel Sitta juu ya sakata la Adam Malima na Reginald Mengi na uamuzi mwingine ambao Spika anaufanya baada ya kusikiliza taarifa za kamati teule zinazoundwa na wabunge bila kuwashirikisha watu wengine nje ya Bunge. Ni uamuzi unaofanana na ule wa Chifu wa Nigeria!

Kaka yangu, alinisimulia kisa kimoja alichosimuliwa na Mtanzania aliyekwenda Nigeria kufanya kazi za kuhimiza maendeleo ya jamii kule vijijini. Kisa chenyewe ni kwamba siku moja, Mtanzania huyu, aliwakuta wanakijiji wawili wakigombania kuumiliki mto. Kila mmoja alikuwa akidai kwamba mto huo ni mali yake, maana ni urithi wa mababu. Kila mmoja alikuwa na hoja zenye ushawishi kiasi cha kuamini kwamba ndiye mmiliki halali wa ule mto. Mtanzania, baada ya kuona watu hao wanataka kupigana, aliwashauri waende kwa Chifu, ili awasaidie kutoa ufumbuzi.

Walipofika mbele ya Chifu, kabla ya kesi kuanza, Chifu aliomba na mke wake awepo ili amsaidie mawazo katika kesi hiyo ya kugombania umiliki wa mto.
Mlalamikaji wa kwanza alieleza mengi kuhusu mto ule akisema kwamba ni urithi wa mababu zake, na yeye amekuwa akiusafisha mto huo na kuwaruhusu watu kuchota maji na kuwaruhusu baadhi kuutumia kuendesha kilimo cha umwagiliaji.

Baada ya kusikiliza kwa makini, Chifu, bila kumsikiliza mlalamikaji wa pili, aliamua kwamba mto ulikuwa ni wa mlalamikaji wa kwanza. Uamuzi huo ulimfanya mlalamikaji wa pili kupinga kwa nguvu maana yeye hakusikilizwa. Chifu, alimpatia nafasi ya kujielezea. Baada ya maelezo marefu ya kwamba mto ule ulikuwa ni urithi wa mababu zake, na kwamba yeye ndiye anayeusafisha na kuwaruhusu watu kuchota maji na baadhi kuwaruhusu waendeshe kilimo cha umwagiliaji, Chifu aliamua kwamba mto ni wa mlalamikaji wa pili.

Jibu kwa mlalamikaji wa pili lilimfanya mke wa Chifu, aulize swali: Sasa mto ni wa nani? Mara ya kwanza ulisema ni wa mlalamikaji wa kwanza, na sasa umesema ni wa mlalamikaji wa pili? Tuelewe nini Mheshimiwa Chifu?” Chifu alijibu: “Kweli mke wangu, nawe uliyoyasema ni sahihi.”

Chifu yule akataka kumfurahisha kila mtu. Mlalamikaji wa kwanza, mlalamikaji wa pili na mke wake, lakini hakuondoa tatizo la ni nani mmiliki hasa wa mto ule. Tatizo lilibaki palepale. Mtanzania, aliduwaa na kufikiri kwamba labda Nigeria, ndivyo wanavyoendesha mambo yao, hakuna anayeshinda, hakuna anayeshindwa!

Tuhuma za wabunge kuhongwa au kama tunavyofahamishwa sasa kwamba Katibu Mkuu wa Nishati na Madini alizua tuhuma hizo kujihami, ni jambo kubwa. Hili ni suala linalogusa maslahi ya taifa zima. Hili si suala la kushughulikia kama Chifu wa Nigeria kwamba hakuna anayeshinda, hakuna anayeshindwa. Mwisho wake anayeteseka ni mwananchi!

Ndiyo maana tunapendekeza kupanua wigo wa Kamati Teule za Bunge. Watu wasiokuwa na mgongano wa maslahi, wafanye kazi hiyo ili kumsaidia Spika kutoa uamuzi wake bila kigugumizi. Na uamuzi wenyewe uwe ni mzito na wenye kuleta mchango fulani au faida kwa upande wa wananchi.

Kwamba Katibu Mkuu amepata onyo kali kutoka kwa Spika, inamsaidia nani?
Hatukusikia hukumu hiyo ya Spika ikimshauri Rais kumwajibisha Katibu Mkuu wa Nishati na Madini, Eliackim Maswi.

Kwa upande mwingine, ni kiasi gani Katibu Mkuu wa Nishati na Madini aliamini kamati hiyo ambayo tunaambiwa ilikwenda kumhoji? Kamati Teule ya Wabunge; na wakati wabunge hao hao ndio walikuwa wakimtuhumu. Hapa hakuna mgongano wa maslahi kwa upande mmoja, na uonevu upande mwingine?

Bado kuna hoja nyingi ambazo zitahitaji uundwaji wa Kamati Teule ya Bunge.
Bila kufikiria mfumo mpya wa kuunda kamati hizi, hatuwezi kusonga mbele. Zitto Kabwe amependekeza Bunge liunde kamati teule kuchunguza sakata la baadhi ya Wa tanzania kuficha fedha nje ya nchi. Endapo kamati hii teule itaundwa, ni muhimu ikazingatia kupanua wigo, maana suala hili la wizi wa fedha ni nyeti na linagusa maslahi ya kila Mtanzania.


