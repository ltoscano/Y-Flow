
Kabogo na mbunge warushiana maneno
GAVANA wa Kiambu William Kabogo na Mbunge wa Thika Mjini Bi Alice Ng’ang’a jana walirushiana cheche za maneno kuhusu hali mbaya ya barabara katika eneo hilo.
Barabara nyingi mjini Thika zimekuwa na mashimo, hali inayowatatiza wenye magari.
Barabara ambazo ziko katika hali mbaya zaidi ni Kenyatta Highway, ile ya General Kago pamoja na zile zinazoelekea katika Chuo Kikuu cha Mount Kenya na Kampuni ya Bidco Oil Rifineries.
Mnamo Jumamosi, gavana Kabogo alisema barabara zote mjini Thika zinafaa kutunzwa na Halmashauri ya Barabara za Mijini (KURA) na ile ya Barabara za Mashambani (KeRRA), halmashauri ambazo zinasimamiwa na serikali kuu.
“Watu wamekuwa wakiilaumu Serikali ya kaunti bila sababu maalum kutokana na hali mbaya ya babarabara mjini Thika, lakini huu ni wajibu wa Mbunge wa eneo hili,” Bw Kabogo aliwaambia wananchi waliotaka maelezo kutoka kuhusu kile ambacho serikali inafanya kutanzua tatizo la ubovu wa barabara katika eneo hilo.
Alisema kuwa Serikali inapasa kugatua usimamizi na ujenzi ya barabara zote kwa Serikali za kaunti, “kwa kuwa wabunge wameshindwa kuzikarabati barabara katika maeneo bunge yao.” Lakini Bi Ng’ang’a alisuta Bw Kabogo kwa kutekelekeza jukumu lake la kutengeneza barabara katika eneo bunge lake kutokana na sababu za kisiasa.
“Barabara katika mji wa Thika ni kama zile zilizko Machakos na Kericho na ziko chini ya serikali ya kaunti. Mbona gavana wetu ametengeneza barabara katika mji wa Kikuyu na miji mingine lakini anatekelekeza zile za Thika Mjini?”Mbunge huyo aliuliza. Alitoa kauli hizo alipokuwa akipokea hundi ya Sh1.5 milioni kutoka Mkurugenzi Mkuu wa Bidco Vimal Shah. Pesa hizo zitapiga jeki Hazina ya Msomo ya Eneo Bunge la Thika, iliyoanzishwa na mbunge.
Mbunge huyo alishikilia kuwa utengenezaji wa barabara uligatuliwa akisema kuwa Elimu na usalama ndiyo majukumu ambayo yanasimamiwa na Serikali kuu.
Matatu za eneo hilo zimeapa kugoma Januari mwakani ikiwa barabara hazitakarabatiwa.
Chama cha Wanabiashara Mjini Thika pia kimelalamikia hali ya barabara kikisema inaathiri biashara zao.


