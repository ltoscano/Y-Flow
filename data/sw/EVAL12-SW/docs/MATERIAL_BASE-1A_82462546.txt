
Mikondo ya mijadala kuhusu uundaji wa istilahi
Na ENOCK MATUNDURA
KICHOCHEO cha uandishi wa makala haya kinatokana na makala ya mwandishi Enock Nyariki ‘Udhaifu wa sifa na tabia katika uundaji wa istilahi’ (Taifa Leo, Desemba 30,2015).
Ingawa niliandika makala mengine kuelezea hisia, maoni na msimamo wangu kuhusu mtazamo wa mwandishi huyu kuhusu suala hilo, ninahisi kwamba ipo haja ya kutoa mwanga zaidi kuhusu masuala ambayo yanapaswa kupewa kipaumbele katika mchakato mzima wa uundaji, usambazaji na usawazishaji wa istilahi na msamiati wa Kiswahili.
Katika kufanya hivyo, tutajiwekea misingi na daraja ya kutuvusha hadi ng’ambo ya pili – na kutuepusha na hali ya kuwa na mitazamo finyu katika masuala ya kitaaluma. Ufinyu ninaouzungumzia ni pale ambapo Kiswahili kimeishia kubanwa katika mawanda finyu ya ‘msamiati mzito wa kutisha na kubabaisha’, ‘utumwa wa ngeli na misamiati ya vikembe’
na kila mtu kukazania kuwa mtaalamu wa tafsiri ya Kiswahili na hata utunzi wa kazi za fasihi. Nimeyagawa makala haya katika sehemu tano kuu. Kila sehemu inalenga kujibu mojawapo ya maswali haya; Je, kwa nini istilahi ziundwe?
Ni akina nani wanaopaswa kujihusisha na uundaji wa msamiati na istilahi za lugha ya Kiswahili? Ni mbinu na njia zipi zinazotumiwa katika uundaji wa istilahi?
Je, kuna sera, vyo mbo, taasisi na asasi za kujishughulisha na uundaji wa istilahi za Kiswahili nchini Kenya?
Ni nadharia (z)ipi (z)ina(yo/ zo)paswa kuongoza mchakato wa uundaji wa istilahi? Mwisho, nitakamilisha msururu wa makala haya kwa kutathmini matatizo ambayo aghalabu hutokea katika mchakato mzima wa uundaji wa istilahi za Kiswahili.
Kwa sababu ya ukosefu wa nafasi, nitajaribu kujibu maswali haya kimuhtasari kwa kutoa kauli za mkupuo mpana huku nikitahadhari nisiwakanganye wasomaji. Tuanze na swali la kwanza; je, kwa nini istilahi ziundwe? Jibu la kimsingi la swali hili ni kwamba istilahi au msamiati wa lugha fulani hulazimika kupanuka ili kukidhi mawasiliano.
Mara nyingi, uundaji wa istilahi, maneno, leksikoni au msamiati wa lugha hulazimishwa kupanuka kwa sababu ya maendeleo ya kasi ya sayansi na teknolojia. Katika ulimwengu wa sasa uliotawaliwa na utandaridhi au utandawazi, kuna maendeleo mengi ya kasi yanayojiri katika mwanda wa sayansi na teknolojia.
Kwa hiyo, kila lugha hulazimika kufumbata maendeleo hayo kwa misingi kwamba si kila lugha inayoweza kujitosheleza kimsamiati au kileksikoni. Lugha zote ulimwenguni zinabadilika kila uchao ili kukidhi dhana mpya ambazo hapo awali hazikuwa zimefumbatwa katika tamaduni za lugha husika.
Inavyofahamika ni kwamba, haiyumkiniki lugha kuweza kutaja kitu au dhana ambayo haipatikani katika utamaduni wa wasemaji wa lugha hiyo. Nitatoa mfano wa dhana ya Kiingereza ‘book’ ambayo katika lugha ya Kimeru (na kimeru kina lahaja sisizopungua tisa) huitwa ‘euku/buku’.
Bila shaka unaweza kutambua mara moja kwamba dhana ‘euku/buku’ imekopwa kutoka kwa Kiingereza.
Hii inamaanisha kwamba utamaduni wa wameru haukuwa na dhana hiyo mbeleni.
Lakini dhana hiyo ilipoibuka baadaye, Wameru walilazimika kukopa neno ‘book’ na kulifanyia marekebisho ya hapa na pale ili kukidhi mahitaji yao ya kimawasiliano.
Kwa hiyo, hatukosei kudai kwamba lugha yoyote iwayo hulazimika kupanua msamiati wake ili kukidhi dhana ambazo hapo awali zilikuwa hazipatikani katika utamaduni wake.
Kwa misingi hiyohiyo, sidhani kwamba ukimuuliza Omogusii akueleze au akutajie dhana ya ‘photosynthesis’ katika lugha yake atafanikiwa kukutafsiria dhana hiyo katika lugha yake.
Mfano mwingine unaoweza kutupa mwanga zaidi kuhusu suala hili ni mfasiri wa Biblia kutoka Kiingereza hadi Kimaasai. Ikiwa kwa mfano mfasiri huyo atakuwa anafasiri kifungu cha ‘The parable of the sower’ kutoka kwa Kiingereza hadi Kimaasai, itakuwa vigumu mno kupata kisawe cha dhana ‘sower’ katika Kimaasai. Kwa nini? Kwa sababu Mmaasai Kimsingi hakuwa mkulima na hivyo basi utamaduni wake haukuwa na msamiati unaoelezea dhana ya ‘sower’ – kwa kuwa pakubwa, Mmaasai ni mfugaji. Hivyo basi leksikoni ya Kimaasai ina utajiri mkubwa wa dhana zinazohusiana na ufugaji.
Katika makala yajayo, tutaangazia njia mbalimbali zinazotumiwa na wataalamu katika kuunda msamiati na istilahi.
Enock Matundura ni mhadhiri wa Kiswahili katika Chuo Kikuu cha Chuka mwagechure@gmail.com 


