
Vizingiti hivi vyafaa kuepukwa mwaka 2015
Na LEONARD ONYANGO
Vizingiti HUKU tukianza kuhesabu siku ya kwanza ya mwaka wa 2015 leo, ni jambo la busara kuangazia baadhi ya vizingiti ambavyo vilikwaza taifa hili mwaka jana na hatungependa tukumbane navyo mwaka huu.
Baadhi ya changamoto tulizokumbana nazo ni tatizo la ukosefu wa usalama, gharama ya juu ya maisha, siasa za ukabila na mizozo katika kaunti miongoni mwa shida nyinginezo.
Mwaka wa 2014 Wakenya walishuhudia visa tele vya mauaji ya kinyama katika maeneo mbalimbali ya nchi kama vile Kapedo, Lamu na Mandera miongoni mwa mengineyo.
Maafisa wa Usalama wakiongozwa na waziri wa Usalama wa Ndani Joseph ole Nkaissery ni sharti wahakikishe kuwa mwaka huu Wakenya hawaishi maisha ya hofu ya kushambuliwa na makundi ya magaidi.
UKABILA Mwaka uliomalizika jana chuki za ukabila hasi katika mitandao ya kijamii ziliongeza kwa kiwango kikubwa. Wanasiasa pia walichangia katika kuongezeka kwa migawanyiko kwa misingi ya kikabila humu nchini. Migawanyiko na chuki za kikabila vinafaa kukomeshwa mwaka huu kwani taifa haliwezi kusonga mbele ikiwa limezagaa nyufa za kikabila. 
Wanasiasa hawana budi mwaka 2015 mwaka huu kutoa matamshi ya kuunganisha Wakenya na wala si kuwatenganisha.
Kadhalika, Tume ya Kitaifa ya Utangamano na Uwiano (NCIC) inafaa kubuni mikakati ya kupambana na wale wanaeneza chuki za kikabila kupitia mitandao ya kijamii.
GHARAMA YA MAISHA Serikali, vilevile, mwaka huu inafaa kuhakikisha kuwa gharama ya maisha inapungua.
Mwaka uliopita gharama ya maisha ilikuwa juu mno kiasi kwamba Wakenya wasiojiweza kifedha walikuwa na kibarua kigumu kupata bidhaa muhimu kama vile chakula.
Mwaka huu, serikali ni sharti ijikaze na iwapunguzie raia mzigo wa bei ya juu ya maisha.
Mwaka uliopita tulishuhudia mizozo isiyo na kifani katika serikali za kaunti. Kulikuwa na mizozo baina ya magavana na manaibu wao, wawakilishi wa wadi na maspika wao, nakadhalika. Pia, kulikuwa na migomo ya wafanyakazi katika kaunti mbalimbali humu nchini.
Mwaka huu, Wakenya hawapendi kuona mifarakano ya aina hii isiyo na manufaa. Tangu kuanza kutekelezwa kwa mfumo wa ugatuzi nchini ni kaunti chache mno ambazo zimeanza kuvuna matunda yake. Mwaka wa 2015 unafaa kuwa wa Wakenya kuvuna matunda haya ambayo yaliletwa na katiba iliyopitishwa mwaka wa 2010.
loonyango@ke.nationmedia.com


