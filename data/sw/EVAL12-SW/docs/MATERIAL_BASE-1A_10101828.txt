
Viongozi waache kujichanganya
Jul 17, 2014

KATIKA hali ya kawaida, uchaguzi wa serikali za mitaa nchini umekuwa ukifanyika mwaka mmoja kabla ya mwaka wa Uchahuzi Mkuu. Uchaguzi huu umekuwa ukisimamiwa na Ofisi ya Waziri Mkuu, Tawala za Mikao na Serikali za Mitaa. Ni uchaguzi ambao kwa kweli kwa mujibu wa sheria na kanuni zake, unaendeshwa chini ya usimamizi na utashi wa Serikali katika himaya ya Waziri Mkuu.
Serikali ndiyo yenye kufanya maandalizi na kuitisha uchaguzi huu, tofauti na hali ilivyo angalau kwa Uchaguzi Mkuu ambao husimamiwa na Tume ya Taifa ya Uchaguzi ambayo hata hivyo, nayo pia watendaji wake wakuu ni matokeo ya uteuzi wa Rais wa Jamhuri ya Muungano wa Tanzania ingawa ni kwa mujibu wa Katiba.
Pengine tofauti kabisa na chaguzi kadhaa zilizowahi kufanyika ngazi ya serikali za mitaa, mwaka huu kumejitokeza mazingira tofauti ambayo kwa kiasi kikubwa yanachagizwa na mchakato wa kusaka Katiba mpya unaoendelea nchini hivi sasa. Ilitarajiwa, kwa kuzingatia ahadi ya Rais Jakaya Kikwete, kwamba mchakato huo wa kupata Katiba mpya ukamilike Aprili, mwaka huu, yaani kwa tafsiri miezi zaidi ya sita hadi kufanyika kwa uchaguzi wa serikali za mitaa kwa kuzingatia taratibu za Katiba ya sasa na muundo wa mamlaka za utawala nchini.
Kinyume cha matarajio hayo, Katiba mpya imeshindwa kupatikana kwa wakati uliotarajiwa na wajumbe wa Bunge Maalumu la Katiba wameongezewa muda wa kujadili ili hatimaye kupendeleza Katiba kwa ajili ya kupigiwa kura na Wa tanzania. Ni katika hali hiyo ya kutofahamu nini kitakachopatikana kutokana na Bunge la Katiba, kitendawili hicho kimegusa pia uchaguzi wa serikali za mitaa kwa mwaka huu. Haijulikani hasa uchaguzi huo utakuwapo ama la.
Katika kitendawili hicho, tayari viongozi wakuu nchini wamekwishatoa kauli tofauti zisizojibu kwa uhakika kitendawili hicho kwamba uchaguzi huo wa serikali za mitaa upo ama la. Waziri Mkuu Mizengo Pinda amewahi kutoa kauli akisema uchaguzi huo unategemea zaidi mwenendo wa mchakato wa Katiba mpya, Rais Jakaya Kikwete naye amewahi kutoa kauli yenye kufanana na kauli hiyo ya Waziri Mkuu wake, ambaye ndiye mamlaka ya kusimamia uchaguzi wa serikali za mitaa.
Kwa upande watu tunaamini ni makosa makubwa kwa viongozi wakuu wa nchi kwa ngazi ya Rais na Waziri Mkuu kutoa kauli zisizo na uhakika katika masuala muhimu juu ya maandalizi ya utawala wa nchi. Ikumbukwe kwamba Rais na Waziri Mkuu pamoja na baadhi ya viongozi serikalini wanatokana na chama tawala â€“ Chama cha Mapinduzi (CCM), hawa hawawezi kujitenga na mipango yoyote inayoweza kufanikisha ushindi mkubwa kwa chama chao hicho, hasa ukizingatia kwamba ni vigumu kutenganisha maslahi ya Rais Kikwete kati ya wadhifa wake wa urais na ule wa Mwenyekiti wa CCM au wadhifa wa Waziri Mkuu na maslahi yake kama mjumbe wa Kamati Kuu ya CCM. 
Kwa hiyo, tunatoa hadhari kwamba wakati wote viongozi wakuu wa Serikali watambue kwamba suala la uchaguzi wa serikali za mitaa si suala lao binafsi. Hili ni suala la kikatiba kwa kuwa linagusa mfumo wa uendeshaji siasa nchini, siasa za vyama vingi zinazohitaji mazingira sawa ya ushindani baina ya vyama vyote vyenye nia ya kushiriki uchaguzi husika. Kwa mantiki hiyo, hakuna mantiki ya kuwa na uchaguzi wa mfumo wa vyama vingi wenye kuminya mkondo wa taarifa baina ya vyama hivyo kwa lengo la kutengeneza mazingira mazuri ya ushindi kwa chama tawala.


