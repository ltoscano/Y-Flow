
Viongozi wa soka ya wanawake walalama upo ubaguzi dhidi yao
KOCHA wa timu ya taifa ya soka ya kina dada ya Amerika (USA), Jill Ellis amenukuliwa akisema kwamba mchezo huo kwa upande wa wanawake una uwezo wa kupata umaarufu sawa na ule unaojivuniwa na vikosi vya kiume katika mataifa mengi duniani.
Uhakika huo wa Ellis unatokana na shinikizo la hivi awali la fowadi wa Wales, Natasha Harding ambaye amewataka vinara wa vikosi vya kina dada kutengewa fedha nyingi zaidi na pia kushirikishwa katika vinyang’anyiro venye ushindani mkubwa zaidi kuliko kipute cha kuwania ubingwa wa Kombe la Dunia pekee.
Wawili hao wanaamini kwamba itakuwa nafuu kubwa kwa soka ya kina dada kote duniani iwapo mataifa yatapania kuiga mfumo wa timu ya taifa ya Uingereza ulioasisiwa mnamo 2009.
Katika mfumo huo, Uingereza ina uwezo wa kuwadumisha zaidi ya wachezaji 27 kikosini ambao hulipwa zaidi ya Sh5 milioni kila mmoja katika klabu wanazozipigia soka ya kulipwa.
Harding, 26, pia amewataka vipusa wanaoshiriki mechi za kimataifa kutuzwa vyema kama ilivyo kwa upande wa wanaume.
Akitoa mfano wa Sh942 milioni ambazo timu ya taifa ya Wales itapokezwa kwa kushiriki fainali za Euro nchini Ufaransa mwaka huu, Harding amesema kwamba ilikuwa aibu kubwa kwa USA kupokezwa Sh204 milioni pekee baada ya kuwakomoa Japan kwenye fainali za Kombe la Dunia zilizoandaliwa Canada mwaka jana.
Kiasi hicho cha fedha kilipungua kwa zaidi ya mara 17 kuliko kile walichopokezwa Ujerumani baada ya kutwaa ubingwa wa Kombe la Dunia katika fainali zilizoandaliwa Brazil mnamo 2014.
Maoni hayo ya Harding na Ellis yameungwa mkono na Shirikisho la Soka la Japan ambalo linasisitiza kuongezwa kwa fedha zinazotolewa na wadhamini Na CHRIS ADUNGO kwa minajili ya kufadhili mashindano ya kina dada.
Kinyume na Sh59 bilioni zilizotumiwa kuandaliwa fainali za Kombe la Dunia nchini Brazil, ni Sh11 bilioni pekee zilizotumiwa kufanikisha kipute cha kina dada mwaka mmoja baadaye.
Japo makala ya mwaka jana yalikuwa ya saba pekee katika historia ya Kombe la Dunia la Wanawake, Harding amekiri kwamba yawezekana kwa umaarufu wa kivumbi hicho kuvumishwa kiasi cha kufikia hadhi ya kipute cha wanaume kitakachoadhimisha makala ya 31 nchini Urusi mnamo 2018.
Ingawa hivyo, Shirikisho la Soka la Kimataifa (FIFA) linahoji kwamba mojawapo ya changamoto zinazokabili soka ya kina dada duniani ni uchache wa ufuasi unaotataiza kupatikana kwa haki za matangazo ya moja kwa moja runingani.
FIFA ilitoa Sh2.6 bilioni kwa Argentina baada ya kumaliza katika nafasi ya pili nchini Brazil huku Japan waliomaliza nyuma ya USA nchini Canada wakituzwa Sh143 milioni pekee.
Kila timu iliyoondolewa katika awamu ya makundi ilipokezwa Sh970 milioni na bonasi ya Sh816 milioni ya kushiriki fainali za Brazil.
Kwa upande wa wanawake, vikosi vilivyobanduliwa makundini vilituzwa Sh10 milioni na Sh20 milioni za kushiriki fainali hizo za Canada.
Vipusa wa Marekani walinyakua Kombe la Dunia la Wanawake 2015 baada ya kuwazaba waliokuwa mabingwa watetezi, Japan kwa mabao 5-2.
Ushindi huo wa Marekani ulikuwa ni wa kulipiza kisasi dhidi ya Japan.
Vipusa wa Japan waliwahi kuwakomoa USA kwenye fainali ya kivumbi hicho miaka minne iliyopita katika patashika iliyoamuliwa kupitia kwa mikwaju ya penalti.
Ellis aliamini kwamba kikosi chake kilivuna nafuu kutokana na msuko wa talanta na vipaji adimu vilivyomilikiwa na nyota wake.
Miongoni mwa mashabiki 53,341 waliofika uwanjani kuwatazama vipusa hao wakivaana katika dimba hilo alikuwa ni Makamu wa Rais wa Marekani, Joe Biden na mkewe.
Rais wa Shrikisho la Soka Duniani (FIFA), Sepp Blatter hakuhudhuria fainali hiyo kutokana na uchunguzi wa ufisadi uliokuwa ukiendeshwa dhidi yake na maafisa wakuu wa shirikisho hilo.
Makamu wa Rais wa FIFA, Issa Hayatou wa Cameroon, ambaye ni kiongozi wa Shirikisho la Kandanda Afrika (CAF) ndiye aliyewakabidhi washindi ambao ni warembo wa Marekani taji hilo la dunia.
Nyota wa Marekani, Carli Lloyd aliandikwa katika vitabu vya historia kama mwanamke wa kwanza kufunga mabao matatu katika fainali ya Kombe la Dunia la Wanawake.
Marekani ambayo ilishinda Kombe hilo mwaka wa 1991 na 1999, sasa ni taifa la kwanza kushinda taji hilo mara tatu kwa ujumla.
Fainali ya mwaka huu wa 2015 ilirejesha kumbukumbu za mwaka wa 2011 nchini Ujerumani ambapo Japan ilipata ushindi kupitia mikwaju ya penalti. Taji hilo lilikuwa lao la kwanza la dunia katika historia ya nchi hiyo na lilikuja wakati ambapo nchi hiyo ilikuwa imeathirika pakubwa na janga kubwa la tetemeko la ardhi na Tsunami.
Kabla ya kutinga fainali, mabingwa watetezi, Japan waliwawazia vyema ‘kisiki’ Uingereza ambao walikabiliana nao katika mechi ya nusu-fainali ambayo ilikuwa mlima mrefu kwa Japan kuukwea jijini Edmonton, Canada.
Kikosi cha Japan ndicho cha pekee ambacho hakikuwahi kupoteza mchuano wowote katika patashika hiyo hadi walipojikatia tiketi ya fainali.
Walisajili ushindi wa 1-0 dhidi ya Uswisi kwenye kivumbi cha ufunguzi katika dimba lililosakatwa jijini Vancouver. Kinyume na wapinzani wao wakuu, Uingereza walifungua kampeni zao vibaya baada ya kujikwaa dhidi ya Ufaransa iliyowachabanga 1-0 jijini Moncton. Ingawa hivyo, kina dada hao walizidi kuimarika kila uchao na makali yao yalidhihirika wazi walipoikomoa Mexico, Colombia, Canada na mabingwa wa 1995, Norway katika safari yao ya kuwania ubingwa wa kipute hicho.
Japan waliaminishwa zaidi na rekodi nzuri ya kutoshindwa hadi hatua ya fainali, wakiwezeshwa kuwakalifisha Australia 1-0 kwenye robo-fainali.
Aidha, walijivunia kikosi thabiti ambacho kilifunga jumla ya mabao saba baada ya kusajili ushindi wa 1-0 katika kila mechi waliyoishiriki.
Isitoshe, mabao yote kapuni mwao yalimiminwa kimiani na wachezaji tofauti, jambo lililothibitisha uwezo mkubwa wa kila mmojawapo wa nyota aliyeunga na kukamilisha kikosi hicho cha kocha Norio Sasaki.
Safu yao ya ulinzi ilikuwa ngangari, ikizidiwa maarifa mara chache zaidi baada ya wapinzani kuzititiga nyavu zao mara mbili pekee kutokana na jumla ya michuano mitano.
Hata hivyo, kocha wa Uingereza, Mark Sampson alikuwa mwingi wa matumaini kwamba wangewaduwaza mabingwa hao.
Imani yake ilizidishwa na ukweli kwamba Japan ambao wanaorodheshwa wa nne kimataifa na FIFA hawakuwahi kuwashinda katika mechi tatu zilizowakutanisha nao awali.
Aidha, alipania kuyategemea sana makali ya nyota Lucy Bronze na Karen Carney ambao tajriba waliyonayo iliwawezesha kufunga mabao manne kati ya manane yaliyofungwa na kikosi kizima hadi hadi kufikia nusu-fainali.
Uingereza ndio timu ya pekee ambayo iliwahi kuikomoa Japan kwenye mechi za makundi katika fainali za Kombe la Dunia mnamo 2011 baada ya kutoshana nguvu na vipusa hao wa bara Asia waliposajili sare ya 2-2 kwenye fainali ya 2007.
Katika robo-fainali nyinginezo, Australia walimenyana na Japan huku wenyeji Canada wakilazimika kuvaana na Uingereza. Mechi ya kwanza ilichezwa kwenye mazingara ya joto katika uwanja wa Commonwealth Stadium jijini Edmonton.
Wenyeji, Canada walikutana na Uingereza katika uwanja wa BC Stadium, Vancouver ambako pia hali ya anga ilikuwa ni ya joto jingi.
Lakini kocha wa Australia, Alen Stajcic aliamini kwamba timu yake inayoorodheshwa katika nafasi ya 10 duniani ilikuwa na uwezo wa kukabiliana vilivyo na Japan amabyo ni ya nne kwenye viwango vya ubora wa kimataifa.
Canada wanaoshikilia nishani ya shaba ya Olimpiki wamo katika nafasi ya nane duniani na walipangiwa kucheza na Uingereza ambao wanakamata nafasi ya sita katika viwango hivyo. Uingereza ilianza kampeni yake kwenye fainali za mwaka huu kwa kichapo cha 1-0 kutoka kwa Ufaransa, lakini ushindi wa mechi dhidi ya Mexico na Colombia ukaiwezesha kufuzu kutoka hatua ya makundi.
Kwenye raundi ya 16 bora, Uingereza ililazimika kutoka nyuma kabla ya kuishinda Norway kwa mabao 2-1 na kufuzu kwa robo-fainali.
Makali ya nyota Carli Lloyd yalitamalaki kivumbi cha nusu-fainali kilichowakutanisha vipusa wa USA na Ujerumani ugani Montreal, Canada.
Bao kutoka kwa mvamizi huyo na jingine la Kelley O’Hara liliwawezesha Marekani kuwakomoa warembo wa Ujerumani ambao wanaorodheshwa wa pili kimataifa 2-0 na hatimaye kutinga fainali.


