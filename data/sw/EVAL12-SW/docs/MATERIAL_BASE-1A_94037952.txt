
Ushuru wavamia Mathare, Stima na kunyaka mastaa
na Na CHRIS ADUNGO

KOCHA wa klabu ya Ushuru FC, Ken Kenyatta amethibitisha kunasa huduma za wachezaji wawili zaidi katika juhudi za kuimarisha makali ya kikosi chake kwa minajili ya kupata matokeo bora katika kampeni za Ligi Kuu nchini (TPL) mwaka huu.
Wawili hao ni pamoja na aliyekuwa beki wa kushoto wa klabu ya Mathare United, David Mwangi na straika aliyetemwa na usimamizi wa klabu ya Western Stima, Paul Odhiambo.
Akithibitisha usajili wa wachezaji hao, Kenyatta alielezea imani yake kwa wachezaji hao akisema wanatarajiwa kuboresha safu za ulinzi na ushambulizi ambazo zilikuwa na utepetevu msimu uliopita.
“Tumenyakua huduma za Paul Odhiambo na David Mwangi kutoka kwa wapinzani wetu Western Stima na Mathare United mtawalia. Wote wamepokezwa mikataba ya miaka miwili na ninaamini kwamba watazidi kutamba klabuni humu baada ya kuridhisha katika klabu zao za awali. Ni wachezaji wenye tajriba tele na ujuzi wao utatufaa zaidi. Natumaini watachukua muda mfupi kujifunza na kuelewa mtindo wa mchezo wetu,” akasema Kenyatta.
Kocha huyo aliyeoongoza Ushuru FC katika msimu wa kwanza kwenye TPL mwaka jana alieleza kwamba walikosa kutamba katika kampeni za msimu huo kutokana na uchovu uliodhihirika kwenye mechi za mkondo wa pili wa ligi.
“Tulianza vyema kwenye mechi za awamu ya kwanza lakini tukalemewa na mawimbi ya wapinzani wetu kwenye michuano ya mkondo wa pili. Uchache wa wasakataji kikosini uliwachosha wachezaji ambao walilazimika kucheza katika angalau kila mechi. Hiyo ndiyo sababu kuu iliyotufanya kupoteza mechi tisa za mwisho kwa mpigo na kukosa kumaliza katika orodha ya timu 10 bora. Tumejisuka upya msimu huu na kukipanua zaidi kikosi chetu,” aliongeza kocha huyo.
Alishukuru usimamizi wa Ushuru FC kwa kutekeleza mengi ya mapendekezo yake, Kenyatta alifafanua kuwa kikosi chake kinatarajiwa kukita kambi leo tayari kuanza mazoezi ya mapema ili kujiweka ngangari kuandikisha matokeo mema katika ligi. 


