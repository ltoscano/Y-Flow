
Nzoia Utd yajiondoa kutoka mechi za GOTv
Na MWANDISHI WETU
HUENDA Mumbi Nationale ikapata ushindi wa bwerere na kusonga mbele katika mechi za kuwania kombe la Ngao (GOtv Shield) baada ya Nzoia United kudai kwamba haitafika uwanjani.
Nzoia walitakiwa kukutana na Mumbi Nationale leo katika mechi hiyo ya raundi ya pili uwanjani Hope Center mtaani Kawangware lakini duru zimesema kwamba klabu hiyo ya Mkoa wa Magharibi imejiondoa kutokana na ukosefu wa kifedha.
Habari zaidi zilisema kwamba timu hiyo ilikuwa imejiandaa vyema kwa mechi hiyo lakini imebidi ijiondoe kutokana na hali hiyo.
Nzoia United inashikilia nafasi ya nane kwenye Ligi ya Taifa (NSL) Kanda B ikiwa na za GOtv jumla ya pointi 12 baada ya kucheza mechi 10.
Kwingineko Klabu ya wanawake ya Musa Ladies imeapa kuzua kivumbi kikali itakapoteremka dimbani leo kukabili Kibagare Gilrs kwenye mchezo wa ligi ya Mkoa wa Nairobi.
Kocha wa Musa Ladies, Benter Hadar amesema kwamba ameandaa wasichana wake thabiti kutafuta ushindi wa pointi tatu tena kwa wingi wa magoli.
“Wasichana wangu wanaendelea vizuri kwenye kampeni zake kupigania tikiti ya kufuzu kushiriki ligi ya taifa mwakani,” alisema. 
Aliongeza kuwa amejiwekea tumaini la kushinda wenyeji kwenye mechi hiyo itakayopigwa katika uwanja wa Kihumbuini, Kangemi.


