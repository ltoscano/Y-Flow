Shambulizi la Arusha ni uvunjifu wa Katiba
May 09, 2013

KWA kuazima maneno ya kukumbukwa aliyowahi kutamka Baba wa Taifa, Mwalimu Julius Nyerere, wakati akiwaaga Wa tanzania baada ya kung’atuka, kwamba; “…tulifurahi pamoja na kuhuzunika pamoja” nasi wa Raia Mwema tunatuma salamu za ujumbe wetu wa pole kwa Wa tanzania kuhusu tukio la shambulizi la bomu jijini Arusha, kwa kurejea maneno hayo muhimu.
Tunatumia maneno hayo kuhimiza upendo na uvumilivu katika kipindi hiki kigumu cha tishio la ustawi wa amani nchini. Kwamba, tumekuwa tukifurahia kwa pamoja matunda ya amani yetu, na sasa tushikamane huku tukihuzunika kwa pamoja.
Tushikamane kama taifa tukihuzunika kwa pamoja kutokana na vifo vya Wa tanzania wenzetu na majeruhi kadhaa wa matukio ya uvunjifu wa amani nchini, si kwa tu tukio la Arusha pekee, bali matukio yote ya aina hiyo yaliyowahi kutokea.
Tunaungana na Wa tanzania wengine wote kuwaombea majeruhi wote wa tukio la shambulizi la bomu katika Kanisa Katoliki la Mtakatifu Joseph Mfanyakazi, Parokia ya Olasiti, Jimbo Kuu la Arusha, la Jumapili iliyopita, wapate nafuu ya haraka na kwa wale waliofariki dunia kutokana na tukio hilo tunasema; Mungu awape pumziko la amani.
Lakini mbali na hayo, tunaunga mkono hatua zote za kuwasaka wahusika wa tukio hili la kinyama la kutaka kuwadhuru watu wasiokuwa na hatia, tena watu waliokuwa wamekusanyika kwa ajili ya kutimiza masharti ya Katiba ya Jamhuri ya Muungano wa Tanzania, shartti la uhuru wa kuabudu. 
Kimsingi, tukio la kuwatupia bomu waumini hao, ni uvunjifu wa Katiba na kwa vyovyote vile, uvunjifu wa Katiba ya nchi si suala la kuvumilika.
Rais wa nchi, ameapa kuilinda Katiba, wabunge wameapa kuilinda Katiba na Wa tanzania, kwa ujumla wetu, tunataka kuona kweli Katiba inalindwa na viongozi wetu katika tukio hili, na hata matukio mengine yenye kufanana na hili la kuingilia uhuru wa kuabudu, kwa sababu tu za maslahi yoyote iwe ya kigaidi au la.
Tunaungana na Serikali kutoa wito kwa wote wenye taarifa muhimu zinazoweza kusaidia kuwanasa wahusika wa tukio hili wajitokeze katika vyombo vya dola kutoa taarifa hizo.
Kama alivyosema Mbunge wa Rombo, Joseph Selasini na wabunge wengine wengi, pamoja na Waziri Mkuu, Mizengo Pinda, si busara kutumia tukio hili la majonzi kupiga siasa.
Tunaamini kwamba kupiga siasa wakati wa majonzi kama haya, ni sawa na kuwakejeli wafiwa na hata majeruhi wa tukio hilo. Huu ni wakati wa kuungana na si wakati wa kutenganisha nguvu na maarifa yetu kwa kutumia daraja la siasa au tofauti za itikadi za vyama.


