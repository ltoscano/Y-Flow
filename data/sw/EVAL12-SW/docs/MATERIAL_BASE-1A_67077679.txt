
Jitambue,
Hatari jamani! Hebu soma tangazo hili la wizara iliyomeza wizara nyingine nzimanzima.
Tahadhari Wizara ya Afya, mama na mwana pamoja na babu na bibi inasikitika kutangaza kuibuka kwa ugonjwa wa hatari ambao unaenea kwa kasi. Baada ya kuonekana kwa mara ya kwanza mwisho wa mwaka jana, wataalamu wetu wamekuwa wanafanya kazi usiku na mchana kutambua kama ni ugonjwa wa zamani ambao umejitokeza kwa sura mpya au ni ugonjwa mpya kabisa, huku ugonjwa ukiendelea kujitokeza sehemu mbalimbali nchini.
Hatimaye wataalam wetu wameweza kuona kwamba huenda ugonjwa huu ulikuwepo na dalili zake zilikuwa zinaonekana kidogo, lakini kwa ujumla ulikuwa haujathibitishwa ndiyo maana Serikali ilikaa kimya maana siyo vizuri kuwashtua wananchi bila kuwa na uhakika.
Hata hivyo, mwisho wa mwaka jana, ugonjwa huu ulichukua sura mpya na kuonekana hadharani. Tunamshukuru u wetu mkuu aliyetambua huu ugonjwa wa kijipujipu na kuutangaza hadharani.
Tunamshukuru pia kwa jinsi ambavyo amekuwa mstari wa mbele kupambana na huu ugonjwa pamoja na watu wengine ambao wamejitokeza kufanya kazi hii ya kutambua na kutumbua maana ugonjwa huu ni wa hatari kwa sababu mbili.
Mosi inamwathiri mtu mwenyewe. Uvimbe unaweza kuwa wa nje au wa ndani lakini unabomoa sehemu muhimu ya ubongo wetu. Mtu mwenye kijipujipu anageuka mtu ambaye hawajali wenzie kabisa. Anajiona yeye mwenyewe na labda wachache wanaomzunguka. Hii ni dalili ya kichaa na asipotambuliwa na kutumbuliwa kwa wakati mwafaka, anaweza kuishia kwenye hospitali ya watu wenye matatizo ya akili.
Pia, kwa kuwa ugonjwa huu unaathiri sehemu ya ubongo ambayo ni muhimu kwa utu na ubinadamu wetu, mtu huyu asipotibiwa anaweza kuwadhuru watu wengine wengi. Anaweza kuwaambukiza wengine nao waharibiwe utu na ubinadamu wao, na anaweza kuwa na vitendo ambavyo vinawaathiri watu kwa maelfu, kama siyo malaki au mamilioni.
Kwa mfano, wanaougua ugonjwa wa kijipujipu wanaweza kupewa fedha kwa ajili ya matumizi muhimu ya wananchi, lakini ubongo wake unashindwa kutambua hiyo anakwapua papohapo.
Sote tunajua kwamba kuna watu wenye ulemavu wa tumbo. Chakula kikiwekwa mbele yao, hawawezi kujizuia, watafakamia, watabugia, wataingiza chakula chote mdomoni kwa fujo ili mradi kiende tumboni.
Hata akiumwa tumbo baadaye, hajali, akiwekewa chakula atafakamia tena. Basi wenye ugonjwa wa kijipujipu anafanya vivyohivyo kwa mali yoyote inayopita mbele yake au anachakachua mambo ili mali hii ije kwake, potelea mbali ni ya nani, potelea mbali anasababisha madhara gani. Kwa njia hiyo, watu wengi wanaumia.
Ndiyo maana imekuwa vizuri kuanza kushughulikia ugonjwa huu hatari wa kijipujipu. Ugonjwa huu unaweza kumpata mtu yeyote, lakini unaonekana kujitokeza zaidi kwa watu wenye uwezo zaidi, ndiyo maana lazima ushughulikiwe haraka kabla hawa wenye uwezo hawajawaambukiza au kuwaathiri wengine.
Kwa bahati nzuri, dawa ya kijipujipu ipo na haina gharama. Kutumbua ndiyo dawa na tumeona kwa siku hizi chache, jinsi wataalamu wetu wanavyojitahidi kutumbua kila mahali kwa mwendo wa kasi.
Tunapongeza jitihada zote hizi.
Hata hivyo, tungependa kutoa tahadhari na kuwaomba wananchi wakumbuke kampeni zetu zingine. Upande wa homa, tumesisitiza kwamba siyo kila homa ni malaria. Watu waende wakapime kwanza kujua kitu gani kinaleta homa ndipo wapewe dawa stahiki.
Sasa siyo kila ugonjwa ni kijipujipu. Hata kama dalili ni za wazi, kabisa, inawezekana dalili hizi zinatokana na ugonjwa mwingine. Kwa mfano, waweza kuona mtu amevimbiwa tumboni kwa hiyo unamkamata na kujaribu kutumbua tumbo. Kumbe unamwumiza tu bila sababu.
Ndiyo maana ni muhimu kupima kwanza, kufanya uchunguzi wa kutosha, siyo kila mtu kuamka na kutaja huyu au yule ana kijipujipu. Inawezekana hana. Inawezekana yule aliyemwumbua kwamba anayo, kumbe anayo mwenyewe ndiyo maana yuko tayari kumsingizia mwenzie ili aweze kuendelea kufakamia.
Pili, kama katika magonjwa mengine kama vile saratani ni muhimu kujipima mwenyewe mara kwa mara, maana inawezekana umeambukizwa kijipujipu bila kujitambua hivyo kuwaathiri watu wengi kutokana na ugonjwa wako.
Hii inafanana na sera ya baba yetu wa taifa wa zamani. Mtu hakosoi tu, anajikosoa. Tena bila kujikosoa, hawezi kukosoa kwa usahihi na watu wanaweza kuona anajikosha kwa kuwakosoa wengine.
Sasa hata upande wa kijipujipu ni muhimu kujitambua na kujitumbua kwanza, popote uliopo, kwenye uongozi wa kijiji, katika shirika lako, mashambani, ndani ya michezo, popote, kijipujipu kimejikita hivyo uko hatarini kuambukizwa na wewe.
Tatu, kama magonjwa yote mengine ya mlipuko, kijipujipu hakiwezi kumalizwa kwa nyimbo za kubadili tabia. Katika historia, magonjwa yote ya mlipuko yamemalizwa kwa kusafisha mazingira yanayochochea ugonjwa, si kupambana na mtu mmojammoja tu mwenye ugonjwa.
Hata ukiangalia kipindupindu, haitoshi kuwaambia watu wabadili tabia kwa kunawa mikono wakati maji wanayoyatumia ni machafu. Au wachemshe maji wakati hawana hela ya kununua mafuta ya taa, au kuni na kuni zenyewe ziko umbali wa kilomita sita.
Ni Ukimwi tu wameona wanaweza kutokomeza kwa nyimbo za badili tabia, ndiyo maana, hadi sasa ukimwi bado tuko nao. Hivyo, upande wa kijipujipu, ni lazima kusafisha mazingira na kuweza usafi ambao utazuia mlolongo wa uambukizaji.
Vinginevyo, utamtumbua huyu kwa mbwembe lakini ofisi yake bado ina mazingira ya kijipujipu hivyo atakayemfuata ataambukizwa vilevile.
Kwa hiyo ndugu wananchi mapambano dhidi ya kijipujipu yanaendelea.
Jipime kwanza Pima na kuhakikisha kabla ya kutumbua Safisha mazingira kisha uweke kanuni za usafi wa kudumu ili kijipujipu hakiwezi kuendelea.


