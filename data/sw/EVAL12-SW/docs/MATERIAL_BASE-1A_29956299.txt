
Dhuluma za kimapenzi hazifai enzi hizi - Kerry
Na MASHIRIKA
LONDON, Uingereza WAZIRI wa Maswala ya Nchi za Nje wa Amerika John Kerry, alisema wakati umewadia wa kufutilia mbali dhuluma za kimapenzi "katika enzi za giza" wakati kongamano la kimataifa kuhusu ubakaji kama silaha, lilipokuwa likikunja jamvi Uingereza mnamo Ijumaa. 
Kongamano hilo la siku nne lililohusisha mataifa 123, na lililomshirikisha katika maandalizi msanii maarufu wa Hollywood Angelina Jolie, linaazimia kufutilia mbali itikadi ya ubakaji wakati wa vita na kukabiliana na utamaduni wa ukwepaji wa adhabu ambao wataalam wanatahadharisha kwamba, unachangia tu ongezeko la wahasiriwa.
Baada ya siku kadha za majadiliano na masimulizi ya mara kwa mara ya ushahidi wa kutisha, kongamano hilo lilibuni utaratibu mpya unaolenga kuboresha kuhifadhiwa kwa maelezo na kuchunguzwa kwa mashambulizi , unaolenga kuwafikisha wahusika zaidi mbele ya haki.
"Wakati umewadia wa kufutilia mbali dhuluma za kimapenzi katika enzi za giza na vitabu vya kihistoria ambamo zinahitajika kuwa," Kerry alisema katika mkutano wa kufunga wa vyombo vya habari akiandamana na Jolie na mwandalizi mwenza. 


