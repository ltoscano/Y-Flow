
Waanza kugawana ardhi
Godfrey Kahango, Mwananchi gkahango@mwananchi.cotz
Mbarali. Wakazi wa Kijiji cha Luhanga wilayani hapa wameanza mchakato wa kugawana ardhi yenye ukubwa wa hekta 5,000 baada ya Mkuu wa Mkoa wa Mbeya, Amos Makalla kuwarudishia kutoka kwa watu waliodai kuilimiki.
Makalla alifika kijijini hapo Aprili, mwaka huu na kuwatangazia wakazi hao kwamba ardhi hiyo ambayo ilikuwa ikimilikiwa na Luhanga Amcos imerejeshwa mikononi mwao kwa kile alichoeleza ulitumika ujanja katika kuimiliki.
Makala aliwataka wakazi hao kuanza taratibu za matumizi ya ardhi hiyo kadri wanavyoona inafaa. 
Hata hivyo, Chama cha Ushirika wa Kilimo cha Luhanga (Luhanga Amcos) kinachodaiwa kuhodhi ardhi hiyo kwa miaka kadhaa kimetishia kwenda mahakamani kupinga uamuzi wa Serikali.
Akizungumza jana, Ofisa Mtendaji wa Kijiji cha Luhanga, Ismail Chungu alisema ofisi yake imepata barua ya mwongozo kutoka kwa Mkurugenzi Mtendaji wa Mbarali wa jinsi ya kuwagawia wakazi hao ardhi hiyo. 
“Baada ya kukamilika uhakiki wa majina tutaitisha tena mkutano mkuu wa kijiji ambao utapendekeza kila mtu apewe ekari ngapi,” alisema.
Mwenyekiti wa kijiji hicho, Anderson Mpale alisema kina wakazi 2,002 na ukubwa hekta 9,000, hivyo baada ya Luhanga Amcos kuhodhi hekta 5,000 walibakiwa na hekta 4,000, jambo lililowafanya kuingia katika mgogoro wa kugombea maeneo ya kilimo na ufugaji. 
Diwani wa Kata ya Luhanga, Dira Funika alisema kurudishwa kwa ardhi yao, kutapunguza migogoro katika kijiji hicho.


