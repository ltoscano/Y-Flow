
Sheria ijadiliwe kutumia busara
TANGU mswada unaolenga kufanyia marekebisho Sheria Kuhusu Usalama uwasilishwe Bungeni, kumekuwa na mchanganyiko wa hisia miongoni mwa T Wakenya.
Baadhi ya mapendekezo kwenye mswada huo ni kwamba washukiwa wawe wakizuiliwa kwa hadi kipindi cha mwaka mmoja, kinyume na Katiba ambayo inasema mshukiwa asizuiliwe kwa zaidi ya saa 24.
Katiba ililenga kuzuia hali ambapo serikali au maafisa wa usalama wanaweza kutumia mbinu mbaya kuwahangaisha watu wasiowapenda.
Jambo hilo lilijitokeza wazi wakati wa mjadala huo, ambapo mmoja wa wabunge wanaoupinga alitahadharisha kuwa sheria hiyo inaweza kutumiwa kuwahangaisha wapinzani siku za uchaguzi.
Maafisa wa usalama watapewa idhini ya kusikiza mawasiliano ya wananchi kisiri bila ya kupata idhini ya mahakama. Hii ina maana kuwa hakutakuwa na siri tena katika nchi, ambapo Katiba inawapa watu haki ya kuwa na usiri. 
Serikali inapanga kuwatoza faini kubwa wanahabari na vyombo vya habari kwa kuchapisha picha za waathiriwa wa mashambulizi ya kigaidi.
Jambo hili alilitetea sana Rais Uhuru Kenyatta wakati wa hotuba yake sikukuu ya Jamhuri katika uwanja wa michezo wa Nyayo. Rais hasa alionekana kuilenga kampuni ya Nation Media Group na kuilaumu kwa kuchapisha picha kama hizo.
Rais huenda anasema kweli lakini anapaswa kukumbuka kauli ya aliyekuwa Makamu wa Rais, marehemu Prof George Saitoti aliposema, “hufika wakati ambapo maslahi ya nchi ni muhimu kuliko mtu binafsi.” Kuna wakati inapofika ambapo inabidi kuweka ukweli bayana hata kama unasikitisha au kuuma kwa lengo la kuwaamsha wale wenye majukumu ya kulinda maisha na mali ya wananchi ili waweze kutambua kuwa mambo yameharibika kweli na ni wakati wa kuchukua hatua kali.
Picha kama hizo zinapowekwa kwenye magazeti huwa hazilengi kuwaumiza zaidi watu wa familia za walioathiriwa mbali ni kuonyesha hali halisi ilivyo.
Tunaamini kuwa moja ya sababu zilizomfanya Rais kuwafuta wakuu wa usalama ni kilio cha wananchi baada ya kujionea hali halisi ya utovu wa usalama. 


