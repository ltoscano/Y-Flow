
Kazi ya Raia Mwema, yazaa matunda zaidi Aug 16, 2012

SAFARI ndefu ya kuripoti kuhusu utoroshaji wa wanyamapori iliyoanzishwa na gazeti hili la Raia Mwema, imezidi kuzaa matunda baada ya wanaodaiwa kuhusika katika sakata hilo kufukuzwa, akiwamo Mkurugenzi wa Idara ya Wanyamapori, Obeid Mbangwa na wenzake, kufukuzwa kazi.
Waziri wa Maliasili na Utalii, Balozi Khamis Kagasheki ndiye aliyetangaza kufukuzwa kazi kwa Mkurugenzi huyo pamoja na wenzake wawili ambao ni Simon Gwera na Frank Mremi.
Katika uamuzi huo, Mkurugenzi Msaidizi, Uendelezaji Wanyamapori, Boneventura Midala naye amevuliwa madaraka kutokana na kutochukua hatua kikamilifu za ulinzi ambazo zingeweza kuzuia kutokea kwa utoroshaji wa wanyama na kwa wakati wa tukio hilo, alikuwa Mkurugenzi Msaidizi, Kitengo cha Kuzuia Ujangili.
Pia maofisa wawili wa wanyamapori daraja la pili, waliopuuza maelekezo ya wakuu wao wa kazi wao wamepewa onyo kali la maandishi. 
Kwa mujibu wa Kagasheki, maofisa hao ni Ofisa Leseni ya Uwindaji wa Kitalii, Cites na Utalii wa Picha Arusha, Martha Msemo na Ofisa Leseni Ofisi ya Uwindaji wa Kitalii, Cites na Utalii wa Picha Dar es Salaam, Anthonia Anthony.
Wengine waliokumbwa na fagio hilo la chuma ni Mkuu wa Kituo cha Uwindaji wa Kitalii, Cites na Utalii wa Picha Arusha, Silvanus Ukudo, huyu akiwa amepewa onyo kali la maandishi.
Kagasheki alisema uchunguzi unaendelea dhidi ya watumishi wengine wawili, Ofisa Matumizi Endelevu ya Wanyamapori, Mohamed Madehele na Ofisa wa Kituo cha Uwindaji wa Kitalii, Cites na Utalii wa Picha Arusha, Mariam Nyallu.
“Tumefanya kila jitihada. Tumewasiliana kupitia Makao Makuu ya Cites, Geneva, Uswisi, lakini Qatar pamoja na kukubali kupokea maombi yetu kutoka Cites, imekaa kimya.” Alisema Kagasheki.
Kama ilivyopata kuripotiwa na gazeti hili kuhusu idadi ya wanyama hai waliotoroshwa, naye Waziri Kagasheki alisema wafanyakazi hao wamefukuzwa kwa kashfa ya kutorosha wanyama hai 136 wa aina 14 tofauti kupitia Uwanja wa Ndege wa Kimataifa wa Kilimanjaro (Kia), usiku wa Novemba 26, 2010.
Uamuzi huo wa kufukuzwa kwa watumishi hao ulitangazwa mbele ya waandishi wa habari mjini Dodoma na Waziri Kagasheki, ambaye alisema hatua dhidi yao zimechukuliwa kutokana na uchunguzi uliofanywa na tume mbili zilizoundwa kuchunguza sakata hilo kukamilisha kazi yake na kukabidhi ripoti kwa waziri.
Kwa mujibu wa Kagasheki, mbali na kuondolewa kazini kwa watumishi hao katika wizara hiyo inayozongwa kwa tuhuma za rushwa kwa miongo kadhaa sasa, yupo pia mfanyakazi mwingine wa wizara aliyevuliwa madaraka na wengine wawili wakiishia kupewa onyo kali la maandishi. Kagasheki pia aliwaambia waandishi wa habari kuwa, wapo watumishi wengine wawili wanaoendelea kuchunguzwa kwa sasa.
Kwa mara ya kwanza, gazeti hili liliandika habari ya kutoroshwa kwa wanyama hao hai na kati ya matokeo yaliyojitokeza baada ya habari hiyo ni pamoja na kufikishwa mahakamani kwa baadhi ya wahusika na katika kipindi hiki, kufukuzwa kwa baadhi ya wahusika wa mchezo huo mchafu uliohusisha uusafirishaji wa wanyama hai wanaokadiriwa kuwa na thamani ya Sh milioni 170, kwa kutumia ndege ya kijeshi ya Qatar.
Kuhusu hatua zaidi dhidi ya watuhumiwa hao, Waziri Kagasheki alisema: “Kwa kuwa imebainika walihusika na vibali vilivyosababisha hao wafanyabiashara wakamatwe, suala hilo halijaishia hapo.”

Waziri huyo alisema atajitahidi kadri ya uwezo wake kusimamia wizara hiyo ili kuhakikisha sheria na taratibu zinafuatwa… “Sheria zipo nzuri, udhaifu mkubwa ni kwa watendaji wetu,” alisema.

Alipotakiwa kuzungumzia suala hilo Mbangwa alisema hajui chochote.
Alisema hadi jana alikuwa hana taarifa za kufukuzwa kazi hivyo hawezi kusema chochote hasa bila ushahidi.
“Unasema wamenifukuza kazi, ndiyo wametangaza hivyo? Mimi sina taarifa hizo na hivyo siwezi kuelezea chochote,”

One thought on “Kazi ya Raia Mwema, yazaa matunda zaidi”

gabriel says:

Aug 16, 2012

hivi ukimwajiri mtu kuuza bidhaa za dukani ukamwekea bidhaa zenye dhamani ya shillingi million 136 halafu ukaja baada ya wiki ukakuta duka tupu na yeye akakwambia hajui bidhaa zako zilikokwenda utamfukuza kazi? siku chache zilizopita mahalu aliachiliwa huru baada ya mahakama kushindwa kudhibitisha tuhuma za kuliingiza taifa hasara. hasara ni hasara na kila anayetuhumia kusababisha hasara ni lazima ashitakiwe mahakama iamue. sasa hawa wamefukuzwa tu kazi ili iweje? yaani wanapewa muda wa kutanua na mlungula waliolipwa kwa kuwezesha wanyama wetu waibiwe? let us be serious!


