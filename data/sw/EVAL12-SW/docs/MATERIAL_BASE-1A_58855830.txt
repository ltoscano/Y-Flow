
Taarifa za dengue bado utata Dar
Jun 21, 2014

Utafiti wa Sikiliza Dar mzunguko wa tatu uliofanyika mwezi wa sita (Juni) mwaka huu uliangazia miongoni mwa mambo mengine ugonjwa wa dengue ambao umekuwa ukitikisa nchi, na hasa, Jiji la Dar es Salaam.
Katika utafiti huo ambao umehusisha wahojiwa 334 kutoka wilaya zote za Jiji la Dar es Salaam maswali kadhaa yaliulizwa, mathalan, kama hatua zinazochukuliwa dhidi ya ugonjwa huo zinaweza kuokoa maisha ya watu, na iwapo wananchi wanafahamu hatua za kuchukua kujikinga na ugonjwa wa dengue, na vile vile kama wananchi wa Dar es Salaam wanafahamu dalili za ugonjwa huu wa dengue.
Matokeo ya utafiti wa Sikiliza Dar mzunguko wa tatu unaonesha kuwa watu watatu kati ya kumi sawa na asilimia 28.7 hawajaona kama kuna juhudi zozote zimefanyika kuokoa maisha ya watu dhidi ya ugonjwa wa dengue, wakati watu wanne kati ya 10 ya wananchi wa Dar es Salaam, sawa na asilimia 34.7 wakionesha kutokuridhika kama elimu kwa umma kuhusu ugonjwa wa dengue imetosheleza.
Kwa upande mwingine watu watatu kati ya kumi ya wananchi hao wa Dar es Salaam sawa na asilimia 30.8 wanakiri kuwa kuna juhudi za kuelimisha umma kuhusu ugonjwa wa dengue zinazofanywa na mamlaka husika huku asilimia 5.7 wakiwa hawafahamu kitu chochote.
Kuhusu ufahamu wa wananchi kuchukua hatua stahiki kujikinga na ugonjwa wa dengue, watu watatu kati ya kumi jijini Dar es Salaam sawa na asilimia 26 wanaufahamu kidogo kuhusu hatua za kuchukua kujikinga wakati wanne kati ya 10, sawa na asilimia 42 wakiwa wana ufahamu wa jinsi ya kujikinga huku watatu kati ya kumi sawa na asilimia 32 wakiwa hawana ufahamu wowote kuhusu jinsi ya kujikinga dhidi ya dengue.
Kwa upande wa ufahamu wa wananchi kuhusu dalili za dengue, matokeo ya utafiti wa Sikiliza Dar mzunguko wa tatu yanaonesha kuwa watu watatu kati ya kumi jijini Dar es Salaam sawa na asilimia 29 wana ufahamu mdogo kuhusu dalili za dengue, wakati watano kati ya kumi sawa na asilimia 50 wana ufahamu wa kutosha kuhusu dalili za dengue. 
Aidha, wawili kati ya kumi ya wananchi hao wa Dar es Salaam sawa na asilimia 21 hawakuwa na ufahamu wowote kuhusu dalili za dengue.
Maoni haya ya wananchi wa Dar es Salaam yametokana na utafiti wa Sikiliza Dar mzunguko wa pili, uliofanyika mwezi uliopita, ukihusisha wahojiwa 334.
Utafiti huu wa Sikiliza Dar ni mradi ambao unatekelezwa na Gazeti la Raia Mwema kwa kushirikiana na Taasisi ya Ustawi wa Uchumi (Centre for Economic Prosperity ) na Data Vision. Awali, utafiti huu ulikuwa unatekelezwa na asasi ya Uwazi, iliyoko chini ya Taasisi ya Twaweza.
Matokeo mengine ya utafiti wa maoni ya wananchi wa Dar es Salaam kuhusu dengue yataendelea kwenye toleo lijalo la gazeti hili.


