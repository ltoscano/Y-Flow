Kinachotokea Gaza ni ´ugaidi` wa Israel
Jul 31, 2014

ULIMWENGU unashuhudia jinsi taifa la Israel linavyoonyesha jeuri kubwa kwa kuendelea na mashambulizi yenye kuangamiza makazi na hata maisha ya Wapalestina kwa maelfu katika Gaza.

Huu nao ni kama matendo ya kigaidi. Ni kwa vile, dola nayo inaweza kufanya matendo ya kigaidi dhidi ya watu wake na hata watu wengine. Kuna kila sababu ya ulimwengu kulaani mashambulizi haya ya WaIsrael. 

Na kihistoria Waisrael wameshawahi kufanya matendo ya kigaidi. Ikumbukwe, kuwa mwanzoni mwa miaka ya 1900, Mazayuni wa Kiyaudi walianzisha ujenzi wa makazi ya Wayahaudi katika iliyokuwa Palestina ya zamani. Ni Palestina iliyokuwa chini ya himaya ya Ottoman.

Baada ya Vita Kuu ya Kwanza, Palestina ilikuwa chini ya udhamini wa Waingereza.

Baada ya kampeni ya vikundi vya kishawishi vya Wayahudi , Serikali ya Uingereza ilitangaza kuwepo kwa taifa la Kiyahudi. Lakini, Serikali ya Uingereza ilionesha pia kutopendelea mradi ule wa ujenzi wa makazi ya Wayahudi.

Hali ile ilipelekea kuanzishwa kwa vikundi kadhaa vya kigaidi vya Wayahudi vilivyopambana na Waingereza. Wakati wa Vita Kuu ya Pili ya Dunia , vingi ya vikundi hivi vilisimamisha harakati zao za kigaidi.

Baada ya Vita Kuu ya pili ya Dunia , vikundi hivyo vilianzisha tena mashambulizi ya kigaidi kutetea kuwapo kwa taifa la Wayahudi . Moja ya shambulizi la kigaidi la Wayahudi ni dhidi ya Hoteli ya Waingereza iliyojulikana kama King David Hotel katika mji wa Jerusalem. Jengo la hoteli liliangamizwa na watu 89 waliuawa.

Baada ya Vita Kuu ya Pili ya Dunia wahamiaji wengi zaidi wa Kiyahudi waliendelea kuingia katika Palestina iliyokuwa katika udhamini wa Waingereza. Lengo la kisiasa la Wayahudi la kuanzishwa kwa taifa la Uyahudi lilipelekea kuanzishwa kwa vikundi zaidi vya kigaidi vyenye mitazamo ya kitaifa.

Viwili kati ya vikundi hivyo ni Irgun na Stern. Vikundi ambavyo vilitumia mbinu za kigaidi katika kuendesha harakati zao. Miongoni mwa mbinu hizo ni matumizi ya mabomu ya barua.

Tangu mwezi Septemba 1947 hadi kutangazwa kwa taifa la Israel, mwezi Mei 1948, vikundi vya Irgun na Stern vilijulikana sana kwa matumizi yake ya mabomu ya barua.

Kabla na hata baada ya kutangazwa kwa taifa la Israel, vikundi vya Irgun na Stern, na baadae taifa la Israel, vimekuwa vikiendesha mashambulizi ya kijeshi dhidi ya Wapalestina.

Vitendo hivi viangaliwe kama matendo ya kigaidi dhidi ya watu wa Palestina , ambapo, lengo kuu ni kuwafukuza wale wote wasio –Wayahudi.

Katika kufankisha malengo haya, Israel imeendesha mashambulizi mengi ya kigaidi katika vijiji na maeneo ya Waarabu. Takribani watu laki saba walikimbia makazi yao katika vita vya awali kati ya Waarabu na Waisrael.
Watu hawa hawakuruhusiwa kurudi makwao. Hii ndio sababu Wapalestina wengi wanaishi kwenye makambi ya wakimbizi ndani ya ardhi yao na hata katika nchi jirani kama vile Lebanon.


