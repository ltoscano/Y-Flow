Kura ni siri ya mtu
Oct 21, 2015 by Raia Mwema in Burudani & Michezo

NICHUKUE nafasi hii kuwatakia wasomaji wangu uchaguzi mzuri, huru na wa amani. Tukumbuke kuna maisha baada ya uchaguzi na Tanzania ni yetu sote. Ni matumaini yangu kwamba makala ijayo tutakuwa tunaongelea Rais wetu mpya. Tutakuwa na Bunge jipya na madiwani wapya. Kura ni siri ya mtu. Ni vigumu kwa sasa kufahamu ni nani watachaguliwa. Tunaweza kusisitiza umuhimu wa mtu kupiga kura, mtu kutunza shahada yake na kukwepa vishawishi vya kuiuza, kutokukubali kununuliwa au kupewa zawadi kwa lengo la kushawishiwa kuwachagua wagombea. Elimu ya uraia na demokrasia, lakini ukifika wakati, kura inakuwa siri ya mtu. Kwenye makala yangu iliyopita nilijaribu kuonyesha takwimu kulingana na matusi niliyokuwa nikiyapokea, jinsi yalivyokuwa yakishuka kadili siku zilivyokuwa zikisogea na kutumia asilima hizo kutabiri ni nani anaweza kuibuka mshindi wa nafasi ya urais kati ya wale wanaopambana kwa karibu sana. Takwimu hizo zimeibua kitu kingine. Ingawa si tofauti sana na kile kilichopita, ila inaonyesha jinsi watu walivyo huru kuchagua wamtakaye. Kabla sijatoa hizi takwimu mpya, nifafanue mambo machache. Si kazi ya mwandishi au mchambuzi kuwaamulia watu wamchague nani. Mchambuzi anafanya kazi yake ya kuangalia sifa za mgombea, uwezo wa mgombea, mvuto wa mgombea, historia ya mgombea na kulinganisha mgombea mmoja na mwingine. Mchambuzi anaweza kwenda mbali kuangalia chama cha mgombea na mchango wake katika ujenzi wa taifa na mengine mengi. Na kazi ya kuchangua ni nani anafaa, inakuwa ni ya mpiga kura. Mfano, tumeeleza kwa marefu na mapana juu ya wagombea hawa wawili wanaopambana kwa karibu. Kwamba Lowassa, ana mvuto, utendaji wake na kasoro zake. Pia, tumeelezea utendaji wa Mafuguli, mazuri yake na kasoro zake na kuonyesha kwamba katika hali ya sasa, hali ya ya kupambana na ufisadi, kujenga uchumi, na kuwajibishana, mtu asiyekuwa na makundi kama Magufuli, ni bora zaidi. Wawili hawa wana mazuri na mabaya yao na kila mtu ana mchango wake muhimu katika taifa letu. Lakini kwa hitaji la sasa, la Tanzania mpya, tukapendekekeza Magufuli, kuwa mbele ya Lowassa. Tukapendekeza, lakini kura inabaki ni siri ya mtu. Jambo la pili la kufafanua ni juu ya ujumbe mfupi wa simu (sms) ninaopata kila wasomaji wangu wanapomaliza kusoma makala zangu. Nimekuwa nikipata sms siku za nyuma, lakini wakati wa kipindi hiki cha kampeni, zimekuwa ni nyingi. Na nyingi za matusi kutoka kwa wale wasiopenda kusikia upande wa pili wa Mheshimiwa Lowassa. Ukimsifia Lowassa, matusi yanapotea, lakini ukisema chochote juu yake au ukionyesha dalili za Magufuli kumtangulia Lowassa, matusi yananyesha kama mvua. Na wanajiapiza kutosoma tena makala zangu! La kushangaza ni kwamba watu wale wale na kwa namba zile zile wanaendelea kusoma makala zangu na kutoa maoni yao. Hicho ndo kilinisukuma kufanya utafiti nilioutoa kwenye makala iliyopita. Kwa vile hali hii bado iko vile vile, kwamba hata makala iliyopita, bado watu wamesoma na kutoa maoni yao. Ni bora nitoe takwimu mpya, ambazo nimeelezea hapo juu kwamba zimeleta kitu kipya: Asilimia 20 za walionitumia sms wanasema wako tayari kulipiigia jiwe kura! Asilimia 20 wanasema wao ni Lowassa,iwe jua au mvua, lakini kura yao ni ya Lowassa. Asilimia 30 wanasema wanatamani kumpigia Magufuli, lakini hawaipendi CCM, hivyo bado wako njia panda. Kama Magufuli, angepitia chama kingine, basi kura yao ingekwenda kwa Magufuli, asilimia zote. Sasa kwa vile yuko CCM, wanashindwa kuamua. Asilimia 30, wako tayari kumpigia kura Magufuli. Kwa utafiti huu, ni kwamba Lowassa, ana asiliimia 20 na Magufuli ana asilimia 30. Kama nilivyosema kura ni siri ya mtu. Haina maana kwamba utafiti wangu ndo uchaguzi wenyewe. Lakini kwa kiasi kikubwa uko karibu sana na ukweli. Anayebisha asubiri tarehe 25. Hii ni sawa na kura za maoni. Watu hawa waliandika sms kwangu, natumaini bila ya kushirikiana au kuulizana maoni. Ukisoma sms zenyewe zinatofautiana sana. Nyingine ni za matusi ya nguoni, nyingine ni za kusifia na nyingine ni za kukosoa na nyingine ni za kutoa maoni. Hivyo twaweza kusema kwamba hata hizi sms ni sawa na kura ya siri. Hivyo hapa hakuna hoja ile ya “kununuliwa”. Maana Wa tanzania tuna ugonjwa usiokuwa na dawa. Mtu akisema usichokipenda au akiunga mkono upande ambao wewe hukubaliani nao, basi mtu huyo amenunuliwa! Hapa hakuna kununuliwa. Zimeandikwa sms, na mimi nimezitumia hizo kufanya uchambuzi, bila upendeleo wowote ule. Asilimia hizo ninazozitoa, zimetokana na sms hizo. Hivyo kununuliwa hakupo.


