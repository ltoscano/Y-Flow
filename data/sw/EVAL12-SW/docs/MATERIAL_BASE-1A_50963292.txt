Vijana wa CHADEMA na ulimbukeni wa mitandao ya kijamii
Jan 26, 2013

KAMA ilivyo kwa utafiti, ugunduzi na hatimaye kuanza kwa matumizi ya kitu fulani duniani kilicho matokeo ya utafiti husika, maendeleo katika sayansi na teknolojia yameendelea kuleta changamoto nyingi katika sayari hii tunayoishi.
Kwa kadri siku zinavyokwenda, maendeleo haya, hususan katika upande wa teknolojia ya mawasiliano (ICT), yanazidi kuwapasua kichwa wataalamu katika sekta hii, na zaidi sana sisi watumiaji wa jumla wa yote yanayoendelea kubuniwa au kuletwa na ICT.
Mathalani, kwa upande wa Afrika, changamoto za ICT, au mtazamo wa namna gani Afrika ishiriki katika matumizi ya ICT, umewagawa wanazuoni wa masuala haya katika makundi mawili.
Kundi la kwanza ni lile linalodai kwamba Afrika haina budi kujiingiza katika matumizi ya teknolojia ya mawasiliano moja kwa moja, na katika nyanja zote za maisha.
Waumini wa kundi hili la kwanza, wanajikita katika hoja kwamba, kuweka teknolojia ya mawasiliano katika nyanja zote za maisha, kwa maana ya kuzama katika ICT, ndiyo msingi wa maendeleo; hivyo Serikali za nchi za Afrika hazina budi kuweka kipaumbele cha juu katika suala hili.
Hii inamaanisha kwamba Serikali za Afrika, bila kujali hali zao za kiuchumi, historia za nchi zao na changamoto zake, ambazo ni tofauti na nchi zilizoendelea, lazima ziweke mkazo wa juu au kipaumbele cha juu katika kuleta maendeleo ya ICT, na kwamba matumizi ya teknolojia hii yawe walau kila mahali-kwa mtu binafsi na katika taasisi au jamii kwa ujumla.
Aidha, mtazamo wa kundi la pili juu ya Afrika kujiingiza katika matumizi ya ICT, inapingana vikali na kundi la kwanza. Kundi hili linashadidia zaidi mtazamo kuwa Afrika inatakiwa ijiingize au kuitumia teknolojia ya mawasiliano taratibu na kwa tahadhari kubwa.
Kwamba kwa sasa Waafrika hawawezi kuingia katika matumizi ya ICT kwa utaratibu ule ule zinaotumia nchi zilizoendele, kwa kuwa kuna tofauti kadhaa kati ya Afrika na nchi nyingine ambazo nyingi zimeendelea, za mabara mengine kama vile Ulaya, Amerika na Asia. 
Kwa ujumla na kwa kifupi tu, ni kwamba hoja za makundi yote mawili ni nyingi na zina mantiki kwa namna zake. Kwa hiyo basi, zinahitaji mjadala wa kina na mrefu, huku tukihitaji, kama Waafrika, kuwa na umakini mkubwa katika yote yanayoendelea kubuniwa katika uwanja huu wa matumizi ya ICT.
Nimetanguliza kujadili uwapo wa makundi hayo mawili yanayokinzana ili kuweka vizuri muktadha wa mjadala wa makala haya ya leo. Kwa kuwa mambo mengi yanajadiliwa katika hoja za kila kundi (kati ya hayo makundi mawili niliyoyataja hapo juu), hapa nitajadili sehemu ndogo tu ya ‘matumizi’ ya teknolojia ya mawasiliano katika taasisi au jumuiya.
Ifahamike kwamba popote duniani, kumeendelea pia kuwa na mnyukano au mabishano makubwa juu ya matumizi bora na yanayokubalika walau na walio wengi ya teknolojia hii katika jumuiya au taasisi mbalimbali.
Kwa mfano, asasi kadhaa zimeendelea kukataa katakata baadhi ya matumizi ya ICT. Mathalani, dini mbalimbali na madhehebu yake havikubaliani na wazo kwamba ICT itumike kupunguza ‘mikutano’ ya moja kwa moja ya ibada za waumini wa dini hizi.
Kwamba si lazima mtu ahudhurie msikitini na au kanisani ili kushiriki ibada, bali anaweza kushiriki ibada akiwa nyumbani akifuatilia kwenye runinga, redio au simu yake ya mkononi kile kinachoendelea huko msikitini na au kanisani. Madhehebu mengi yanapinga mtazamo huu kwani hauleti uhalisia na maana ya kuabudu!
Hata katika siasa na utawala, bado kuna tahadhari nyingi juu ya namna gani ICT itumike. Pamoja na watu wegi kuitumia ICT kupeleka mbele ajenda ya uhuru wa maoni, bado kumekuwa na tahadhari kubwa ya matumizi ya teknolojia hizi hata katika shughuli kadhaa za kiserikali, hata kwa nchi zinazoishadidia Afrika itumie ICT katika kila kitu.
Kwa mfano, utumaji na utunzaji wa nyaraka za siri za kiusalama na mengineyo katika nchi nyingi, unafanyika zaidi sana kwa njia ambazo ni za zamani. Kama zinatumika njia hizi zilizoletwa na maendeleo ya sasa ya ICT, tahadhari inayochukuliwa inakuwa ni kubwa sana.
Hata katika nchi yetu, matumizi ya teknolojia ya mawasiliano, hususan katika utumiaji wa mitandao ya kijamii, ingawa umeendelea kukua kwa kasi kubwa, taasisi nyingi zinaendelea kuchukua tahadhari nyingi kuhakikisha matumizi haya hayaleti madhara makubwa katika jamii au taasisi husika.


