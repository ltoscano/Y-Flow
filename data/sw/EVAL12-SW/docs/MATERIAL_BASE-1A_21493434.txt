
EU yatoa Sh3.5b kuhifadhi mazingira katika kaunti 10
Na WANDERI KAMAU
JUHUDI za uhifadhi wa mazingira nchini, zilipigwa jeki jana, baada ya Muungano wa Ulaya (EU) kutoa msaada wa Sh3.5 bilioni, zitakazotumiwa kukabiliana na uharibifu wa mazingira katika kaunti kumi.
Msaada huo, ambao ulitolewa katika mkataba kati ya muungano huo na Wizara ya Mazingira na Maliasili, hasa utalenga kuwanufaisha watu wanaoishi katika sehemu zenye vyanzo vya mito kama Mlima Elgon na milima ya Cherangani.
Akihutubu wakati wa makubaliano ya mkataba huo, Nairobi, Katibu wa Wizara hiyo Dkt Richard Lesyampe, alisema kuwa msaada huo utakuwa wa maana sana, ikizingatiwa kuwa Kenya ni mojawapo ya mataifa yanayokabiliwa na changamoto ya uharibifu wa mazingira miongoni mwa nchi zilizo kusini mwa Jangwa la Sahara.
“Uharibifu wa mazingira umeendelea kuwa tatizo kuu nchini, kiini kikuu kikiwa ni mabadiliko ya mara kwa mara ya hali ya anga. Sharti kuwepo na mikakati kutoka kwa wadau wote kushirikiana ili kukabili changamoto hiyo,” akasema Dkt Lesyampe.
Katika eneo la Mlima Elgon, kaunti zitakazonufaika ni Trans Nzoia, Bungoma na Mt Elgon, huku kaunti za Pokot Magharibi, Elgeyo Marakwet, Uasin Gishu, Kakamega, Busia, Siaya na Kisumu zikiorodheshwa kunufaika katika sehemu itakayoshirikisha Milima ya Cherangani.
Shughuli zitakazojumuisha uhifadhi huo ni upanzi wa miti, mafunzo ya jinsi ya kukabiliana na mabadiliko ya hali ya anga kwa jamii za eneo hilo na misaada ya kifedha kwa makundi yatakayobuniwa ili kulinda ya chemichemi za maji na vyanzo vya mito. 


