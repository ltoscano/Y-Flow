
Chelsea yamwuza beki Luis kwa kitita kikubwa cha pesa
Na MASHIRIKA
LONDON: Nyota wa Chelsea, David Luiz ndiye beki mwenye thamani kubwa zaidi duniani baada ya kununuliwa na klabu ya Paris Saints Germain (PSG) kwa Sh7.3 bilioni.
Chelsea imekubali kuuza raia huyo wa Brazil ili itumie pesa hizo kununua mshambuliaji wa kiwango cha juu.
Uhamisho huo umezipiku ada za mabeki wengine wawili wa PSG, Marquinhos na Thiago Silva ambao walikuwa ghali zaidi.
Kocha wa Chelsea, Jose Mourinho anataka kutumia sehemu ya pesa hizo kumnasa mshambuliaji matata Diego Costa wa Atletico Madrid, pamoja na straika mwingine mmoja.
Ofa kubwa zaidi ya pesa kwa klabu ya Uingereza kupokea kwa beki ilikuwa ile ya Rio Ferdinand wakati alipotoka Leeds United kujiunga na Manchester United miaka 12 iliyopita.
Habari zaidi zilisema kwamba PSG iliharakisha mkataba huo baada ya kugundua kwamba vile vile nyota huyo alikuwa akiwania na Bayern Munich na Barcelona ambazo zingetoa pesa nyingi kuhakikisha hakuna ambaye angeweza kuwafikia.
Kwa muda mrefu kocha Mourinho amekuwa haonekani kumhitaji Luiz kwa madai kwamba sio mzuri kwa kuzuia washambuliaji, licha ya kuwa mkali katika kuanzisha mashambulizi.
Kwa sasa, lengo la Mourinho ni kuimarisha safu yake ya ushambuliaji wa Chelsea ambayo ilimaliza katika nafasi ya tatu katika Ligi Kuu ya uingereza. 


