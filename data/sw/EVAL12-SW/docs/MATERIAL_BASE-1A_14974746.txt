Rais Kikwete amekuwa kimya mno
Aug 14, 2014

KITU nitakachosisitiza kwenye makala hii ni ukimya. Tunaposema Rais Jakaya Kikwete yuko kimya hatuna maana kwamba hajasema lolote au kufanya lolote.
Kama kuna mtu anafikiri hivyo juu yetu, basi hakufahamu somo. Tunayaona yote, ila aliyesimama ni lazima awe makini asianguke. Hivyo sisi tunatizama pande zote hadi kugundua ukimya ulipo na kutoa tahadhari.
Tunafanya kwa nia njema. Mtu anayekupenda ni yule anayekuonyesha kasoro zako. Yule anayekushangilia hata kama umekosea ni adui mkubwa. Rais wetu amekuwa akielezea ndani na nje ya nchi mambo mengi ambayo yamefanyika wakati wa awamu ya nne. Tunayoona yote hayo na kumpongeza kwa moyo wote.

Rais wetu hatoi mwanga ili tukafahamu yeye yuko upande gani. Yamesemwa mengi, yameibuliwa mengi juu ya ufisadi, lakini hatuoni hatua zikichukuliwa. 
Yamesemwa mengi juu yawauza unga, na yeye akaliambia Taifa kwamba anawafahamu watu hawa lakini hadi leo hii hatujaona hatua yoyote ikichukuliwa.
Juzi akiwa Marekani, Wa tanzania wanaoishi huko walimuuliza juu ya uvumi kwamba mtoto wake alikamatwa na dawa za kulevya kule China na Rais akaamua kuwapatia Wachina gesi yetu ili mtoto wake aachiwe. Yeye alijibu kwamba huo ni upuuzi!
Kwa nini upuuzi kama huo upate nafasi ya kuzagaa katika taifa letu bila maelezo yoyote yale? Watu waliamini uvumi huo na wengi wakawa wanahusisha vurugu za Mtwara na uvumi huo.
Tunafika huko kwa sababu ya ukimya wa Rais wetu. Asingekuwa kimya na akashughulikia mambo kwa wakati tusingefika huko. Hadi leo hii hakuna mwenye uhakika kama kile ambacho Rais wetu anakiita upuuzi, ni kweli Wa tanzania wote wanakiona ni upuuzi!
Juu ya EPA, tuliambiwa tuvumilie miezi sita. Sasa miezi sita imepita bila ya kupata mwanga wowote. Rais wetu alituambia kwamba passport zimekamatwa na mali zimekamatwa na kwamba watu hawa sasa wanakufa na tai zao shingoni. Watu hawa ni nani?
Mbona karibu wote wanaotajwa bado wanaonekana wako vizuri wakiendesha magari ya kifahari? Maana kama passport zinakamatwa, mali zinakamatwa ni kwamba watu hawa wanapata adhabu. Na katika hali ya kawaida, ili adhabu ifanye kazi ni lazima imguse mtu.
Nafikiri kuwataja, ni adhabu kubwa kuliko zote. Kwanini Rais wetu anakuwa kimya juu ya hili? Hawakuiba fedha ya serikali, lakini wameiba! Wizi ni wizi hata kama ni wa kuku. Mbona vibaka wa simu wanachomwa moto?
Huruma ya Rais wetu inaeleweka. Anaogopa kuwaonea watu. Lakini mafisadi wenyewe hawana huruma na Taifa, kama ni hivyo kwa nini wao wahurumiwe?
Mpambanaji na mwanamapinduzi kama alivyo Rais wetu ni lazima awe na msimamo usioyumbishwa. Huruma inahitajika, lakini na ukali unaokwenda na busara na hekima ni muhimu pia.

Katika hotuba za Rais, amekuwa akiwaonya watu wanaoendesha vitendo vya uchochezi katika jamii. Amewaonya waandishi wa habari na wanasiasa. Uchochezi si kitu kizuri, ni lazima kipigwe vita. Na hapa tunamuunga mkono Rais wetu na kumpongeza.
Lakini tunapenda atambue kwamba kitu kinacholeta uchochezi katika jamii yetu ni ufa mkubwa unaotokea kati ya walionacho na wasiokuwanacho. Ufa huu ndio mchochezi mkubwa kuliko waandishi wa habari. Hali mbaya ya maisha inaweza kuwachochea watu kufanya maandamano na uasi.
Sasa hivi hali ya maisha ni ngumu.Watoto walipoandamana kupinga nauli ya shilingi 100, si kwamba walichochewa na mtu. Ni hali ya maisha!
Kwa mara ya kwanza katika historia ya Tanzania wanafunzi wa shule za msingi na sekondari jijini Dar es Salaam waliandamana kupinga nauli mpya za mabasi. Serikali ikatumia nguvu kubwa kupambana na wanafunzi.
Ni mfano wa tukio la Soweto, lililozaa siku ya Mtoto wa Afrika. Kule Afrika Kusini watoto walikuwa wakitaka kufundishwa kwa lugha yao. Hapa kwetu watoto walikuwa wakipinga ongezeko la nauli, na nina imani kesho ama keshokutwa wanafunzi wataandamana kuzikataa Sekondari za “yebo yebo” (Sekondari za Kata) ambazo nyingi zina mwalimu mmoja ama wawili.
Sipendi kuwa mtabiri, bila Rais wetu kuacha ukimya, tutarajie mapambano makubwa baina ya watoto na polisi. Waswahili husema, ndege mjanja hunaswa na tundu bovu. Nachelea serikali hii kama imeshinda mengine, hili la wanafunzi litaiangusha.


