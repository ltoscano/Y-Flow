
Bodi moja ya wakulima ni muhimu wakati huu
Kumekuwa na tetesi kuwa Serikali ina mpango wa kuwa na bodi ya wakulima wa mazao yote. Kama hii tetesi ni kweli basi Serikali itakuwa imefanya uamuzi ambao utabadilisha kilimo kwa kiasi kikubwa ili kiwe cha kibiashara.
Bodi inafaa iwe ya wakulima wa mazao na siyo Bodi ya mazao ili kuhakikisha mkulima ndiye mlengwa wa maendeleo badala ya kuendeleza mazao. Ikiwa itakubaliwa hivyo tutakuwa tumeachana na mfumo wa siku nyingi wa kuwa na bodi za mazao badala ya bodi ya wakulima wa mazao.
Wakulima wadogo wanakuwa na kilimo cha mseto kwa sababu ya kujikinga na hatari za zao moja au lingine kutokufanya vizuri kwenye msimu.
Wakulima walikuwa wakijaribu kuitekeleza kilimo cha biashara bila kujua kuna mazao mengi ambayo yana uwezo mkubwa wa kuchangia pato la mkulima lakini mazao haya hayako kwenye mfumo rasmi wa kibiashara.
Kwa mfano mkulima anaweza kulima karanga kwa matumizi yake mwenyewe lakini anashindwa kutambua kuwa yeye anakuwa mteja wa kwanza wa soko la zao lake. Mazao mengi yaliyoundiwa bodi ni yale yanayojulikana ni ya biashara au kwa ajili ya matumizi ya viwandani.
Uamuzi wa serikali wa kuunda bodi ya wakulima wa mazao yote, itawezesha serikali kutumia rasilimali chache kwa mafanikio makubwa. Kwa mfano watafiti wa mazao walio chini ya bodi hiyo itabidi kushirikiana sana bila kujali wako kwenye zao gani. Kwa kubadilishana matokeo ya tafiti kutakuwa na mengi ya kujifunza kutoka kwa kila mtafiti hivyo kuwa na utafiti bora na endelevu.
Mfano mwingine ni kuwa mfumo kuwatembelea wakulima utaunganisha nguvu za wataalamu mbali mbali ambao wanaweza kutumia usafiri, wakati mmoja na kukutana na wakulima kuwapatia mafunzo kwa pamoja kitendo ambacho kitapunguza gharama kwa kiasi kikubwa. Kutumia mfumo wa ongezeko la thamani kwenye bodi ya wakulima wa mazao kutawezesha kila zao liuzwe baada ya kuongezewa thamani kwa kiwango ambacho ni mwisho wa kiwango cha mkulima na kwa kufanya hivyo kunampa faida kubwa.
Kwa maana nyingine wakulima watakuwa wamejikinga na hatari au madhara yatokanayo na zao moja au kutokufanya vizuri sokoni kwa kutokuwa na uzalishaji mzuri au kwa kutokuwa na ubora unaotakiwa na soko. 
Mfumo wa ongezeko la thamani wa mazao yote unaweza kupunguza kwa kiasi kikubwa gharama za uendeshaji, usindikaji na uuzaji. Kwa mfano ghala moja linaweza kutumiwa na mazao zaidi ya matatu ali mradi hakuna madhara yanayotokana na kuchangia ghala kwa mazao hayo.
Mara nyingine kwa kubadilisha vitu fulani kwenye mashine; mashine za kusindika zinaweza kutumiwa kusindika bidhaa zaidi ya moja. Kwa bidhaa kuchangia usafiri ili kumhudumia mteja anayehitaji bidhaa zaidi ya moja zinazozalishwa na mkulima kutapunguza gharama za usafiri kwa kila kilo moja ya bidhaa hivyo kufanya bei ya bidhaa kuwa ya ushindani na nafuu kwa mlaji. Kupungua kwa bei kunaweza kuongeza mauzo kutokana na walaji kununua zaidi. Kwa kutumia sababu chache zilizotajwa hapo juu tunatoa rai kwa Serikali kuongeza juhudi za kuunda Bodi ya wakulima wa mazao na siyo Bodi ya mazao ili mkulima awe ndiye mlengwa wa maendeleo badala ya mazao yenyewe.
Vilevile Serikali inashauriwa kuongeza kasi ya kuhakikishe mnyororo wa ongezeko la thamani ambao unachochewa na mkulima unatekelezwa haraka ili tupate maendeleo makubwa sasa.
Bodi ya wakulima wa mazao ikikumbatia mnyororo wa ongezeko la thamani itakuwa ni jibu sahihi ya tatizo la ajira, Tanzania ya viwanda na mwarobaini wa umaskini.


