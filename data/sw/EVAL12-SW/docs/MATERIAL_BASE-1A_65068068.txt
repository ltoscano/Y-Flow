
Aung San Suu Kyi wa Myanmar na albino wa Kahama: Tuwatetee tusiowajua, tulinde haki Nov 09, 2012

KATIKA makala ya mwisho nilieleza jinsi uonevu na ukandamizaji unavyoweza kuondoa ari ya kuitetea, kuijenga na kuilinda nchi kwa sababu watu walio wengi wanajikuta hawana sababu ya kutetea mifumo inayowakandamiza na kuwadidimiza.

Napenda kuendeleza mada hiyo kwa kusema kwamba taifa linalojipenda na kujitakia mema halina budi kuwa taifa la wapenda haki, watu walio tayari kutetea haki kila mahali bila kuchagua wa kumtetea na wa kuacha kumtetea.

Kikubwa zaidi ni kwamba taifa linalojipenda halina budi kuwatetea wale walio wanyonge miongoni mwake na kuwajengea mazingira ambamo unyonge wao unapungua na wanapata nguvu angalau kidogo. 

Utetezi wa wanyonge ndani ya jamii hauna haja ya kuelezwa kwa falsafa kubwa kwa sababu sote tunaelewa mnyonge ndiye aliye na haja ya utetezi. Mwenye nguvu au mkwasi hahitaji utetezi kutoka kwa ye yote kwa sababu anachokitaka atakichukua, ama kwa mabavu ama kwa kukinunua.

Mnyonge hawezi kujifanyia kile anachoweza kujifanyia mwenye mabavu ama mkwasi.

Isitoshe, kwa jinsi tulivyo kama jamii iliyo fukara, watu wetu wengi ni wanyonge. Ni watu wasio na kipato kikubwa, watu wanaonyanyaswa, kuonewa, kunyonywa na kudhalilishwa kila siku. Hawa ni watu ambao hata kile kinachoweza kuelezwa kwamba ni chao wanayimwa na kunyang’anywa. Hawapewi hata nafasi ya kuweza kujiendeleza kwa kutumia rasilimali ambazo wakati wote zimekuwa zikijulikana kama zao.

Ipo mifano mingi nchini mwetu ambayo inaweza kueleza ninachokijadili hapa.
Mara nyingi tumekuwa tukisikia malalamiko ya wananchi wanaonyang’anywa ardhi yao kwa sababu inatakiwa na “mwekezaji.”

Mara nyingi inaeleweka kwamba huyo “mwekezaji,” aghalabu mtu kutoka nje ya nchi, anapata jeuri yake kutokana na ukweli kwamba amekwisha kuwanunua maofisa waandamizi serikalini ambao ndio wanaodiriki kummilikisha ardhi ya wananchi. 

Ardhi hiyo inaweza kuwa ni mali ya kaya nyingi, ambazo zimekuwa zikiishi hapo kwa karne na zaidi, lakini kwa sababu
“mwekezaji” anao uwezo wa “kuwashawishi" maofisa wa serikali, haki za wananchi zinakuwa hazina uzito, na huyo “mwekezaji” mgeni anakuwa na kipaumbele kabla ya mwananchi.

Uungwana wa kweli unaanzia hapo, kwa muungwana kutambua kwamba kuna haki ya kimsingi iliyokiukwa na kuchukua hatua za kuitetea. Muungwana ataitetea haki hiyo si kwa sababu analipwa na ye yote, si kwa sababu anawajua binafsi watu wanaoathirika na “uwekezaji” huo, na si kwa sababu anayo maslahi ya aina yo yote katika ardhi hiyo au wanajamii hao, bali kwa sababu kuna jambo la kimsingi, haki ya kimsingi ambayo inaumia. Kwa muungwana ni muhimu kuitetea haki hiyo hata kama binafsi haina maslahi hata chembe katika suala zima.

Kwa hali ilivyo ndani ya jamii yetu hivi leo, tunavumilia mno kuona haki za msingi zikisiginwa nasi tunakaa kimya. Tunakaa kimya kwa sababu kadhaa. Moja ni kwamba hatuoni maslahi yetu katika kumtetea yule ambaye haki yake inasiginwa. Kwa mfano, tunajiuliza, “Nikimtetea huyu mtu anayeonewa, mimi napata faida gani?”

Wakati mwingine pia, tunaweza kujiuliza: “Iwapo nitamtetea huyu anayeonewa, huyu anayemuonea hatafurahi. Ni madhara gani ninaweza kupata kutokana na kumuudhi huyu muonezi?” Ni woga. Na pia kutokujali: “Kwani huyu anayeonewa, ambaye wala simjui, ananihusu nini mimi?”

Taifa kubwa haliwezi kujengwa na watu wenye mitazamo kama hii. Hii ni mitazamo ya jamii inayojipeleka yenyewe kwenye utumwa. Historia yetu inadhihirisha kwamba jamii zetu zilitekwa utumwani na kudhalilishwa kwa kila aina kutokana na watu kutojaliana. Kijiji kimoja kilishiriki katika mashambulizi ya kuteka watumwa dhidi ya kijiji jirani kwa sababu ya uhasimu kati ya vijiji hivyo viwili, bila kujua kwamba kwa kufanya hivyo kilikuwa kinaendeleza biashara ambayo ingekiathiri kijiji hicho kwa zamu yake.

Utetezi wa haki zako utategemea jinsi ulivyotetea haki za mwingine, hata bila kumjua, kwa sababu kutamalaki kwa haki ni heri kwetu sisi sote, na kutamalaki kwa dhuluma ni hatari kweti sisi sote.

Tunaposhuhudia sehemu ya jamii inateswa na tukakaa kimya tujue tunajiandalia mazingira yetu wenyewe siku moja kuteswa huku wengine wakikaa kimya. Ukimya wetu juu ya mateso ya wengine utazaa ukimya wa wengine juu ya mateso yetu.

Aliandika mshairi mweledi zamani kidogo ( na hapa nafupisha): “Walikuja usiku wa manane, wakamchukua jirani yangu, kiongozi wa chama cha wafanyakazi; kwa sababu sikuwa kiongozi wa wafanyakazi sikusema kitu. Wakaja tena kumchukua kiongozi wa wanafunzi, na kwa sababu sikuwa kiongozi wa wanafunzi sikusema kitu; kisha wakaja kumchukua kiongozi wa kabila la wahamiaji, lakini kwa sababu sikuwa kutoka kabila la wahamiaji sikusema kitu.. Hatimaye, walipokuja kunichukua mimi, hakukuwa na mtu wa kusema kitu.”

Nasema tena, hakuna taifa kubwa (au taifa lililodhamiria kuwa taifa kubwa) linaloangalia mateso ya watu wa aina yo yote na likakaa kimya; taifa linalofanya hivyo linajiandalia maangamizi yake lenyewe. Kwa bahati mbaya, nchi yetu imejenga tabia ya kuangalia madhila wanayotendewa watu na kukaa kimya, ama kwa woga, ama kwa kutojali.

Tabia hii inatufanya tuwe nchi kubwa lakini taifa dogo. Hatuna budi kubadilika na kujenga moyo wa taifa kubwa kwa kukataa uonevu kila unapotokea, iwe ni dhidi ya Aung San Suu Kyi wa Myanmar au albino wa Kahama. Tutetee haki ya kila mmoja bila kujali kama tunamjua au tunao uhusiano wa aina yo yote naye.

Tuisikie sauti ya Tanzania ikikemea maovu duniani bila kumuogopa huyo anayetenda maovu hayo wala kutaka kujua huyo anayetendewa maovu ni rafiki yetu au la. Hiyo pia ni ishara ya taifa kubwa.


