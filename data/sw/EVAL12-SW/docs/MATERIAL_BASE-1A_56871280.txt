
Kampuni ya bia yaelimisha unywaji wa kistaarabu

Imeandikwa na Basil

Imechapishwa: 25 Septemba 2016

KAMPUNI ya TBL Group imeeleza dhamira yake ya kuendelea kutoa elimu ya unywaji wa kistaarabu kwa makundi mbalimbali ya kijamii nchini, lengo likiwa kuepusha madhara yatokanayo na matumizi ya vinywaji vyenye kilevi kupita kiasi.

Ujumbe wa kampuni hiyo umekuja wakati nchi ikiwa katika maadhimisho ya Wiki ya Nenda kwa Usalama Barabarani, huku kampuni hiyo ikiwa mmoja wa wadau wa kuendesha kampeni za usalama barabarani, mahala pa kazi na katika jamii kwa ujumla.
Mkurugenzi Mtendaji wa TBL Group, Roberto Jarrin alisema elimu ya unywaji wa kistaarabu pia ni moja ya maazimio yaliyofikiwa na makampuni ya kutengeneza bia na vinywaji vingine yenye kilevi katika nchi 76 duniani katika maadhimisho ya Siku ya Unywaji Kistaarabu Duniani iliyoadhimishwa hivi karibuni.
Alisema makampuni hayo yameazimia kushirikiana na serikali na mashirika yasiyo ya kiserikali, wafanyakazi wake na wateja wanaotumia vinywaji hivyo kufanikisha kampeni ya unywaji wa kistaarabu.
“Tukiwa ni watengenezaji wa bia na vinywaji vingine vyenye kilevi ni wajibu wetu pia kuwaelimisha wateja wetu kuvitumia kistaarabu kwa afya na sio kwa kuleta madhara ikiwemo kushindwa kushiriki katika shughuli za uzalishaji kwa sababu ya ulevi,” alisema Jarrin.
Mkurugenzi wa Mafunzo wa TBL Group, Gasper Tesha alisema kampuni imekuwa ikitoa mafunzo yake kwa wafanyakazi wake na makundi mbalimbali ya jamii na inaendelea kuwafikia wananchi wengi kwa njia ya semina, vyombo vya habari na vipeperushi vimekuwa vikisambazwa na kampuni kwenye sehemu zenye mikusanyiko ya watu na sehemu za kuuzia vinywaji.
Alisema moja ya malengo ya kampuni ni kuhamasisha unywaji wa kistaarabu na kuhakikisha jamii haipati athari kutokana na matumizi ya vinywaji vyenye kilevi, bali watumiaji wanapaswa kunywa kiasi kwa ajili ya kujiburudisha na kujenga afya zao.
Aliongeza kuwa, kukiwa na jamii inayotumia vinywaji vyenye kilevi kistaarabu, matukio kama ya ajali za barabarani yanaweza kupungua, kwani takwimu zi zinaonyeshwa kuwa ulevi ni moja ya vyanzo vya ajali nyingi za barabarani nchini.


