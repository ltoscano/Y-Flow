
Ni ndoto kwa Kenya kufikia ustawi mkubwa
Na PAULINE ONGAJI

SHULE zimefunguliwa rasmi ambapo wanafunzi walitarajiwa kuanza masomo kuanzia jana.
Lakini huenda msisimuko wa wanafunzi kurejea shuleni baada ya mapumziko ya takriban miezi ukatiwa doa hasa baada ya taarifa kuwa baadhi ya shule zimeongeza karo kisiri.
Haya yanajiri huku bei za vitabu ikizidi kuongezeka, kumaanisha kuwa kama miaka mingine, wanafunzi wengi watafungiwa nje ya mfumo wa elimu nchini.
Bila shaka hii ni kinyume na tathmini mbali mbali ambazo zimekuwa zikiipigia Kenya upatu kama mojawapo ya mataifa barani yanayostawi kwa kasi.
Kwanza kabisa ni mizani gani zinazotumika kupima ustawi wa mataifa? 
Kwanza kabisa viwango vya kiuchumi vinapaswa kuwa vya juu kiasi cha kuwawezesha watu kumudu bidhaa msingi maishani kama vile chakula, mavazi na makazi.
Lakini hayo kwa Wakenya wengi yamekuwa ndoto huku mfumuko wa bei ya vyakula ukizidi kuongezeka. Kwa upande mwingine sekta ya makazi imepuuzwa na serikali kiasi cha kuwapa wamiliki wa nyumba nguvu ya kulipisha kodi wapendavyo.
Ukitembea katikati mwa jiji ustawi mkubwa la Nairobi, tathmini za maendeleo kamwe hazionekani hasa kutokana na idadi kubwa ya watu waliojipanga kutoka kona moja hadi nyingine wakiomba omba.
Baadhi yao ni wagonjwa ambao wameshindwa kumudu ada ya matibabu na badala yake kuishia kuomba angaa kukusanya mapeni kadha ya matumizi.
Wengine wao wanasemekana kuwa raia wa kigeni wanaoingia humu nchini bila idhini. Kadhalika kuna watoto ambao wamekuwa kero sio tu kwa wakazi bali pia kwa raia wa kigeni huku baadhi yao wakitumia matusi na vitisho wanapoomba pesa.
Suala la usafi halipo mawazoni mwa wasimamizi wa jiji ambapo ni kawaida kukutana na kinyesi katikati mwa jiji la Nairobi.
Kumbuka haya ni machoni mwa askari wa baraza la Kaunti ya Nairobi wanaoendelea na shughuli zao bila wasi wasi lengo lao likiwa kuwatia nguvuni madereva wanaokiuka sheria za trafiki sio kuwa eti kwa sababu wanazingatia sana sheria bali ili kupokea hongo.
Mizani ingine inayotumika kupima ustawi ni muundo msingi huku hali ya barabara nchini ikiendelea kuwa donda sugu kwa wasafiri.
Mvua inaponyesha hata barabara kuu ya Thika iliyoundwa kwa mabilioni ya pesa hugeuka na kuwa ziwa kutokana na mfumo duni wa kupitisha maji.


