
Bei ya mafuta kupungua kuanzia leo
Na VALENTINE OBARA
Bei ya mafuta TUME ya Kudhibiti Kawi nchini (ERC), imetangaza kuteremka kwa bei ya mafuta kuanzia leo.
Bei ya Dizeli imepungua kwa Sh1.69 kwa kila lita, huku bei ya Petroli aina ya Super ikiteremka kwa Sh0.75 na mafuta taa ikishuka kwa Sh0.75 kwa kila lita.
Akitangaza mabadiliko hayo jana, Mkurugenzi Mkuu wa ERC Joseph Ng’ang’a alisema hali hiyo imetokana na kupungua kwa bei ya mafuta kimataifa ikilinganishwa na ilivyokuwa mwezi uliopita.
Bei ya kununua Petroli aina ya Super ilipungua kutoka Sh1,001.64 hadi Sh979.08, huku bei ya Diesel ikipingua kutoka Sh918.30 hadi Sh891.59 kwa kila tani.
Kwa upande mwingine, tani moja ya mafuta taa iliyoagizwa ilishuka bei kutoka Sh956.53 ilivyokuwa Agosti, hadi Sh938.15.
“Kampuni za mafuta na wafanyabiashara wa bidhaa hizo kuanzia leo wanakumbushwa kuwa, ni hatia kuuza bidhaa hizo kwa bei inayozidi ile iliyotangazwa na tume hii.
“Yeyote atakayekiuka agizo hili atatozwa faini isiyozidi Sh1 milioni au apokonywe leseni,” akasema Bw Ng’ang’a.
Hata hivyo, bei zitatofautiana katika miji mbalimbali hasa kulingana na umbali wa mji kutoka Mombasa.
Wakati huo huo, Bw Ng’ang’a alisema kuna mipango ya kuwezesha tume hiyo kudhibiti pia bei ya gesi ya kupikia.
Mswada utakaokabidhi ERC mamlaka hayo unatarajiwa kuwasilishwa bungeni kupitia kwa Waziri wa Kawi Davis Chirchir.
Bei ya gesi hutofautiana katika mitaa tofauti kutegemea uamuzi unaochukuliwa na wafanyabiashara wenyewe.
Hali hii imesababisha kudhulumiwa kwa baadhi ya watumizi ambao huuziwa bidhaa hiyo kwa bei ghali kupita kiasi, na itakuwa afueni ikiwa bei itakuwa ikidhibitiwa na tume huru.


