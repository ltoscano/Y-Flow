Vigogo waelemewa vita ya ubunge Arusha, Manyara
Jul 29, 2015

WAKATI kampeni za kuwania nafasi ya ubunge katika majimbo mbalimbali nchini kupitia Chama Cha Mapinduzi (CCM) zikielekea ukingoni, baadhi ya wabunge na vigogo wa kisiasa katika mikoa ya Manyara na Arusha wako katika hatari ya kuangushwa katika uchaguzi wa kura za maoni. 
Kampeni hizo zilihitimishwa Julai 28, wiki hii, katika majimbo yote na uchaguzi wa kura za maoni unatarajiwa kufanyika Agosti Mosi, katika majimbo yote nchini ili chama hicho tawala kipate wagombea wake.
Taarifa na duru za kisiasa katika mikoa hiyo imetaja majimbo ambayo wabunge wake kupitia chama hicho wako “taabani” kisiasa ni pamoja na Babati Mjini, Babati Vijijini, Simanjiro na Kiteto kwa upande wa Mkoa wa Manyara.
Katika Mkoa wa Arusha, majimbo ambayo wabunge na vigogo wake wanakabiliwa na upinzani mkali ni pamoja na Ngorongoro, Arumeru Magharibi, Arumeru Mashariki na Arusha Mjini.
Taarifa zilizofikia Raia Mwema kutoka katika Jimbo la Babati Mjini zinaeleza kuwa upepo wa kisiasa “unavuma vibaya” kwa Mbunge wa Jimbo hilo, Kiseyri Chambiri na kwamba uwezekano wa mbunge huyo kutetea kiti chake ni “finyu” sana.
Chambiri anakabiliwa na upinzani mkali kutoka kwa makada saba wa chama hicho ambao ni pamoja na Ramadhan Slaa Qwetso, Ally Msuya, Ally Khera Sumaye, Dk. Hindi Mafpaili Hindi, Janes Darabe, Simon Samo na Cosmas Masauda.
Baada ya kampeni za wiki moja sasa tathmini inaonyesha kuwa Ramadhan Slaa anapewa nafasi kubwa ya kuibuka mshindi kutokana na uwezo wake mkubwa katika kujenga hoja na kujieleza kwa ufasaha hali ambayo “imewakuna” wana CCM wa Babati Mjini.
Aidha, taarifa zinaeleza kuwa mazingira magumu ya kisiasa yanayomkabilia Chambiri yanatokana na hali ya mbunge huyo kuzomewa karibu katika kata zote ambazo kampeni za wagombea wa chama hicho zimefanyika kila alipojaribu kujinadi mbele ya wanachama wa CCM.
Taarifa hizo zinadai kuwa Chambiri alizomewa katika mikitano ya kampeni iliyofanyika katika kata za Maisaka, Singe na Sigino isipokuwa kata mbili tu za Nangara na Bagara ambazo mikutano yake ilifanyika mwishoni mwa wiki.
Aidha katika hatua nyingine watu wasiofahamika pia wamesambaza vipeperushi vinavyowahamasisha watu kumkataa mbunge huyo katika mji mzima wa Babati.
Vieperushi hivyo ambavyo Raia Mwema limepata nakala vimeandikwa “opersheni toa Chambiri Babati (TOCHABA) fanya mabadiliko” vikiwa vimesambazwa tangu kuanza kwa kampeni za wagombea kujinadi Julai 20, mwaka huu, katika mji wa Babati pamoja na maeneo ya pembezoni.
Chambiri aliibuka katika siasa za Babati mwaka 2010 baada ya kumwangusha aliyekuwa mbunge wa muda mrefu wa jimbo hilo, Omar Kwaang’w, katika kura za maoni baadaye kumshinda mgombea wa Chadema, Paulina Gekul.
Akizungumza na gazeti hili moja wa wanachama maarufu wa CCM mjini Babati aliyeomba jina lake lihifadhiwe alidai kuwa sababu kubwa ya wana-CCM kutaka kumweka kando Chambiri ni kushindwa kwake kuwahudumia wananchi wa jimbo lake katika chake cha miaka mitano huku akitajwa kuwa “bubu” bungeni.
“Huyu bwana hakuwahi kurudi tena kwa wananchi kutatua kero zao mbalimbali na hata bungeni ametajwa katika ripoti moja kuwa ni kati ya wabunge ambao hawakuwahi kuchangia hoja au mjadala na kuuliza maswali yasiyozidi manne katikia kipindi cha miaka mitano,” alidai mwanachama huyo.
Akizungumza na Raia Mwema kwa njia ya simu Chambiri alifafanua kuwa madai yote yanayoelekezwa kwake hayana ukweli wowote na wagombea wote wana nafasi sawa ya kushinda uchaguzi huo.
“Kila mgombea aliyechukua fomu ana imani kuwa atashinda, kama nilivyo mimi nina imani kuwa wana CCM wa jimbo hili wananiamini na watanichagua kuendelea kuwawakilisha bungeni,” alisema.
Jimbo jingine ambalo mbunge wake ana hali mbaya kisiasa ni Babati Vijijini ambapo Vrajilal Jitu Soni anakabiliwa na upinzani mkali kutoka kwa makada 12 wa CCM waliojitokeza kuwania nafasi hiyo.
Baadhi ya makada hao wametajwa kuwa ni Mhadhiri wa Chuo Kikuu cha Dar es Salaam Dk. Vicent Anney, Daniel Sillo (Mtumishi TRA) , Athnas Kijuu (Mwalimu) Hassan Keya Kaniki, Omar Kwaang’w, Jamal Muktar na Mhandisi Steven Manda.
Baadhi ya mambo yanayotajwa kuwa yatamwangusha mbunge huyo ni pamoja na kushindwa kwake kutekeleza ahadi zake nyingi, katika maeneo mengi ya jimbo hasa mogogoro ya ardhi na pia kukosa “mvuto” kwa wana CCM.
Hata hivyo katika mahojiano na gazeti hili Jitu Soni alikanusha vikali kuwa anakabiliwa na upinzani mkali ndani ya chama chake na kuongeza kuwa wingi wa wanachama waliojitokeza kuwania uteuzi, haumtishi hata kidogo.
“Kwanza nimetekeleza ahadi zangu nyingi, hasa katika sekta ya elimu, afya na umeme, kwa elimu nimesimamia ujenzi wa chuo cha kwanza cha ualimu katika Mkoa wa Manyara kwa mchepuo wa sayansi ambacho kiko kata ya Mamire,” alisema


