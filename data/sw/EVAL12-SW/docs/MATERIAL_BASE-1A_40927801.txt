
Wito umma ushirikishwe
Na OSCAR KAKAI
SERIKALI imehimizwa kuhamasisha umma kuhusu utekelezaji wa katiba na ugatuzi nchini, ili kuhakikisha wananchi wanashiriki kikamilifu katika masuala ya ugatuzi.
Akiongea mjini Kapenguria, Mwenyekiti wa Tume ya utekelezaji wa katiba (CIC), Bw Charles Nyachae, alisema Wakenya wengi hawana ufahamu wa majukumu ya serikali za kaunti, hali ambayo imehujumu juhudi za serikali hizo kuwahusisha wananchi katika utekelezaji wa ugatuzi nchini.
“Kuna pengo kubwa kati ya wananchi kujua kinachoendelea Kikatiba na wananchi kujua kinachoendelea,” alisema. Mwenyekiti huyo alishindwa ni kwa nini Kamati ya Maridhiano na Umoja wa Kitaifa haisikiki ikihamasisha wananchi kuhusu katiba au ugatuzi. 
KUFUNZWA Bw Nyachae anasema kuwa kuna haja ya serikali kuwapa mafunzo wananchi ili waweze kuelewa masuala ua ugatuzi.
“Kwa sasa ni vigumu kwa wananchi kushiriki katika utekelezaji wa katiba sababu wengi hawailewi,” alisema.
“Watu wakielewa katiba, mizozo itafikia kikomo na maendelea kufanyika,” akasema. Bw Nyachae aliitaka serikali ya kitaifa kusaidia serikali za kaunti katika kuweka msingi bora wa ugatuzi.
Mwenyekiti huyo amezitaka idara mbali mbali kushirikiana ili kufanikisha ugatuzi na maendeleo katika kaunti huku akitilia doa taratibu za kuwandoa mamlakani magavana nchini.
Bw Nyachae alitoa wito kwa bunge za kaunti kutumia mbinu muafaka kusuluhisha matatizo yanayowakabili viongozi ili kuimarisha huduma za serikali za kaunti


