Idadi ya Wizara yaelemea bajeti
May 09, 2013

MFUMO mpya wa uwasilishaji wa Bajeti ya Serikali bungeni ambao umekwishakusababisha “panga pangua” ya kibajeti kwa Wizara ya Maji, umedhihirisha hoja kongwe kwamba, baraza kubwa la mawaziri ni mzigo kwa uchumi wa nchi, Raia Mwema limebaini.
Uthibitisho wa hoja hiyo ambayo ni kama imekuwa ikipuuzwa na mamlaka za uteuzi, ni namna ambavyo, katika Bajeti ya Wizara ya Maji wiki mbili zilizopita ilivyopata ongezeko la Sh. bilioni 184.5.
Fedha hizo zilichotwa katika baadhi ya mafungu ya kibajeti kutoka katika wizara nyingine, hususan fungu la matumizi mengineyo katika baadhi ya wizara maarufu kama OC (other charges).
Kutokana na mabadiliko hayo, Wizara ya Maji ambayo bajeti yake kwa mwaka ujao wa fedha ilipitia vikwazo kadhaa bungeni, imeongezwa fedha za bajeti kutoka takriban Sh bilioni 398.4 hadi jumla ya takriban Sh. bilioni 582.9.
Uchunguzi ambao unaungwa mkono na baadhi ya wabunge, unabainisha ya kwamba kama kungekuwapo na idadi ndogo ya wizara tofauti na hali ilivyo sasa, fedha nyingi ambazo kwa sasa zinatumika kuendesha wizara hizo (za ziada) zingeelekezwa katika miradi ya maendeleo.
Mbali na hayo, mfumo wa sasa wa kibajeti bungeni unathibitisha kwamba baadhi ya wataalamu wanaondaa bajeti wamekuwa wakifanya kazi hiyo bila weledi wa kutosha, wakishindwa kulenga vipaumbele vya Serikali katika miradi ya maendeleo, hali ambayo kwa kiasi fulani inathibitishwa na Mwenyekiti wa Kamati ya Bunge ya Bajeti, Andrew Chenge.
Kwa sasa, Baraza la Mawaziri linaundwa na wizara 30 (ukimwondoa Waziri Mkuu), na naibu mawaziri takriban 25, makatibu wakuu 26 na naibu makatibu wakuu 26.
Kutokana na idadi hiyo kubwa ya mawaziri ambayo hata Bunge kupitia Kamati yake ya Katiba, Sheria na Utawala ilikwishaweka bayana ukubwa wa baraza hilo bungeni Julai, mwaka 2012, maana yake ni kwamba kuwapo kwa idadi kubwa ya wizara kunahitaji watendaji wengine waandamizi na matumizi ya ziada ya rasilimali nyingine kwa ajili ya uendeshaji wa wizara husika.
Mbunge wa Kigoma Kaskazini, ambaye pia ni Waziri Kivuli wa Fedha, Kabwe Zitto, anaunga mkono na kukiri ya kuwa mfumo wa sasa wa uwasilishaji bajeti unathibitisha hoja kwamba kuna fedha nyingi zingeweza kuokolewa na kuwekwa kwenye miradi ya maendeleo kama ingekuwapo idadi ndogo ya wizara.
“Ni muhimu sasa kuwapo na idadi maalumu ya mawaziri ikiwezekana iwapo katika Katiba kama ilivyo Kenya. Hatuwezi kuacha hivi hivi, unapokuwa na idadi kubwa ya mawaziri maana yake unapaswa kuwa na matumizi makubwa zaidi ya lazima. Ni lazima fedha nyingine zitumike kuendesha wizara wakati fedha hizo zingeweza kuwekezwa kwenye miradi ya maendeleo,” anasema Zitto na kuongeza;
“Kwa mazingira ya sasa, utaona tunayo Tume ya Mipango sidhani kama ni muhimu kuwa na idadi kubwa ya sasa ya mawaziri. Ni mzigo kwa wananchi na uchumi wetu pia.”
Lakini mbunge mwingine wa Chama cha Mapinduzi (CCM) ambaye hakutaka jina lake liandikwe gazetini anashangazwa na kuwapo kwa idadi kubwa ya mawaziri na wakati huo huo, Serikali ikizidi kubuni taasisi za usimamizi wa shughuli ambazo zinapaswa kusimamiwa pia na wizara. 
“Kwa sasa tumeanzisha Presidential Delivery Bureau kwa ajili ya ufuatiliaji wa usimamizi wa masuala yanayolenga maendeleo ya nchi, maana yake ni kwamba tumeongeza matumizi na pia tukiendelea kuwa na idadi kubwa ya wizara,” anasema mbunge huyo.
Lakini Mbunge wa Bariadi Magharibi, Andrew Chenge, ambaye pia ndiye Mwenyekiti wa Kamati mpya ya Bunge ya Bajeti anasema kinachoendelea kufanyika sasa bungeni (panga pangua ya bajeti za wizara) ni kuhakikisha bajeti inakidhi matakwa ya Mpango wa Maendeleo wa Miaka Mitano, hususan eneo la vipaumbele vya mpango huo.
“Sidhani kama ni sahihi kujadili mfumo huu wa kibajeti kwa kuangalia tu idadi ya wizara. Hapa tunalenga kuhakikisha utekelezaji wa Mpango wa Maendeleo wa miaka mitano unatekelezwa. Vipaumbele vinazingatiwa, nasi katika Bunge ndicho tunachofanya kuondoa matumizi eneo moja kupeleka eneo jingine la vipaumbele vya mpango wa miaka mitano
Hata hivyo, katika hatua nyingine Chenge alisema panga pangua ya bajeti za wizara haitaishia kwenye Wizara ya Maji bali itaendelea kufanyika wakati huu wa mkutano wa Bunge la Bajeti ili kuhakikisha vipaumbele vya mpango wa miaka mitano wa maendeleo vinatekelezwa.
Kwa upande wake, Mbunge wa Kahama, James Lembeli anakubali kwamba baraza ni kubwa mno lakini anasema hata hiyo bajeti ya Wizara ya Maji iliyoongezwa ni kiini macho.


