
Umwagiliaji ndiyo kilimo cha uhakika
Kama wasemavyo maji ni uhai siyo kwa binadamu peke yake, hata kwa mimea. Kwa mkulima kutegemea mvua hawezi kuwa na kilimo cha kibiashara kwani hatakuwa na uhakika mvua itanyesha lini, kiasi gani ili atayarishe shamba kwa wakati na vilevile kuweka mbegu ardhini.
Kutokuwa na uhakika mvua itanyesha lini mkulima hawezi kujua lini ajipange na palizi na vilevile kuwa na uhakika wa mvua ya kukuzia mazao.
Mkulima hatakuwa na uhakika kuwa mvua itakatika lini ili mazao yake yaliyo shambani yakauke tayari kwa kuvunwa. Ndiyo sababu mkulima anayetegemea maji ya mvua hawezi kuwa na kilimo cha kibiashara kwani hawezi kujua atavuna lini na kiasi gani ili kumhakikishia mnunuaji upatikanaji wa mazao.
Hata uwezekano wa kutumia mbegu bora, mbolea na dawa unakuwa wa mashaka kwani hana uhakika na kilimo chake. Kwa sababu hiyo, kilimo cha umwagiliaji kutokana na maji ama yaliyovunwa au yaliyojengewa kutoka kwenye vyanzo vya maji au kwa kutumia maji yaliyo chini ya ardhi. Mifumo yote hiyo ni muhimu kufanikisha kilimo cha kibiashara. 
Bahati nzuri Tanzania ina vyanzo vya maji vya kutosha, kinachotakiwa ni mipango mizuri ya uvunaji na matumizi yake.
Licha ya kuwa bado hatujafanya bidii kubwa kujenga utaratibu wa kuvuna maji na kuyatumia kwa njia sahihi bado tunatumia asilimia 21 peke ya miundombinu ya umwagiliaji iliyopo. Mbinu za biashara katika kilimo kwenye mnyororo wa ongezeko la thamani itafanya gharama za maji zibebwe na mlaji ambazo zitajumuishwa kwenye gharama ya kuuza bidhaa sokoni.
Kama nilivyoeleza kwenye gharama nyingine, mkulima anauza bidhaa zilizoongezewa thamani, gharama ya bidhaa ili mradi ni ya ushindani sokoni atapata faida na kumuinua kimaisha.
Kwa vile maji kwa ujumla ni adimu hata yakiwepo kuna mahitaji makubwa, matumizi yanapaswa kufanyika kwa maelewano na yasiwe ni chanzo cha malumbano na kujenga chuki.
Ili kuwa na matumizi mazuri ya maji ni lazima jamii iwe na mpango wa usimamizi wa kutunza vyanzo vya maji matunzo ya miundombinu na ugawaji wa maji usiokuwa na upendeleo. Lazima maji yawe na gharama na kila mtumiaji maji awe anatambua kuwa kila atakapotumia kwa kasi fulani itabidi alipie.
Mpango mzuri ni kuhamasisha wafanyabiashara wawekeze kwenye kampuni ya kujenga na kusimamia matumizi ya maji wakishirikiana na Serikali ambayo itaundwa kwa kushirikiana na Meneja wa Mnyororo wa Ongezeko la thamani na wadau wengine.
Wafanyabiashara watakaribishwa kununua hisa kwenye kampuni kwa matumaini ya kupata gawio la faida kila mwaka itakayotokana na shughuli za kuuza maji. Kwa ujumla haina maana kuwa wenye hisa kwenye kampuni ya kusimamia upatikanaji wa maji ya umwagiliaji, mauzo, makusanyo ya mapato ndiyo watakuwa viongozi wa kampuni.
Wanahisa watakuwa na hiari ya kuajiri mameneja ambao ni wataalamu wa utengenezaji, usimamiaji, ugawaji, uuzaji na ukusanyaji wa mapato ya maji ambao watakuwa na wajibu wa kutoa taarifa zao za kazi kwenye bodi yao.
Bodi inaweza ikawaomba Mameneja wa Mnyororo wa Ongezeko la thamani wakawa wanafuatilia utendaji wa mameneja wa kampuni za maji na kuwapa wakurugenzi wa bodi taarifa ikiwa wanaona kuwa itaongeza ufanisi na uwajibikaji zaidi.
Kiasi cha ada ya matumizi ya maji kitaamriwa na wadau kulingana na ukubwa wa skimu, wingi wa watumiaji, gharama za upatikanaji maji ambazo ni pamoja na za miundo mbinu, matunzo, umeme, mishahara, marupurupu ya wafanyakazi na mambo mengine. 


