
Tumekuwa ‘taifa gonjwa la Afrika Mashariki’!
Sep 19, 2012

KATIKA toleo la Septemba 5, 2012 la gazeti la Mwananchi, ukurasa wa 9, kuna habari iliyovuta hisia zangu yenye kichwa kinachosomeka hivi: RC ashuhudia ‘kilio cha miti’. Kwa mtazamo wangu, habari hiyo inathibitisha, kwa mara nyingine, jinsi nchi yetu ilivyogeuzwa shamba la bibi, na hata kustahili kuitwa nchi ya kitu kidogo, nchi ya watu wadogo rejea makala ya Jenerali – (Raia Mwema toleo Na.
257).

Imenipendeza kuirudia habari hiyo ya gazeti la Mwananchi hapa kwenye safu yangu. Imeripotiwa na gazeti hilo hivi:

Mkuu wa Mkoa wa Tanga, Chiku Gallawa, ameshuhudia hujuma inayofanywa na wageni kwa kutorosha magogo na mkaa kwenye msitu wa Mwakijembe uliopo mpakani na Kenya.

Gallawa, akiwa amefuatana na wajumbe wa Kamati ya Ulinzi na Usalama Mkoa wa Tanga, alishuhudia jinsi msitu huo upande wa Tanzania ulivyoteketezwa kwa kuvunwa miti aina ya mikarambati na mipingo.

Wakati upande wa Tanzania msitu huo wa Mwakijembe ukiwa umebaki kama mbuga kwa kuvunwa miti na kupelekwa Kenya kwa ajili ya mkaa na kuchongea vinyago, upande wa Kenya msitu wao haujaguswa huku ukiwa na miti yote ya asili.

Akiwa upande wa Kenya, raia walimweleza mkuu huyo wa mkoa kuwa msitu huo wa Kenya umebaki hivyo ulivyo kwa sababu ya kuwepo sheria kali ya kulinda maliasili.

Mmoja wa raia wa Kenya ambaye ni dalali wa mkaa unaovunwa katika msitu wa Mwakijembe upande wa Tanzania, Rumba Dunya, alimweleza Gallawa kuwa uvunaji unafanikishwa kwa kiasi kikubwa na viongozi wa vijiji vilivyopo kata ya Mwakijembe ambao hutoa vibali.

“Huku kwetu (Kenya) kuna sheria kali ya kutuzuia kuvuna misitu, ndiyo maana hakuna anayethubutu kukata miti, lakini kwa sababu upande wa Tanzania hakuna sheria, ndiyo maana wengi wanakimbilia huko,” alisema raia huyo wa Kenya.

Hata hivyo, kazi kubwa ya uvunaji miti katika msitu wa Mwakijembe inafanywa na wananchi wa Tanzania ambao baada ya kuvuna huwataarifu wafanyabiashara wa Mombasa kwenda kuchukua shehena,” alisema Naomi Nzuma – mkazi wa kijiji cha Kitwamba, wilaya ya Kware upande wa Kenya.

Hiyo ndiyo habari iliyovuta hisia zangu, Septemba 9, kwenye gazeti hilo la Mwananchi. Labda nieleze kidogo ni kwa nini habari hiyo ilivuta hisia zangu.

Miaka minne iliyopita (2008) nilikuwa mmoja wa waandishi wa habari wa Chama cha Waandishi wa Habari za Mazingira Tanzania (JET) waliotembelea vijiji kadhaa vya mkoa wa Tanga vinavyopakana na Kenya ili kuangalia shughuli za utunzaji mazingira.

Wakati wa ziara hiyo tulifika pia kwenye vijiji kadhaa vya kata hiyo ya Mwakijembe na kushuhudia tatizo hilo hilo – tatizo la kukatwa kwa miti aina ya mikarambati, mipingo na hata mikoko na kuuziwa watu kutoka vijiji vya upande wa Kenya. 

Kama alivyoshuhudia RC Gallawa na ujumbe wake katika ziara hiyo ya majuzi, ujumbe wa JET, mwaka 2008, nao ulishuhudia pia misitu upande wa Kenya ikiwa imesheheni miti mingi ya asili wakati upande wa Tanzania ilikuwa imekatwa karibu yote.

Hoja tulizopewa ni hizo hizo alizopewa Mkuu wa Mkoa (Gallawa) na ujumbe wake, majuzi, kwamba wafanyabiashara wa mikaa na viyago wa Kenya wanakimbilia upande wa Tanzania kupata magogo kwa kuwa udhibiti ni legelege.

Tuliporejea Dar es Salaam, mimi na wenzangu tuliandika makala kadhaa tukiitahadharisha Serikali kwamba isipochukua hatua za haraka, Wakenya watamaliza misitu yetu katika vijiji vya mkoa wa Tanga vinavyopakana na nchi hiyo jirani.

Lakini kama ilivyo kawaida, Serikali yetu ilipuuza taarifa hizo, na matokeo yake ni kwamba miaka minne baadaye RC mpya wa mkoa huo ameikuta hali hiyo hiyo tuliyoiacha miaka minne iliyopita.

Hisia zangu ni kwamba hali itakuwa ni mbaya zaidi kuliko tuliyoishuhudia miaka minne iliyopita; maana, kama hakuna hatua zozote zilizochukuliwa kuidhibiti hali hiyo, miaka minne ni mingi kwa misitu kumalizwa kabisa na Wakenya.

Kwa bahati mbaya sana, mkuu huyo wa mkoa, kama ilivyokuwa kwa aliyemtangulia, hana ufumbuzi wa haraka wa kukabiliana na tatizo hilo, na hivyo nahisi mambo yataendelea kuwa mabaya zaidi.

Na naweza kubashiri kwa usahihi kabisa kwamba mkuu mwingine mpya wa mkoa wa Tanga atakayetembelea kata ya Mwakijembe miaka mitano au sita ijayo, hatakuta mti hata mmoja upande wa Tanzania; ilhali upande wa Kenya misitu yao itabaki imenawiri!

Hali inayofanana na hiyo ya Mwakijembe; yaani maliasili zetu kufaidisha raia wa nchi jirani tuliikuta pia mwaka jana katika pwani ya mkoa wa Mtwara. 

Wakati wa ziara hiyo ya JET ya kutembelea vijiji vya uvuvi vya mwambao wa Mtwara, tuliambiwa kuwa uvuvi haramu wa kutumia baruti huendeshwa upande wa Tanzania na wavuvi kutoka wilaya ya Pemba ya nchi jirani ya Msumbiji.

Tuliambiwa na maofisa mbalimbali waandamizi mkoani Mtwara kwamba wavuvi hao hawathubutu kuendesha uvuvi wa kutumia baruti upande wao wa Msumbiji, kwa sababu sheria zao ni kali na doria zao ni imara – tofauti na upande wa Tanzania ambako bado wahusika ‘wamelala’.

Matokeo ya kuendelea ‘kulala’ kwa watawala wetu kwenye pwani hiyo ni kwamba miaka si mingi samaki zitaadimika kabisa upande wa Tanzania, kwa sababu ya mazalia yao kuharibiwa na baruti hizo zinazolipuliwa; ilhali upande wa Msumbiji samaki wataendelea kuzaliana kwa wingi kama kawaida.

Wakati mwingine nikilitafakari kwa undani suala hili nashawishika kuamini kwamba Wa tanzania tuna laana ya aina fulani hivi. Vinginevyo, unaielezeaje hali hii ya ‘kulizwa’ na wageni kila sekta; hata na jirani zetu?

Tunatunga sheria kali za kulinda mazingira na maliasili zetu kama wafanyavyo nchi jirani, lakini sisi tunashindwa kuzisimamia vyema kwa namna ile wafanyavyo wenzetu majirani.

Mbona sisi tuko hivyo? Ni kwa sababu ya kuwa na watawala wabovu kuanzia ngazi za vijiji, kata, wilaya hadi taifa, au ni kwa sababu ya kubobea mno katika ufisadi kiasi kwamba tunajiangamiza wenyewe bila kujali?

Kwa nini nchi yetu igeuzwe shamba la bibi? Mbona hatusikii taarifa za mipingo ya Kenya ikikatwa na kuingizwa Tanzania kutengenezea vinyago au kuisafirisha nje, na badala yake tunasikia tu taarifa za Wakenya wakija Tanzania kubeba mipingo yetu?

Mbona hatusikii taarifa za wavuvi wa Kitanzania wakienda kufanya uvuvi haramu wa kutumia baruti ndani ya eneo la bahari la Msumbiji, na badala yake uvuvi wa aina hiyo unafanywa na wavuvi wa nchi hiyo katika eneo letu tu la bahari?

Mbona hatusikii udongo wenye madini ya bauxite ukichimbwa katika milima ya Kenya na kuletwa Tanzania ili tuusafirishe nje kuuza, na badala yake tunasikia habari za udongo huo ukichimbwa katika milima yetu ya Shengena (Same) na kusafirishwa hadi Mombasa, Kenya ili uuzwe nje?

Mbona hatusikii Wa tanzania wakitangaza nje ya nchi kuwa hifadhi maarufu ya wanyama ya Kenya ya Maasai Mara ipo Tanzania, na badala yake ni Wakenya ndio wanaotangaza kuwa mlima wetu wa Kilimanjaro uko kwao Kenya?

Mbona hatusikii habari za madini ya Kenya yakitoroshwa na kuingizwa Tanzania, na badala yake habari tunazozisikia ni za madini yetu (mfano tanzanite) yakitoroshwa nje ya njia nchi kupitia Kenya?

Mbona hatusikii twiga wa Kenya wakitoroshwa nje kuuzwa, na badala yake tunasikia twiga wa Tanzania tu ndo wanaotoroshwa; huku tukio moja likimshirikisha Mkenya?

Kwa nini tumekubali nchi yetu kugeuzwa na kuwa “nchi gonjwa ya Afrika Mashariki” (rejea Uturuki ilipoitwa the sick man of Europe katikati ya karne ya 19)?

Ndugu zangu, mbona tunakubali kugeuzwa mabwege kiasi hicho hata na majirani zetu? Zamani nilikuwa sielewi vizuri kwa nini baadhi ya Wa tanzania wanasema kuwa nchi yetu imegeuzwa na wageni kuwa shamba la bibi kizee, lakini sasa naelewa vyema kwa nini Tanzania inaitwa shamba la bibi kizee! 

“Huku kwetu (Kenya) kuna sheria kali ya kutuzuia kuvuna misitu, ndiyo maana hakuna anayethubutu kukata miti, lakini kwa sababu upande wa Tanzania hakuna sheria, ndiyo maana wengi wanakimbilia huko”.

Hivyo ndivyo Mkenya alivyodiriki kumwambia mkuu wetu wa mkoa wa Tanga, Chiku Gallawa, tena alimpasha kwa kujiamini; naye alibakia kushangaashangaa tu kama walivyoshangaashangaa ma-RC wengine waliomtangulia kabla yake akiwemo Mecky Sadiki!

Kweli tumekuwa “nchi gonjwa ya Afrika Mashariki”. Tu ‘wagonjwa’ kiasi kwamba hata maliasili zetu tunashindwa kuzilinda dhidi ya wageni manyang’au!
Tafakari.


