
Mbunge ataka kaunti ipunguze ada za ardhi
Na FRANCIS MUREITHI
MBUNGE wa Nakuru Magharibi Bw Samuel Arama ameitaka serikali ya Kaunti ya Nakuru kubadilisha uamuzi wake wa kuongeza ada za ardhi zinazotozwa wakazi wa mitaa ya mabanda ya Kwa Rhonda, Ponda Mali na Kaptembwa.
Akiongea na mwandishi wa Taifa Leo, Bw Arama alisema kuwa ada hizo zilizopendekezwa na serikali ya kaunti ni za juu ikilinganisha na ada zingine zinazotozwa wenye ardhi katika mitaa ya kifahari ya Milimani na Kiamunyi.
Chama cha wenye wamiliki wa ardhi cha Kwa Rhonda tayari kimetoa malalamishi yake kwa serikali ya kaunti kuhusiana na ada hizo za juu.
Bw Arama alisema kuwatoza ada ya juu wenye ardhi katika mitaa ya mabanda ni sawa na kuwakandamiza kiuchumi kwani serikali ya kaunti bado haijakarabati barabara na kuweka mitaro ya maji taka na kuwapa wakazi hao maji safi.
“Mtaa wa Kwa Rhonda ni baadhi ya mitaa ya kaunti ya Nakuru ambayo wakazi wake wanahangaika kutokana na utoaji wa huduma bora ndiposa natoa mwito kwa serikali ya kaunti isitishe mipango yake ya kuongeza ada ya ardhi,” akasema Bw Arama.
Mitaa ya Kwa Rhonda, Ponda Mali, Kaptembwa na Mwariki inakisiwa kuwa na wakazi zaidi ya 100,000 wenye mapato ya chini sana katika Kaunti ya Nakuru.
Wakazi wengi wa hapa hasa wenye kumiliki ardhi wamekuwa wakilalama kutolewa kwa huduma finyu na Kaunti ya Nakuru huku wakisema kuwa wako tayari kulipa ada mpya mradi huduma kwa wakazi zitaboreshwa.
“Hakuna haja ya kulipa ada ya juu ya ardhi ilhali barabara, na mitaro ya kupeleka maji taka yako katika hali mbovu,” akalalamika mwenye ploti katika eneo hilo ambaye aliomba tubane jina lake kwa kuhofia kudhulumiwa..
Hivi majuzi waziri wa Ardhi, mipango na Nyumba Bi Charity Ngilu alizuru eneo hilo na kuwahakikishia wakazi kuwa serikali itajenga nyumba za kisasa za gharama ya chini kwa wakazi wa eneo hilo.
Gavana wa Nakuru Kinuthia Mbugua alisema serikali yake ina mipango ya kuimarisha mitaa yote ya mabanda. 


