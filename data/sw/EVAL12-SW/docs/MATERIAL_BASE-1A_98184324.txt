Kuogelea watembeza bakuli

Imeandikwa na Mwandishi Wetu

Imechapishwa: 27 Septemba 2016

CHAMA cha Kuogelea Tanzania (TSA) kimesema kimefungua akaunti maalumu kwa ajili ya kutoa fursa kwa watanzania kuwachangia wachezaji wanane kushiriki mashindano ya dunia yatakayofanyika Canada, Desemba mwaka huu.

Katibu Mkuu wa TSA, Ramadhan Namkoveka alisema kuwa wamefungua akaunti ya fedha za kigeni na za Tanzania katika Benki ya CRDB na kuwaomba watanzania kujitokeza kuwasaidia kwa ajili ya kuwasafirisha wachezaji hao.
Alisema wachezaji 11 na kocha mmoja wanatarajiwa kwenda Canada, lakini kati ya hao watatu watalipiwa na shirikisho la kuogelea duniani (FINA) na wengine wanane watahitaji kusaidiwa na chama hicho ambacho kinaomba msaada wa kuchangiwa kutimiza malengo ya wachezaji hao.
“Tayari tumefungua akaunti yenye jina la Tanzania Swimming Association Fund Raising, tunaomba watanzania kwa moyo mkunjufu kuchangia timu hii ili iweze kupata fedha za kuwasafirisha wachezaji wote na kupata huduma ikiwa ni pamoja na malazi, chakula na usafiri,” alisema.
Namkoveka alisema tayari TSA ilishafanya uteuzi wa wachezaji watakaokwenda kuwakilisha iwapo watapata nauli za kuwasafirisha.
Aliwataja wachezaji hao kuwa ni Hilal Hilal, Aliasgar Karimjee, Adil Bharmal, Denis Mhini, Ammaar Ghadiyali na Joseph Sumari. Kwa wanawake ni Sonia Tumiotto, Catherine Mason, Magdalena Moshi, Silvia Caloiarona Mariam Foum.
Alisema uteuzi wa mwisho utatangazwa baada ya kupatikana fedha ambazo watazipata kutokana na msaada.


