Miaka 20 ya nongwa ya Mrema na Mbatia
Sep 25, 2014

MWAKA 1995, mwanasiasa kijana kutoka Chama cha NCCR-Mageuzi, James Mbatia, alichaguliwa kuwa Mbunge wa Jimbo la Vunjo katika Uchaguzi Mkuu wa Kwanza wa Vyama Vingi hapa nchini.

Ushindi wa Mbatia haukuwa wa kawaida kwa sababu alipata kura zaidi ya 57,000 ambazo ndizo zilikuwa nyingi kuliko mbunge mwingine yeyote kwenye Bunge la Muungano.

Kufahamu ukubwa wa ushindi huo, idadi hiyo ya kura ilikuwa takribani asilimia 80 ya kura zote zilizopigwa. Hadi leo, takribani miaka 20 baada ya kuanza kwa vyama vingi, hakuna mbunge wa upinzani aliyewahi kutwaa jimbo kwa kupata asilimia hiyo ya kura.

Kwa utuki tu (Ahmed Rajab anaita Sadfa) au kwa lugha ya Kiingereza Coincidence, Jimbo la Vunjo ndilo lililokuwa pia ngome kuu ya NCCR Mageuzi kwa vile aliyekuwa mgombea urais kupitia chama hicho na kinara wa siasa za upinzani wakati huo, Augustine Mrema, ni mzaliwa wa eneo hilo.

Kimahesabu, wanasema waliokuwa wanachama wa NCCR Mageuzi wakati huo, huwezi kutenganisha ushindi huo wa Mbatia na ushawishi aliokuwa nao Mrema kwa wapiga kura wa Vunjo.

Mrema ndiye aliyekuwa Mbunge wa Jimbo hilo (likiitwa Moshi Vijijini wakati huo) katika kipindi cha kati ya mwaka 1985 hadi mwaka 1995 alipohama Chama Cha Mapinduzi (CCM).

Kwa matukio haya, ungedhani kwamba Mrema na Mbatia ni wanasiasa walio marafiki na maswahiba wa kisiasa. Kimsingi, Mbatia alikuwa miongoni mwa wana NCCR walioshiriki kumtongoza Mrema ajiunge na chama chao akitokea CCM.

Ukweli ni kwamba, wanasiasa wana uhasimu wa kisiasa uliotengenezwa wakati wa mchakato uliompa Mbatia ubunge na kumweka katika historia kama mbunge wa upinzani aliyeingia bungeni kwa kishindo kihistoria.

Ilikuaje?

Mrema hakumtaka Mbatia 1995

Katika mazungumzo yake na gazeti hili hivi karibuni, Mbatia alisema kwamba kinyume na mawazo ya watu wengi, Mrema hakumsaidia kupata ubunge mwaka 1995 na kimsingi hakuwa chaguo lake.

“Mrema alikuwa akimtaka rafiki yake McDonald Lemnge aliyekuwa Mwenyekiti wa Halmashauri ya Moshi Vijijini ndiye awe Mbunge wa Vunjo. Baada ya Mrema kutoka CCM kwenda NCCR, na Lemnge naye alihama. Matokeo yake akapoteza nafasi yake. Mrema akaona amsaidie swahiba wake.

“Nakumbuka katika Mkutano wa mwisho wa kupitisha majina ya wagombea, Mrema alikataa katakata mimi kupitishwa na chama kuwania ubunge wa Vunjo. Wajumbe wa Halmashauri Kuu ya chama waliokuwa wakihudhuria mkutano ule uliofanyika Jeshi la Wokovu Dar es Salaam walishangazwa sana na msimamo wa Mrema.

“Alipoona anashindwa kuwashawishi wanachama wammchague Lemnge badala yangu, akaamua kutumia kura ya turufu. Akasema kama mnamchagua Mbatia, basi mimi sigombei urais. Narudi zangu Vunjo kuwania ubunge. Kisha akaondoka mkutanoni.

“Kama Mrema asingewania urais lingekuwa pigo kwa chama na mageuzi kwa wakati ule. Ndipo mimi nikaamua kujiondoa na nikaenda zangu Babati mkoani Arusha kwa ajili ya kusaidia kampeni za aliyekuwa mgombea wetu wa ubunge kule, Ali Sumaye,” anasema Mbatia katika mazungumzo yake na Raia Mwema.

Maelezo haya yanaungwa mkono na mfanyabiashara maarufu wa Moshi, Aloyce Kimaro maarufu kwa jina la Nakara, ambaye pia aliwahi kuwa swahiba wa kisiasa wa Mrema na Mbatia na pia Mbunge wa Vunjo katika kipindi cha kuanzia mwaka 2005 hadi 2010.

“Kimaro ambaye wakati huo alikuwa mwanachama wa NCCR Mageuzi, anasema hatimaye chama kilikubaliana na matakwa ya Mrema na kumpitisha Lemnge kuwa mgombea wake.

“Wakati Mbatia akiwa Babati na ameshasahau kuhusu mambo ya kuwania ubunge, tukapata taarifa kuwa Lemnge alikuwa na matatizo ya kisheria ambayo kama angewekewa pingamizi basi angeondolewa.

“Lakini bado Mrema aling’ang’ania mgombea wake apitishwe. Akaenda kuuliza hadi Tume ya Taifa ya Uchaguzi (NEC) na huko ndiyo wakamwambia wazi kwamba kumsimamisha Lemnge ni hatari. It was risky. Ndiyo akakubali.

“Lakini kufikia wakati huo, tayari siku zilikuwa zimekwisha. Ikabidi tubadili mgombea. Kama Mbatia angetoka Babati na kwenda Vunjo moja kwa moja, angechelewa. Tulichofanya ni kuhakikisha anakula kiapo chake Arusha Mjini ili awahi na baadaye ndiyo akaja Moshi. Mrema hakumsaidia Mbatia.

Vunjo ni jimbo lenye historia ya kusisimua katika mfumo wa vyama vingi hapa nchini. Tangu mwaka 1995, jimbo hilo limeongozwa na wabunge wabunge wanne tofauti na hakuna hata mmoja aliyewahi kuongoza kwa zaidi ya kipindi kimoja.

Mbatia alishindwa katika Uchaguzi Mkuu wa mwaka 2000 na aliyekuwa mgombea wa chama cha Tanzania Labour (TLP), Meja Jesse Makundi. Wakati huo, Mrema alikuwa amehama NCCR na kujiunga na TLP.

Makundi alishindwa na Kimaro kwenye Uchaguzi Mkuu wa mwaka 2005. Kimaro alikuwa amehamia CCM baada ya kuchoshwa na migogoro iliyokuwepo katika vyama vya upinzani.


