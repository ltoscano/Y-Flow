
Raia wapiga kura ya maamuzi
Na AFP
GENEVA, Switzerland WANANCHI jana walipiga kura ya maamuzi kuamua ikiwa malipo ya chini zaidi yatapandishwa hadi dola 25 kwa kila saa, ambayo itakuwa malipo ya juu zaidi ulimwenguni. 
Wanaounga mkono pendekezo hilo wanasema linastahili kutokana na gharama kubwa ya maisha nchini humo, ingawa utafiti unaonyesha serikali haitakubali malipo ya chini zaidi kuwa kiwango ambacho kinaweza kuwa cha meneja wa kadri katika mataifa mengine.
Wapiga kura pia walihitajika kuamua kuhusu mpango wa kununua ndege za kivita zitakazogharimu mabilioni kutoka Sweden.
Vituo vingi vya kupiga kura vilitarajiwa kufunguliwa saa nne asubuhi na kufungwa saa sita mchana, huku matokeo yakitarajiwa saa chache baadaye.
Hata hivyo, ni wachache waliotarajiwa kufika katika vituo hivyo kwani wengi walipendelea kutuma kura zao kupitia posta au Intaneti.
Uchaguzi huo huandaliwa kila baada ya miezi mitatu kama mojawapo ya mbinu za kuendeleza demokrasia nchini humo.
Mijadala mingi kabla ya uchaguzi huo ilihusu ikiwa kupandishwa kwa malipo ya chini kunastahili au la.
Ikiwa itapitishwa, malipo hayo yatakuwa makubwa kuliko Amerika, Ufaransa na Uhispania.
Wanaopendekeza hatua hiyo wanasisitiza wananchi wanahitaji kulipwa angalau dola 25 kwa saa moja, au dola 4,515 kwa mwezi ili kugharamia maisha nchini humo, ambapo ni mojawapo ya yaliyo na hali ghali ya kimaisha ulimwenguni. 


