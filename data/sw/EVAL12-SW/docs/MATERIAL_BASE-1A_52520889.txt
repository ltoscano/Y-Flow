
Mavunde ajivisha kitanzi kwa wapigakura
Asema asipowatembelea wasimchague 2020
Habel Chidawali,Mwananchi hchidawali@mwananchi.co.tz
Dodoma. Naibu Waziri, Ofisi ya Waziri Mkuu Sera, Bunge, Vijana na Walemavu Anton Mavunde amesema asipowatembelea wapiga kura wake katika maeneo yao, wamnyime kura.
Mavunde alitoa kauli hiyo juzi kwenye mkutano wa hadhara ukiofanyika Kijiji cha Chigongwe Manispaa ya Dodoma.
Mavunde ambaye ni mbunge wa jimbo hilo, muda mwingi amekuwa nje ya jimbo kutokana na shughuli za kitaifa.
Kwa kauli hiyo, tayari mwanasiasa huyo amekwishaonyesha nia ya kugombea katika uchaguzi ujao wa mwaka 2020 licha ya kuwa muda bado.
Alikwenda kijijini hapo kwa ajili ya kuzindua darasa la shule ya Msingi Chigongwe lililojengwa kwa ushirikiano wa Halmashauri na Shirika la Kisedeti ili kuwasaidia watoto kupitia Mpango wa Elimu ya Msingi kwa Waliokosa ( Memkwa). 
Alisema yuko tayari kukosolewa hadharani kwa lengo la kuijenga Dodoma katika kutatua changamoto zinazoikabili Manispaa hiyo hususani katika suala la elimu na maji.
Katika mkutano huo, alichangia mifuko 60 ya saruji kwa ajili ya kuanzisha ujenzi wa zahanati za Nghambala, Msembeta na shule ya Mkombola huku akiwataka viongozi wa shule ya Chigongwe kufika ofisini kwake kuchukua fedha za kuunganisha umeme na kuahidi kuweka kompyuta shuleni hapo.
Mwenyekiti wa Bodi ya Shirika la Kisedeti Jakobo Mhembe, alisema ujenzi wa darasa hilo ni mwendelezo wa mpango wa shirika kuinua elimu mkoani Dodoma.
Mhembe alisema tangu kuanzishwa kwa shirika hilo 1998, wamesomesha vijana 580 kutoka shule ya msingi hadi Chuo Kikuu na katika darasa hilo walichangia Sh5.1 milioni.
Mwalimu Mkuu wa Shule ya Chigongwe, Joel Mhoja alisema changamoto katika shule hiyo ni utoro wa wanafunzi unaotokana na mwamko mdogo wa wazazi katika elimu.
Alilalamikia ukosefu wa fedha kutokana na kuzuia kwa michango kunakosababisha wanafunzi kushindwa kufanya mitihani ya ndani.


