
Hesabu hizi kuip Yanga ubingwan
Dar/Mikoani, Matokeo ya mechi baina ya Azam na Simba leo yana nafasi kubwa ya kuipa ubingwa Yanga ambayo jana iliilaza Toto Africans ya Mwanza mabao 2-1 na kuhitaji pointi tisa tu. Hata hivyo, hesabu hizo zitanoga zaidi kwa Simba kuifunga Azam na inaweza kufikisha jumla ya pointi 72 ikishinda mechi zote, ikilinganishwa na Azam endapo itashinda mechi zilizobaki itafikisha pointi 70.
Baada ya ushindi wa jana, Yanga ina uwezekano wa kufikisha pointi 77, ikiwa itashinda mechi nne ilizobakisha msimu huu, lakini itahitaji pointi tisa pekee ili kutwaa ubingwa mapema kwa msimu wa tatu, endapo Simba itaifunga Azam leo.
Hesabu hizo zitaanza kupigwa kwenye mchezo huo utakaofanyika Uwanja wa Taifa, Dar es Salaam, mechi inayohitaji umakini mkubwa kwa timu hizo mbili, ingawa kwa upande wao, Wekundu wa Msimbazi lazima wawazuie washambuliaji wa Azam, John Bocco, Kipre Tchetche na Mudathir Yahya ili wasipate mabao.
Takwimu Kitakwimu, timu hiyo ya Mtaa wa Msimbazi ipo vizuri dhidi ya Azam kwani imeshinda mechi nyingi zaidi zinapokutana timu hizo mbili na mechi zao kuzalisha mabao mengi. Timu hizo zilianza kukutana kwa mara ya kwanza msimu wa 2008/2009, ambako Bocco pekee yake ameifunga Simba mabao 18 katika mechi za mashindano mbalimbali.
Naye Kipre, raia wa Ivory Coast, ameshaitungua Simba mara nne katika mechi alizochezea Azam dhidi ya Simba. Takwimu baina ya timu hizo zinaonyesha kuwa tangu msimu wa 2010/2011, mechi 11 za Azam na Simba zimezalisha mabao 33, sawa na wastani wa mabao matatu kwa kila mechi. Kati ya mabao hayo, Simba imefunga mabao 18, wakati Azam ikiwa nayo 15.
Mechi baina ya Simba na Azam imezitesa nyasi za Uwanja wa Taifa, Dar es Salaam kwani katika mechi 11 ambazo timu hizo zimekutana tangu 2010/2011, ni moja ya mzunguko wa pili wa msimu wa 2011/2012 iliyomalizika kwa sare ya 0-0, huku mechi 10 zilizobaki zikishuhudia nyavu za timu hizo zikitikiswa. Kwenye mechi hizo 11, Simba imeibuka na ushindi mara nne dhidi ya tatu za Azam , zimekwenda sare mara nne. 
Mchezo wa leo ambao ni wa 26 kwa timu hizo, Simba itamkosa kiungo wake mkongwe Mwinyi Kazimoto aliyeko kwenye fungate ya arusi yake aliyoifunga jana. Pia, mshambuliaji Ibrahim Ajib atakosekana kwa kuwa na kadi tatu za njano. Kocha wa Simba, Jackson Mayanja alisema ni pigo kuwakosa wachezaji hao, lakini watapambana kuhakikisha wanaifunga Azam. Azam itawakosa Frank Domayo aliye majeruhi, kiungo Himid Mao anayetumikia adhabu ya kadi nyekundu na beki Pascal Wawa ambaye ni majeruhi.
Mwanza Yanga imeifunga Toto ya mjini humo kwa ushindi wa mabao 2-1 kwenye Uwanja wa CCM, Kirumba.
Toto ilitangulia kuandika bao likifungwa dakika ya 39 na William Kimanzi kabla ya Amissi Tambwe kuisawazishia timu yake. Tambwe amefikisha mabao 19 sawa na Hamis Kiiza wa Simba. Beki Juma Abdul aliipatia timu yake, Yanga bao la pili na la ushindi, dakika ya 77.
Uwanja wa Manungu, Turiani Mtibwa Sugar iliichapa Mbeya City bao 1-0 wakati Uwanja wa Mkwakwani, Tanga, African Sports imeichapa Coastal Union bao 1-0 . Mjini Mbeya, Prisons ikitoka sare ya bao 1-1 na JKT Ruvu. Uwanja wa Mwadui, Shinyanga, Mwadui waliichapa Stand United mabao 2-1.


