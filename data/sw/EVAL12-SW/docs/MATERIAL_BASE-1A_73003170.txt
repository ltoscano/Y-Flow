
Fanya haya kuchagua msimamizi wako
Katika harusi yapo mambo mengi ya kuzingatiwa ili kuboresha sherehe hiyo mahsusi. Mara nyingi suala la utaratibu na mpangilio wa vitu mbalimbali vinavyohusiana nayo ni muhimu.
Wasimamizi wa harusi ni miongoni mwa mambo ya kuzingatia, kabla ya kufanya sherehe ya harusi. Je, umeshawahi kufikiri ni kwa vipi unaweza kufanya chaguo sahihi la wasimamizi wako wa harusi?
Hizi hapa ni dondoo chache za kufikia lengo hilo Kwanza unatakiwa kujadiliana na mwenza wako. Kwa kuzingatia ukubwa wa harusi yenu, je, ni idadi gani ya wasimamizi inahitajika? Hili mara nyingi hutegemea na gharama za harusi yenyewe.
Shirikisha dada zako na wa bwana harusi. Inawezekana mnaweza kupata urahisi wa kuwachukua wao kuwa wasimamizi. Au ikiwa hawataendana na bibi harusi, pia wanaweza kushauri ni jinsi gani mnaweza kuwapata.
Zingatia matarajio yako. Kwa kawaida kila mmoja huwa na mawazo yake ya jinsi sherehe yake anapenda iwe. Hivyo katika kufanya uchaguzi wa wasimamizi ni vyema na hili likazingatiwa. Je ungependa harusi yako iwe na wasimamizi wenye maumbo membamba zaidi au wanene kidogo. Au wenye umbo linalofanana na wewe?
Firikiria kuhusu rangi za mavazi Unapofikiria wasimamizi hawa ni vizuri pia ukafumba macho na kufikiria je watafananaje ikiwa watavaa aina fulani ya mavazi? 
Kuwa na mawasiliano ya karibu na wasimamizi mara baada ya kuwachagua.
Hili nalo ni muhimu katika kuboresha sherehe ya harusi yako. Unapokuwa karibu na wasimamizi wako unakuwa kwenye nafasi nzuri ya kujadiliana kuhusu jambo lolote lile. Masuala yanayohusu nguo ama viatu au pengine nywele yatajadiliwa kwa mapana zaidi ikiwa una uhusiano wa karibu na msimamizi wako.


