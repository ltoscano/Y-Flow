Fidia kukwamisha mradi wa barabara EAC
Feb 07, 2014

MRADI wa pamoja wa ujenzi wa barabara kati ya Tanzania na Kenya umeingia dosari kutokana na wakazi kwa upande wa Tanzania kuilalamikia serikali kwamba imeshindwa kuwalipa fidia za nyumba na mali zao.
Mradi huo wa ujenzi wa barabara yenye urefu wa kilometa 242, unatarajiwa kuanzia nje kidogo ya mji wa Arusha na kupitia Moshi hadi Holili. Kwa Kenya barabara hiyo itapita mji wa mpakani wa Taveta hadi Voi.
Ujenzi huo ambao mkataba wake ulitiwa saini Aprili mwaka 2013, unafadhiliwa na benki ya maendeleo ya Afrika (AfDB) ambayo imetoa mkopo wa dola za Marekani milioni 300\. Mradi wote utagharimu kiasi cha dola za Marekani milioni 560.
Ujenzi wa mradi huo umepangwa kuanza mapema Aprili mwaka huu nchini Kenya na utazinduliwa na viongozi wakuu wa nchi husika na mradi ambao ni Rais Jakaya Kikwete (Tanzania) na Uhuru Kenyatta (Kenya).
Kwa Arusha barabara hiyo itaanzia eneo la Ngaramtoni wilayani Arumeru na kupita Magereza-Kisongo-Njiro-Usariver ikiwa na urefu wa kilomita 42.
Malalamiko ya wananchi
Akizungumza na Raia Mwema Mwenyekiti wa wananchi zaidi ya 1,000 walioko katika orodha ya kulipwa fidia nyumba na mali zao Arhur Sixtus alieleza kuwa wakati ujenzi unatarajiwa kuanza muda mfupi ujao Serikali ya Tanzania bado haijawalipa fidia wananchi walioombwa kupisha ujenzi huo.
Alisema walielezwa kupisha ujenzi wa barabara hiyo mapema mwezi Januari mwaka 2012 na viongozi wa Serikali kuwa wasiendeleze maeneo yao hadi hapo watakapolipwa fidia na kuondoka barabara itakakopita.
“Hadi sasa ni miaka mitatu bado tunadai fidia ya nyumba,viwanja,mazao na mali nyingine katika maeneo yote ambayo barabara hiyo mpya inatarajiwa kupita,” alisema Sixtus.
Mwenyekiti huyo aliongeza: “ Miaka mitatu ni muda mrefu sana kwa mtu kutofanya shughuli yoyote katika eneo lake, lakini pia ucheleweshaji wa fidia hiyo utawatia hasara wananchi kwa kuwa gharama za vifaa vya ujenzi na vitu vingine muhimu zinazidi kupanda kila mwaka”
Alisema katika kipindi chote cha miaka mitatu wameandika barua kwa viongozi ngazi mbalimbali za serikali (Mkuu wa Mkoa wa Arusha na Waziri wa Ujenzi) lakini hadi sasa hakuna majibu ya kuridhisha yaliyotolewa na viongozi hao.
Aliongeza kuwa ana wasiwasi kama ujenzi huo utafanyika kwa wakati kwa upande wa Tanzania kwa kuwa suala la kuwaondoa wananchi katika maeneo yao linahitaji muda wa kutosha na pia fedha za fidia kabla ujenzi haujaanza.
“Haiwezekani watu wote hao waondolewe katika kipindi hiki cha miezi miwili kwa sababu wanaovunjiwa nyumba wanahitaji muda wa kujiandaa kutafuta makazi mengine, kununua viwanja na kujenga nyumba, ” alisema.
Alitahadharisha kuwa iwapo Serikali itapuuza malalamiko yao ambayo wameyawasilisha ngazi mbalimbali wanaweza kuchukua hatua za kisheria kwa kuzuia ujenzi huo mahakamani ili wapate haki yao.
Meneja Tanroads azungumza
Meneja wa Wakala wa Barabara (Tanroards) Mkoa wa Arusha, Deusdedit Kakoko, aliithibitishia Raia Mwema kuwa ni kweli wananachi hao hawajalipwa fedha za fidia pamoja na kwamba tathmini ilikwishakufanyika.
Alisema sababu kubwa ya Serikali kushindwa kulipa fidia ni ufinyu wa Bajeti ya Wizara ya Ujenzi kwani kwa mujibu wa tathmini zinahitajika kiasi cha shilingi bilioni 28 kuwalipa fidia wahusika.
“Kwa sasa Serikali iko katika mchakato wa kupata fedha ili kuwalipa fidia wananchi hao, kwa hiyo wito wangu ni kwamba watu wavute subira wakati mchakato wa kutafuta fedha unaendelea kupata hizi fedha si kazi rahisi, ” alisema.
Alifafanua kuwa katika mkataba wa ujenzi makubaliano na benki ya AfDB ni kwamba benki hiyo itagharimia fedha za ujenzi na serikali ya Tanzania itachangia gharama nyingine kama za kuwalipa fidia wananchi.
Katika hotuba ya Bajeti ya Wizara ya Ujenzi, Waziri Dk. John Magufuli alibainisha kuwa Serikali imetenga kiasi cha shilingi bilioni moja kuanza mchakato wa ujenzi wa barabara ya Arusha-Moshi-Holili-Taveta-Voi na ujenzi wa barabara ya (bypass) kilomita 42.
Mwanasheria afafanua
Mwanasheria wa haki za binadamu Miriam Matinda ameliambia Raia Mwema kuwa wananchi hao wana haki ya kulipwa fidia ya nyumba na mali zao kama sheria inavyoelekeza na Serikali inapaswa kuzingatia haki yao hiyo.
Alifafanua kuwa Sheria ya Ardhi ya 1999 kifungu cha 49 sura ya (3) inaeleza umuhimu wa mwenye ardhi haki ya kulipwa fidia pale ardhi yake inapochokuliwa kwa matumizi mengine.
“Serikali kama msimamiaji namba moja wa sheria inapaswa kuwalipa wananchi hao tena kwa haraka fidia ya fedha kwa nyumba na mali nyingine ambazo zitaathirika na zimefanyiwa tathmini,” alisema.


