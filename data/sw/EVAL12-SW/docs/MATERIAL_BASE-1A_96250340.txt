
Elimu zaidi inahitajika maboresho ya NHIF

Imeandikwa na Theopista Nsanzugwanko

Imechapishwa: 25 Septemba 2016

WIKI iliyopita kuliibuka utata juu ya nini kinatokea katika Mfuko wa Taifa wa Bima ya Afya (NHIF) kuhusiana na marekebisho iliyofanya katika ulipaji wa huduma kwa wanufaika wake milioni 3.3 wanaopata matibabu katika vituo 6,400 nchi nzima.

Utata huo ulitokana na madai kuwa maboresho yaliyofanyika katika bei za mfuko huo kuonekana kuwa madogo hasa kwa hospitali binafsi hivyo kuwepo na shaka ya wanachama hao kukosa huduma stahili.
Kutokana na taarifa hiyo, uongozi wa NHIF ulilazimika kutoa ufafanuzi kuhusu maboresho yake yaliyohusisha bei, wigo wa huduma zikiwamo huduma za upasuaji na ada ya kumwona daktari huku wakiongeza fao la vipimo na matibabu ikiwemo upasuaji wa magonjwa ya moyo nchini.
Menejimenti ilisema mabadiliko hayo ya gharama yamefanywa baada ya wao kufanya utafiti na kuona kuna haja ya kufanya maboresho na kuwashirikisha wadau mbalimbali wakiwemo Chama cha Watoa Huduma Binafsi (APHFTA).
Baada ya majadiliano hayo, mfuko huo umeanza kutumia bei hizo mpya Julai mwaka huu na bado wametoa muda mpaka Desemba mwaka huu kuendelea kupokea mawazo na maoni kuhusu maboresho hayo kwa watoa huduma na wananchi kwa lengo la kuondoa changamoto zozote zinazojitokeza wakati wa utekelezaji wake.
Katika uboreshaji huo, fedha za kuwalipa madaktari wa wilaya na mikoa zimeongezwa huku kuwapo kwa bei zenye uwiano katika baadhi ya vipimo na kuona madaktari bingwa kati ya vituo vyake vya huduma kwa wanachama.
Tayari yapo malalamiko kuhusiana na hatua zilizochukuliwa na NHIF hasa uwiano katika vipimo na pia ada ya kuona mabingwa, manungâ€™uniko ambayo yanaweza kutumiwa vibaya na watoa huduma kwa wateja wa NHIF, ambao wanaweza kusema vipimo havipo kwa sababu tu wanataka mteja aongeze fedha wanazotaka wao.
Katika hili ipo haja ya NHIF kuendelea na mazungumzo na kufikia muafaka kama wao walivyosema dirisha lipo wazi na watoa huduma nao wasiende kinyume na makubaliano kwani maboresho hayo walihusishwa.
Nasisitiza hivyo kutokana na ukweli kuwa kuna baadhi ya hospitali zimekuwa zikitumia vibaya kadi za bima kwa mabingwa wao kuamua kuwa na idadi fulani tu ya wenye kadi za bima katika jumla ya idadi ya watu wanaowaona siku hiyo huku wengine wakisema kipimo fulani au dawa haihesabiki.
Napenda kushauri, uongozi wa mfuko kuweka watu wao katika hospitali mbalimbali hususan za binafsi kusaidia wanachama wake kwa kuwa na mtu wa kuhakikisha wanapata huduma stahili na pale anapoambiwa kitu fulani hakipo kwenye bima aweze kuangalia na kusaidia mwanachama kupata huduma hizo.
Nasema hivyo kwani si wanachama wote wanaojua huduma au dawa anayoweza kupata kulingana na kadi yake lakini akiwepo mtu wa kuwahakikishia hilo na kuangalia mwanachama anapokataliwa kupata huduma itapunguza malalamiko.
Ni kweli kuna namba za simu za kutoa taarifa au malalamiko za mfuko lakini siyo wote wanaweza kufanya hivyo hususan mikoani na vijijini hivyo kuona anachoambiwa na mtoa huduma ni sawa.
Lakini ni vyema mfuko huo, kuhakikisha malalamiko ya wanachama wake yanafanyiwa kazi hasa pale utata unapotokea kwani inafanya wanachama kubaki na sintofahamu kwa masuala mbalimbali. Kutokana na idadi ya wanachama wake kuwa wengi na wanazidi kuongezeka kila siku huku teknolojia ikizidi kukua ni vyema kutumia,teknolojia mbalimbali za mawasiliano kutoa elimu kwa jamii.


