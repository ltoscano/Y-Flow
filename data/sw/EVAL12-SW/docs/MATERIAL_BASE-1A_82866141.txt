"Libóta lya Vandenvelde liye linátáká bísó mpé liyókí bísó mawa míngi mpenzá mpɔ̂ ya liwá ya mamá. Lokóla mpé libóta lîná lilingáká tatá míngi, balongólí ngáí o mabɔ́kɔ ma yĕ mpé bapésí ngáí o mabɔ́kɔ ma basángó mpɔ̂ ya bobɔkɔli ngáí. Nafándí káti ya mabɔ́kɔ ma basángó mpé nalandí boyékoli bwa ngáí sé káti ya mabɔ́kɔ ma bangó.

"Sɔ́kí kelási ekangémí, nazalí ntángo ínsɔ kokɛndɛ kopéma epái ya tatá. Mbúla zómi elekí nasálí sé ndéngé wâná.

"Ngáí mpé nayéí kokóma na mbúla zómi na motóbá. Nayébí botángí malámu. Mosíká mpé tɛ̂, tatá ayéí kowá. Natíkálí sé ngáí mɔ̆kɔ́, kási libóta lya Vandenvelde litíkí ngáí sɔ́kɔ́ mokɛ́ tɛ̂. Bakólísí ngáí malámu sé káti ya mabɔ́kɔ ma bangó mpé nasílísí kelási ya ngáí ya yambo sé káti ya mabɔ́kɔ ma bangó.

"Nakokí koloba te atá tatá ná mamá basálá ngáí bolámu, kási libóta lîná lisálísá ngáí bolámu míngi koleka. Namɔ́ná káti ya mabɔ́kɔ ma bangó bolámu bwa sɔ̂lɔ́ mpé nayébákí níni wâná moyíndo tŏ mɔndɛ́lɛ́ káti ya mabɔ́kɔ ma bangó tɛ̂. Nayébákí sé te bato basúsu bazalí na mposo eyíndí lokóla ngáí nazalí na yangó, mpé basúsu bazalí na mposo motáné lokóla bangó ba Vandenvelde bazalákí na yangó.

"Lokóla mpé tatá ná mamá bakúfá, mayɛ́lɛ ma ngáí kokɛndɛ o kelási ya súka monɛ́nɛ ebéngámí Université ezalí tɛ̂. Libóta mpé lîná lya Vandenvelde lilingákí sɔ̂lɔ́ mpenzá básála mánsɔ mpɔ̂ nákɔ́ta o kelási ya súka mpenzá. Ndé ngáí mɔ̆kɔ́ namɔ́ní te nakokí násála naíno mosálá atá mbúla míbalé tŏ mísáto tŏ mpé mítáno, mpɔ̂ názwa ngáí mɔ̆kɔ́ falánga mpé náluka mayɛ́lɛ ya kokɔ́ta na kelási monɛ́nɛ.

"Na bôngó na mobú mwa 1945 (nkótó yɔ́kɔ́ na kámá libwá na ntúkú mínei na mítáno) nabandí mosálá o mbóka Bulusɛ́lɛ. Mosálá mwangó nakɔ́tákí sé na momekano. Nabandí mpé mosálá. Nalongwí o mabɔ́kɔ ma libóta lya Vandenvelde. Nalukí ndáko ya ngáí mɔ̆kɔ́ mpɔ̂ náfánda. Ndé natíkí kotála libóta lya Vandenvelde tɛ̂ mpɔ̂ yangó ezaláká lokóla libóta lya ngáí mpenzá. Bangó ndé bakamátákí •esíká• ya tatá ná mamá na ngáí lokóla bakúfá.

"Na nsima na libóta lya Vandenvelde, nayébáká sé basángó. Bato óyo basángó, bazalí sɔ̂lɔ́ bato ya Nzámbe. Ndé bazalí na bolámu ya bangó mpé na bobé bwa bangó. Nalobí boye pámba tɛ̂ moto nyɔ́nsɔ ya mokili azalí na bobé mpé na bolámu bwa yĕ.

"Sɔ̂lɔ́ eútá ngáí na mabɔ́kɔ ma bato bâná, nayéba elɔ́kɔ mɔ̆kɔ́ tɛ̂ káti ya makambo masúsu ma mokili. Moto mɔ̆kɔ́ alobélá ngáí tɛ̂ ndéngé ya makambo ma mokili. Awa ngáí nayéí kosála mosálá, ndé́ nayéí komɔ́na makambo ndéngé na ndéngé.