
Mwalimu Nyerere hakuwa Malaika, lakini….
Oct 21, 2012

SINA hakika kuwa kuna Mtanzania yeyote anayeamini kwamba Baba wa Taifa, Mwalimu Julius Nyerere, hakufanya makosa katika maisha yake. Mwalimu, alikuwa binadamu kama binadamu wengine. Yeye hakuwa malaika. Hakuna aliyesema Nyerere hakufanya makosa. Alifanya makosa, lakini heshima yake ikabaki hadi leo hii. Alifanya makosa watu wakaendelea kumpenda. Hata baada ya kustaafu, aliendelea kupendwa na kupata heshima si Tanzania pekee, bali dunia nzima.
Mwalimu ni marehemu, lakini bado tunaendelea kumpenda! Binafsi, nadhani swali la kujiuliza ni kwa nini watu wengine wafanye makosa na kuandamwa hadi kaburini, na wengine wafanye
makosa, lakini wasiguswe kwa lolote. Heshima yao ibaki na mapenzi yao kwa watu yaendelee kuwa palepale?
Hili ndilo la kujadili kwa kina. Mobutu Seseseko wa iliyokuwa Zaire, sasa DRC alifanya makosa na kila mtu anamlaumu hadi leo hii. Patrice Lumumba (Waziri Mkuu wa Kwanza wa iliyokuwa Kongo Kinshasa), naye alikuwa na makosa yake, lakini hadi leo hii dunia nzima inamlilia na kumpatia sifa na upendo usiokoma! Tutofautishe yule anayefanya makosa kwa kulishughulia tumbo lake, heshima yake na mali zake na yule anayefanya makosa akilitanguliza taifa lake mbele.
Hawa wawili wakifanya makosa, ni lazima yaangaliwe kwa macho tofauti. Mzee Rashid Kawawa, alifanya makosa hapa na pale. Kila mtu anampima mzee Kawawa kwa maisha yake, kwa uzalendo wake kwa uaminifu wake, uadilifu wake na mapendo yake kwa nchi. Hakujilimbikizia mali, hakuwa na mpango wa kuliuza taifa letu, hakuwa na uchu wa madaraka. Alilitumikia taifa letu kwa moyo wake wote – ingawa hapa na pale alifanya makosa, watu walimpima kwa moyo wake na nia yake njema.
Tutofautishe makosa ya kukusudia na kufanya kwa bahati mbaya. Tutofautishe makosa ya kufanya kwa hila na njama, na makosa ya kufanya kwa kuelekezwa vibaya au kudanganywa na watu wenye nia mbaya, wenye malengo ya kutafuta heshima,vyeo na madaraka.
Mara nyingi watu wanaofanya makosa ya bahati mbaya wakati wakiwa kwenye utumishi wa umma, wanaendelea kuishi maisha ya unyenyekevu na uadilifu hata baada ya kustaafu. Hata kama Mwalimu Nyerere, alifanya makosa, leo hii kwa vile ni marehemu, ndipo baadhi wanajitokeza kutaja makosa yake. Itusaidie nini? Walishindwa nini kumsahihisha Mwalimu akiwa hai? Eti watu walikuwa wanamuongopa? Watu waoga hawawezi kutusaidia kujenga Taifa letu. Walishindwa kusema Nyerere akiwa hai, sasa wakae kimya! Wakubali kuhukumiwa na historia. Kama Mwalimu alikosea, basi nao waliyashiriki makosa hayo kwa kimya chao!
Wote
wanaoheshimika kama Mwalimu Nyerere, Mzee Kawawa na Mzee Ali Hassan Mwinyi, walirithisha utawala wa nchi hii wakiwa na umri wa chini ya miaka 65! Wengine wanahoji, aliyoyafanya Mwalimu, akiwa Rais, na kuuliza eti alitumwa na nani? Wanajifanya hawaifahamu Katiba ya sasa ya Taifa letu inayompatia madaraka makubwa Rais.
Katiba yetu, ibara ya 33 hadi 46, zinaongelea madaraka ya Rais. Kama Nyerere, alifanya kinyume, basi angeshitakiwa kwa kosa la kuvunja Katiba. Hadi anakufa, sikuwahi kusikia shitaka lolote juu yake la kuvunja Katiba! Kumkaribisha Dk Milton Obote, aliyekuwa Rais wa kwanza wa taifa la Uganda Huru, kuna kosa gani? Huyu alikuwa mkimbizi kama wakimbizi wengine. Hadi leo hii, Tanzania bado tunawatunza wakimbizi.
Wakati Obote anapinduliwa na Nduli Iddi Amini, tulikuwa bado tuna Jumuiya ya Afrika Mashariki. Bila kukimbilia kwetu, angekimbilia Kenya. Hili nalo ni kosa gani? Sijasikia kwamba wanapokuja wakimbizi linaitishwa Bunge ili lifanye uamuzi wa kuwapokea au kuwakataa wakimbizi. Kuwapokea wakimbizi ni mikataba ya Umoja wa Mataifa. Tanzania ni mwanachama wa Umoja wa Mataifa.
Wengine wanasema Nyerere, hakupinga utandawazi na ubinafshaji. Nisingependa kujiingiza kwenye mjadala huu bila kufahamu hawa wachangiaji wana ufahamu kiasi gani juu ya utandawazi. Wana ufahamu kiasi gani juu ya Azimio la Arusha na Siasa ya Ujamaa na Kujitegemea. Ni wazi utandawazi ni ukoloni na utumwa katika sura mpya, lakini Mwalimu Nyerere alipinga vibaya sana ukoloni na utumwa na ndiyo maana aliendelea kupinga utandawazi na ubinafshaji.
Rai yangu kwa wote wanaomuenzi Mwalimu kwa matendo yao, basi yale mazuri kwa ajili ya ustawi wa taifa na jamii yetu, tuendelee nayo, lakini yale ambayo tunadhani aliteleza, tuyaache bila bezo lolote kwa sababu naye alikuwa binadamu, hakuwa Malaika!


