Yanga sasa waikodolea macho Simba J’mosi

September 27, 2016

BAADA ya kugagaduliwa na wapiga debe wa Stand United, uongozi wa Yanga sasa umesahau kichapo hicho na kuelekeza nguvu zao kwenye mechi yao dhidi ya mahasimu wao Simba, inayotarajiwa kuchezwa Oktoba Mosi mwaka huu Uwanja wa Taifa, Dar es Salaam. 
Baadhi ya viongozi wa Yanga waliofuatana kikosi hicho walisema yaliyopita yamepita na sasa nguvu zao zote wanazielekeza katika mchezo wao dhidi ya Simba, licha ya kwamba wanajua watakutana na upinzani mkali.
Mabingwa hao watetezi walipoteza mchezo wao wa kwanza tangu Ligi ya Vodacom Tanzania Bara kuanza ikiwa imecheza mechi tano na kujikuta ikiwa na pointi kumi katika msimamo wa ligi hiyo inayoongozwa ba Simba yenye pointi 16, huku Stand United ikipanda nafasi ya pili ikiwa na pointi 12.
Stand United haijawahi kuifunga Yanga tangu ilipopanda kucheza Ligi Kuu misimu miwili iliyopita na hii ndiyo mara yake kwanza kupata ushindi mbele ya mabingwa hao wa ligi kwenye Uwanja wa CCM Kambarage mjini Shinyanga.
Mechi hiyo hiyo ya juzi iliyomalizika kwa Stand kuitandika Yanga bao 1-0 lililofungwa na dakika ya 60 kupitia kwa mshambuliaji wake Pastory Athanas aliyekuwa mwiba kwa beki wa Yanga lilipeleka majonzi kwa mashabiki wa Yanga na kusababisha wa mabingwa hao makocha wao kugoma kuzungumza na hata baadhi ya viongozi kutaka kushikana mashati.
Baadhi ya viongozi aa Yanga waliwazuia wachezaji kuzungumza na vyombo vya habari na wao wenyewe wakionekana kuchukizwa na matokeo hayo.
Uongozi wa Yanga iliyokuwa mkoani Shinyanga, baada ya kumalizika kwa mchezo huo iliamua kuiondosha timu hiyo kuipeleka Mwanza ili iweze kusafiri kwenda visiwani Pemba kuweka kambi kwa ajili ya mechi yao dhidi ya Simba.
Katika mchezo wa huo utakaopigwa Jumamosi, Mabingwa hao wa mara 26 wa Ligi Kuu, watakutana na Simba wakiwa na kumbukumbu ya kuwafunga mara mbili mfululizo msimu uliopita.
Kwa upande wa Simba wao hawakutaka kueleza kambi yao wanaiweka wapi, licha ya kwamba kuna tetesi kwamba uongozi wa klabu hiyo huenda ikaipeleka kambi hiyo Zanzibar kama ilivyozoeleka.
Akizungumza kwa simu na mwandishi wa habari hizi jana Msemaji wa Simba, Haji Manara alisema hana lolote analolijua kuhusu kambi itakapowekwa.
“Sina ninalolijua kwani hapa tunapozungumza ndiyo kwanza nipo nyumbani kwa hiyo sijajua tutaweka wapi kambi yetu,” alisema Manara.
Kwa sasa Simba na Yanga zimejichimbia kwa ajili ya kuweza kuhakikisha wanatoka na ushindi ambapo viongozi na matajiri wakitoa ahadi kemkem ili kuhakikisha wanashinda.


