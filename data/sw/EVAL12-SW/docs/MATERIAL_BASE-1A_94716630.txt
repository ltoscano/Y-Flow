
Joho awapa heko polisi
Na KENYA NEWS AGENCY
VIONGOZI wa kaunti ya Mombasa wamewasifu polisi kwa utendakazi mzuri mwaka jana katika kuhakikisha kwamba uhalifu na mashambilizi ya kigaidi yalidhibitiwa vilivyo, hasa wakati wa msimu wa Krismasi na Mwaka Mpya.
Akizungumza Jumapili jioni wakati wa hafla ya Mwisho wa Mwaka kwa maafisa wa polisi katika hoteli moja mjini Mombasa, Gavana Ali Hassan Joho aliwapongeza maafisa hao wa usalama kwa juhudi zao kuhakikisha kwamba Mombasa inarejelea sifa yake ya kuwa eneop lenye utulivu na usalama.
Gavana Joho aliendelea kusema kwamba usalama umeimarika vya kutosha kutokana na doria iliyoendelezwa na maafisa wa polisi wa kawaida, hasa katika maeneo ya katikati mwa jiji na ya makazi.
Alisema maeneo ya Kisauni na Majengo yaliyokumbwa na visa vingi vya uhalifu na fujo, pia yameanza kupata utulivu na u salama.
“Haya yote yamewezekana kutokana na juhudi za maafisa wa polisi kukabiliana na wahalifu na wauzaji wa dawa za kulevya,” akasema.
Gavana huyo alikariri kujitolea kwake kushirikiana na polisi ili kukabiliana na tatizo sugu la mihadarati jijini Mombasa, alilosema limewaathiri vijana wengi wasio na ajira katika kaunti hiyo.
“Vita dhidi ya dawa za kulevya havitakoma.
Nawataka wanaoendeleza biashara hiyo watambue kwamba tanu 2014, polisi wamekuwa katika mstari wa mbele kukabiliana na wale ambao kwa miaka mingi walijichukulia kuwa watu wasioweza kuguswa,” akasema.
Gavana huyo alisema kaunti yake itaendelea kuajiri askari zaidi ambao watafanya kazi kwa ushirikiano na polisi ili kuhakikisha kwamba kaunti hiyo iliyo kivutio kikubwa cha wageni inaendelea kuwa eneo salama la kutembelewa. Alitaka ushirikiano wa wanasiasa kuwatoa hamasa za kidini vijana, ili kungamiza itikadi kali za kidini ekuwa chanzo cha vijana kujiunga na makundi ya kigaidi. 


