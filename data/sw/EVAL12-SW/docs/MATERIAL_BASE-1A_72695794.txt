Karibu Mbeya Kamanda Msangi
Mar 21, 2014

KUJA kwa Kamanda mpya wa Polisi Mkoa wa Mbeya, Ahmed Msangi, kumeambatana na kuibuka upya kwa wimbi la uhalifu wa kutumia silaha aina ya nondo, wananchi sasa wanahofia maisha yao.
Hata hivyo, katika taarifa yake kwa vyombo vya habari, inaonyesha kutokuwapo kwa matukio ya uhalifu wa kutumia nondo katika Jiji la Mbeya, wakati tayari maeneo kadhaa katika siku za hivi karibuni wananchi wameshuhudia kurudi kwa uhalifu huo.
Mbali ya taarifa kwa vyombo vya habari, hata kwenye mkutano wake na waandishi wa habari katika Makao ya Polisi Mkoa wa Mbeya wiki iliyopita, Kamanda Msangi hakugusia kabisa wimbi hilo la uhalifu wenye kutumia nondo.
Uhalifu, ukiwemo wenye kutumia nondo kushambulia watu, umekuwepo mkoani humo, hususani katika Jiji la Mbeya kwa muda mrefu, hata hivyo uzoefu unaonyesha kutegemea zaidi Kamanda wa Polisi wa Mkoa anayekuwapo.
Katika miaka ya hivi karibuni, wananchi wa jiji hilo wanamkumbuka zaidi mtangulizi wa Msangi, Kamanda Diwani Athmani, mara baada ya kuwasili, kwanza alikubali kuwapo kwa tatizo na kisha kuliwekea mikakati ya kulidhibiti, si siri, wakazi wa Jiji la Mbeya walimkubali, alidhibiti uhalifu.
Mtazamo wa wakazi hao kuhusu mrithi wake ni kwamba anauonea aibu uhalifu au ni utaratibu wake wa kuficha hali halisi ya uhalifu, hajakubali kama upo, hatua iliyosababisha kuibuka upya kwa wimbi la wananchi kupigwa nondo.
Wapo pia wanaoamini kuwa kuibuka upya kwa wimbi la uhalifu wa kutumia nondo, ni ujumbe kwa Kamanda huyo mgeni, kwamba wanamkaribisha kwa kumjaribu, na kwa wenye mtazamo huo wanaamini kuwa amekubali kujaribiwa.
Taarifa ya Kamanda Msangi aliyoisoma mbele ya waandishi wa habari jijini Mbeya, katika tathmini ya jeshi hilo kuhusu hali ya uhalifu ya Mkoa huo kwa kipindi cha mwezi uliopita, aliyataja matukio ya uhalifu yaliyo kwenye kumbukumbu zao kuwa ni pamoja na yenye kuhusiana na mauaji, ubakaji na ulawiti.
Matukio mengine aliyoyataja ni pamoja na utupaji watoto, usafirishaji binadamu, unyang’anyi wa kutumia silaha, kutumia nguvu, uvunjaji, wizi, upatikanaji na silaha kinyume cha sheria, bhangi, pombe kali aina ya moshi (gongo) na wahamiaji haramu.
Matukio mengine ni yale yenye kuhusiana na usalama barabarani, zikiwamo ajali, vifo kutokana na ajali, na ukiukwaji sheria za barabarani.
Kutokutokea kwa uhalifu wa kutumia silaha aina ya nondo kwenye tathmini ya Mkuu huyo wa Polisi mkoani humo, kumesababisha hofu miongoni mwa wakazi wa Jiji hilo wakiamini kuwa ni mbinu ya kiongozi huyo mgeni kuficha ukweli wa hali halisi ya uhalifu mkoani humo kutokana na ukweli kuwa wao tayari wamekuwa wakikabiliwa na mashambulizi yenye kutumia silaha hiyo.
Silaha aina ya nondo ni maarufu mkoani humo, hususani katika Jiji la Mbeya, ambapo hutumika sana kwenye uhalifu, huku wengi wakihusisha na ushirikina ingawa matukio mengi yanayotokea ni ya waporaji wanaopora simu na fedha wanazokuwa nazo waathirika.
Hata hivyo, kwa mujibu wa baadhi ya askari polisi mkoani humo, matumizi makubwa ya silaha hiyo katika uhalifu yanasababishwa na mambo kadhaa ikiwemo urahisi wa kuipata ikilinganishwa na bunduki, urahisi wa ubebaji wake kwani si rahisi kuhisiwa, utumiaji na kikubwa ni madhara yake.
“Nondo ni rahisi kuipata, kuibeba na kuitumia, inawarahishia kazi tofauti na silaha nyingine, hapa hakuna ushirikina, hii ni silaha hatari zaidi ya panga au hata bunduki,” anasema afisa mmoja wa jeshi hilo mkoani humo.
Wanahabari wahofia usalama wao
Katika hali inayotia shaka, mmoja wa waandishi wa habari jijini Mbeya alijikuta akitafutwa na maafisa wa polisi wawili wa juu ngazi ya wilaya, na kwa mujibu wa wanahabari wenyewe, shaka yao inajengeka kutokana na wito huo kuhusishwa na habari ya mwandishi huyo kuhusu kuibuka upya kwa wimbi la upigaji nondo jijini Mbeya.
Shaka zaidi ya wanahabari ilijitokeza katika mkutano huo wa Msangi, nayo imejijenga katika wito kwa waandishi wa habari uliomo kwenye taarifa yake, kwamba wazingatie maadili ya kazi yao ya uandishi wa habari kwa kile alichokiita kuepusha kupotosha umma na kuleta machafuko, na aya moja ya taarifa yake inasomeka hivi;
“Ni imani yetu kuwa vyombo vya habari vinapotumika vizuri yaani kwa kufuata na kuzingatia maadili ya kazi ni matumaini yetu uleta mabadiliko na maendeleo kwa jamii husika, ni wajibu wetu kufikisha ujumbe sahihi na kwa wakati, ni wakati wa kuandaa vipindi vya kuelimisha jamii (educative programmes), vipindi vya kuhabarisha (informative programmes), vipindi vya kuhabarisha na kuburudisha (infortainment programmes) kwa lengo la kujenga misingi mizuri na imara zaidi kwa jamii kwa ujumla hasa vijana na watoto.”


