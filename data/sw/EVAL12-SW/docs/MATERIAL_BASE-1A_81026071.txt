
Malindi waifunza Mafunzo 1-0

Imeandikwa na Mwajuma Juma, Zanzibar

Imechapishwa: 10 Oktoba 2016

WAKONGWE wa soka visiwani Zanzibar timu ya Malindi juzi waliibuka na ushindi wa bao 1-0 dhidi ya timu ya Mafunzo katika mchezo wa Ligi Kuu ya Zanzibar uliochezwa Fuoni. 

Malindi ambao ni mchezo wake wa pili kucheza, ambapo wa kwanza ilifungwa kwa idadi kama hiyo ya bao 1-0 na Kilimani City, katika mchezo huo ilijitahidi kuonesha uwezo wake licha ya kukaa juu msimu mzima bila ya kushiriki ligi.
Katika mchezo huo bao lake hilo la pekee liliwekwa kimyani na mchezaji wake Mohammed Mossi katika dakika ya 77 za mchezo huo.
Mbali na mchezo huo, lakini pia katika uwanja wa Amaan kulikuwa na mchezo mwengine uliowakutanisha Kipanga na Kilimani City ambapo Kipanga ilimalizia hasira zake kwa timu hiyo kwa ushindi wa mabao 3-0.
Wafungaji wa timu hiyo ambayo ilikuwa na machungu ya kufungwa na Taifa bao 1-0 katika mchezo wake wa kwanza yalifungwa na Mussa Suleiman katika dakika ya 19, Nassor Ali dakika 44 na Nassor Saleh dakika ya 80.
Ligi hiyo leo itaendelea tena kwa kupigwa michezo miwili, ambapo saa 8:00 mchana, Black Sailor itacheza na Kijichi na KVZ itakuwa uso kwa uso na Mundu saa 10:00 jioni.


