Ligi Daraja la Pili Zanzibar yaiva

Imeandikwa na Mwajuma Juma, Zanzibar

Imechapishwa: 11 Septemba 2016

CHAMA cha Soka Zanzibar (ZFA), wilaya ya Mjini kimetangaza ratiba ya makundi ya mechi za Ligi Daraja la Pili zinazotarajiwa kuanza mwezi ujao.

Ratiba hiyo ya makundi ilitangazwa jana katika kikao cha pamoja kilichowashirikisha viongozi wa klabu na wa ZFA Wilaya chini ya Mwenyekiti wake, Hassan Haji Hamza ‘Chura’.
Kikao cha kupangwa ratiba hiyo, kilifanyika Uwanja wa Amaan ambapo yalipangwa makundi mawili, huku kundi A likiwa na timu 15 na kundi B likiwa na timu 14 na kufanya jumla ya timu zote zinazoshiriki ligi hiyo kufikia 29.
Akizungumza katika kikao hicho Mwenyekiti Hamza alisema kuwa kwa kuanzia wametaja makundi pekee na ratiba kamili itatolewa baadaye.
Alizitaja timu zinazounda kundi A kuwa ni FC Roma, West Coast, Kundemba, Medson, Sicco, Mwembemakumbi, Magomeni, Rangers, New Generation, Colombia, Amani Fresh, Leads United, ZMCL na Kilimani City.
Kwa upande wa timu zinazounda Kundi B ni Elhilal, Raskazone, Mzalendo, Hawai, Kijangwani, Vikokotoni, Shangani, Kilimani Star, Gulioni, Kwerekwe City, Cozy Life, Mwembeladu, Dynamo na Sayari.


