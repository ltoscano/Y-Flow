
Watatu ndani juu ya ghasia za kikabila
Na KALUME KAZUNGU
WATU watatu wametiwa mbaroni na wanazuiliwa katika kituo cha polisi mjini Witu kufuatia ghasia zilizozuka kati ya jamii ya Wagiriama na Waorma, hali iliyozua vifo vya watu watatu.
Kijana wa kwanza wa Ki-Orma alipatikana amefariki jana asubuhi katika eneo la Nairobi Area kata ya Dide Waride, tarafa ya Witu, baada ya kuchinjwa na kukatwa shingo na watu wasiojulikana.
Kwa mujibu wa chifu wa eneo hilo, Bw Abdi Bocha Kosonde, kijana huyo alivamiwa na kuuawa takriban mita 200 kutoka nyumbani kwake mara tu alipotoa ng’ombe wake kwenda malishoni.
Saa kadha baadaye, mauaji mengine yalitekelezwa kijijini Boko, Witu.
“Nakisia mauaji yanatokea kufuatia chuki baina ya jamii hizi mbili za Orma na Giriama. Baada ya kijana kuuliwa, wengine wawili pia waliuawa na ninashuku ni katika harakati za kulipiza kisasi. Waliofariki ni Mgiriama mmoja na Mpokomo,” akasema chifu Abdi.
Tukio hilo pia limethibitishwa na Kamanda wa Polisi wa Kaunti ya Lamu Bw Leonard Omollo, aliyesema tayari walinda usalama wamepelekwa katika eneo hilo kushika doria.
Bw Omollo aliambia Taifa Leo jana kwamba chanzo kamili cha mauaji hakijajujikana lakini uchunguzi tayari umeanzishwa. Afisa huyo wa polisi, aidha alikiri kwamba kumekuweko na mizozano ya ardhi ya muda mrefu kati ya jamii za wafugaji na wakulima katika eneo lililotekelezwa mauaji.
“Tayari tumefaulu kuwatia mbaroni washukiwa watatu na wamezuiliwa katika kituo cha polisi. Ninashuku mauaji haya ni kutokana na mizozo ya ardhi hasa kati ya wafugaji na wakulima. Tunafanya uchunguzi na yeyote atakayepatikana atakiona cha mtema kuni,” akasema Bw Omollo.
Aidha, aliwataka wananchi kuwa watulivu na kuepuka kuchukua sheria mikononi mwao. Kufikia jana jioni, hali ya taharuki ilikuwa imetanda kote katika eneo zima la Witu huku wengi wa wakazi wakihofia usalama wao baada ya mauaji ya ghafla ya vijana hao watatu.
Kufuatia mauaji hayo, viongozi wote wa Kaunti ya Lamu wakiongozwa na Gavana Issa Abdalla Timamy, hivi leo alasiri wameandaa mkutano mjini Witu, ili kukutana na jamii za eneo hilo.


