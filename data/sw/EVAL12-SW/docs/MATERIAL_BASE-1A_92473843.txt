
Serikali yakosolewa kuhangaisha wanahabari
KAMPALA, Uganda SERIKALI ya Uganda imekosolewa vikali kwa kuendelea kuwahangaisha wanahabari, hali ambayo imetajwa kuwapa hofu wengi wao dhidi ya kuendelea kuangazia kampeni za uchaguzi mkuu utakaofanyika mwezi ujao.
Jumatatu, shirika la kutetea haki za kibinadamu la Human Rights Watch lilisema kwamba wanahabari wengi nchini humo wamekuwa wakihangaishwa na asasi za kiusalama, bila ya serikali kuchukua hatua zozote dhidi ya maafisa wanaohusika.
Wawaniaji saba wanagombea wadhifa wa urais, katika uchaguzi huo utakaofanyika mnamo Februari 18.
Rais Yoweri Museveni, ambaye ameiongoza nchi hiyo kwa miaka 30 vile vile ni miongoni mwa wagombea wakuu.
"Wanahabari wamekuwa wakipewa vitisho na asasi za kiusalama za serikali.
Vituo vya redio pia vimekuwa vikipokea vitisho kwa kuwaita wagombea wa upinzani katika vipindi vyao, hasa pale wagombea hao wanapoikosoa serikali," likasema shirika hilo katika ripoti.
Rais Museveni amekuwa uongozini tangu 1986, ambapo anatarajiwa kupata ushindani mkubwa wa kisiasa kutoka kwa Kizza Besigye anayewania kwa chama cha Forum for Democraric Change (FDC). Bw Besigye atakuwa akiwania wadhifa huo kwa mara ya tatu. Waziri Mkuu wa zamani Bw Amana Mbambazi pia anatarajiwa kumpa ushindani mkali kiongozi huyo.
Wagombea wote wanane wanatarajiwa kushiriki katika mjadala wa pamoja mnamo Januari 15. 


