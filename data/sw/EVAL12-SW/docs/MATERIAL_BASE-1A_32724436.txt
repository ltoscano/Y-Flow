
Hakimu asikitishwa na visa vingi vya unajisi
Na KAZUNGU SAMUEL Hakimu mkuu wa mahakama ya Kaloleni Bi Syvia Wewa amesema anasikitishwa na ongezeko la wavulana walio chini ya umri wa miaka 18 ambao hufikishwa mahakamani wakikabiliwa na kesi za kunajisi.
Akiongea wakati wa siku ya umma ya kujifahamisha na shughuli za mahakama katika eneo la Kizurini, hakimu huyo alisema wavulana wa Kaloleni wengi wao wakiwa bado hawajatimiza umri wa miaka 18 , hushtakiwa kwa unajisi.
“Ikiwa hali hii haitakomeshwa, basi kuna hatari vijana wa sehemu hii wakakosa kupata kazi nzuri siku za usoni.
Rekodi zao zitakuwa ni chafu, hasa baada ya kufikishwa kortini mara kwa mara,” akasema.
Kutokana na hali hiyo aliitaka jamii kujiri na mfumo wa kuwapa wavulana mwongozo kupitia kamati za maendeleo ya vijiji ili kuhakikisha kwamba visa hivi vinakoma.
Alisema ni kupitia kwa kamati hizo za ushauri ambazo zitahakikisha kwamba vijana wanapata fursa ya kubadilika kimaisha.
“Kila kesi za ubakaji zinaponifikia huko, utakuta wengi ni wavulana ambao hata hawajafika umri wa miaka 18. Ni kwa nini iwe hivyo? Je ina maana nyinyi wazee mumeshindwa kuwaasa vijana hawa kuwa waangalifu kimaisha? Lazima munde kamati za ushauri vijijini ambazo zitahakikisha kwamba vijana wanapata ushauri juu ya maisha yao ya baadaye,” akasema.
Akiongea katika hafla hiyo, naibu kamishna anayesimamia eneo la Kaloleni, Bw Fred Ndunga, alisema kuwa kumekuwa na tatizo pia kwa maafisa wa usalama ambao wamekuwa wakiwafunza vijana jinsi ya kujitetea kortini.


