Fainali ya Dansi Miamia Jumamosi

Imeandikwa na Mwandishi Wetu

Imechapishwa: 21 Septemba 2016

VIKUNDI saba vya kucheza muziki vitachuana katika fainali ya Dansi Miamia zitakazofanyika kwenye viwanja vya Don Bosco, Oysterbay Jumamosi ya wiki hii.

Shindano hilo litashirikisha vikundi vya Wazawa Crew, BBK B-BOYS, DDI, Crever Boys, Team Makolokocho pamoja na J-Combat.
Mratibu wa shindano hilo Bhoke Egina, alisema shindano la mwaka huu limekuwa na upinzani mkubwa tangu ngazi ya usaili kutokana na uelewa wa washiriki.
"Ushindani ulikuwa mkubwa kwa kweli mpaka kufikia hatua hii ya fainali majaji ambao ndio wakufunzi wao wamefanya kazi kubwa tangu kuanza kwa shindano mwaka huu," alisema Bhoke.
Makundi hayo yaliyofika hatua ya fainali mbali na kupata zawadi mbalimbali kutoka kwa wadhamini ambao ni Vodacom na Coca Cola, kundi litakaloibuka na ushindi litapewa zawadi ya Sh milioni 7. â€œUkiangalia kwa mwaka huu zawadi zimeongezeka na hii yote ni katika kuboresha shindano hili pekee kwa Tanzania, awali zawadi ilikuwa Sh milioni tano," alisema.
Alisema katika hatua hiyo ya fainali, kutakuwa na msanii mkubwa wa hapa nchini ambaye pamoja na kutoa burudani atatoa hamasa kwa washiriki.
Shindano la Dansi Miamia hufanyika kila mwaka kwa kushirikisha vijana wenye umri wa kuanzia miaka 18 wanaoshindana kucheza aina mbalimbali ya muziki.


