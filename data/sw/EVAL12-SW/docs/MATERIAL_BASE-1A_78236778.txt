DIANA EDWARD: Miss Kinondoni aliyepania kupambana na ukeketaji na ndoa za utotoni

Imeandikwa na Mwandishi Wetu

Imechapishwa: 25 Septemba 2016

DIANA Edward ni msichana mwenye umri wa miaka 18, ni mcheshi na mrembo.

Mwonekano wake wa mwili ni kati ya vitu vitakavyovutia zaidi unapokutana naye kwa mara ya kwanza. Huyo ni Miss Kinondoni 2016, mrembo ambaye anavutia zaidi namna anavyojitathmini yeye mwenyewe, anavyojieleza lakini pia uelewa wake wa mambo. Licha ya kushinda taji la Miss Kinondoni, Diana anaendelea na maandalizi ya kuwania taji la Miss Tanzania ambalo linatarajiwa kufanyika muda wowote kuanzia mwishoni mwa Oktoba mwaka huu.
Diana anasema kuwa mbali na urembo, lengo lake ni kuhakikisha anasaidia jamii katika masuala mbalimbali na kuendesha biashara yake mwenyewe. Anasema hata kabla ya kushiriki Miss Kinondoni au kuwa Miss Ubungo nafasi ya tatu, alikuwa akishiriki kuelimisha jamii yake ya Kimasai kuachana na mila potofu za ukeketaji na ndoa za utotoni. 
“Ni muda mrefu nimekuwa nikishiriki katika kutoa elimu ya kuelimisha jamii yangu ya Kimasai kuacha mila potofu za ukeketeji na ndoa za utoto, nimekuwa nikifanya hivi kwa kutoa elimu kwa jamii, lakini pia kupitia ukurasa wangu wa Facebook ambao nimekuwa nikiutumia kuelimisha kuhusu mila potofu na kukemea vitendo hivyo.
“Nashukuru kwa kazi hii kwani nimeweza kuwafikia watu wengi na kuwafikishia hili, na jambo la furaha na faraja kwangu ni hatua ya baba yangu mkubwa (Carlos Lukumai) ambaye alikuwa akishiriki ukeketaji, na kuwaoza binti zake wakiwa na umri mdogo, akikiri kupata elimu na kuahidi kuchana na tabia hiyo na kuwa balozi mzuri wa kuwaelimisha wengine kuachana na mila kama hizi,” anasema mrembo huyo.
Aidha, Diana anaomba serikali na wadau wengine wa masuala ya urembo kumsaidia kuandaa makala maalumu (documentary) ya mradi wake wa kupambana na mila potofu za ukeketaji na ndoa za utotoni kwa jamii ya Kimasai ambayo pia itasaidia na jamii nyingine ambazo zinafanya mila hizo. Anapozungumzia mashindano ya Miss Kinondoni, Diana anasema yalikuwa na ushindani na siri kubwa ya ushindi wake ni maombi, nidhamu na kubwa ni namna alivyoweza kuishi na washiriki wote jambo ambalo lilimfanya kuepukana na ugomvi ambao umekuwa ukitokea katika kambi.
Takwimu za Shirika la Afya Duniani (WHO) zinakadiria wasichana na wanawake milioni 91.5 duniani wamekeketwa. Kati yao milioni 12 wana umri mdogo wa miaka 10 hadi 14. Hata hivyo tovuti ya habari za ukeketaji (FMG) inataja nchi 26 za Kiafrika ambazo ni kinara katika ukeketaji, Tanzania ikiwamo. Takwimu za mwaka 2010 zinaonesha kuwa, takribani asilimia 15 ya wanawake Tanzania wamekeketwa.
Takwimu za taarifa ya Sensa ya Watu na Makazi ya mwaka 2012, inaonesha kuwa ukeketaji kwa kiwango kikubwa unafanyika katika mikoa ya Mara kwa asilimia 71 na Arusha asilimia 55. Kwa upande wa ndoa za utotoni, takwimu zilizotolewa na Shirika la Watu Duniani (UNFPA) mwaka huu zinaonesha kuwa Tanzania ni miongoni mwa nchi za Afrika zinazoongoza kwa ndoa za utotoni, ikishika nafasi ya tatu.
Takwimu nyingine zinaonesha kuwa Tanzania ina asilimia 26 huku Mali ikiongoza kwa kuwa na asilimia 72, Nigeria asilimia 57 na Uganda asilimia 47. Ushiriki wake katika masuala ya jamii Anasema baada ya kushinda taji la Miss Kinondoni ameweza kutoa msaada wa kuchangia ujenzi wa madarasa katika wilaya ya Kinondoni msaada alioutoa kwa kushirikiana na waandaaji wa Kanda ya Kinondoni, Rahmat Entertainment na Transevent Company Ltd.
Katika kutimiza wajibu wake kwa jamii na juhudi zake katika kupambana na vifo vya mama na mtoto, Diana pia ameweza kuchangia vifaa tiba kwenye Hospitali ya Mwanyamala katika wodi ya mama na mtoto.
“Ni msaada mdogo lakini umekuwa wa maana sana kwa mama na mtoto, maana unaweza kuwaokoa akinamama 900. Wengi wamekuwa wakichangia kwa kutoa biskuti, sabuni na vitu vingine, lakini mimi niliona niende kwenye vifaa tiba kwani ukijenga mama na mtoto unajenga taifa. Siku zote nimekuwa nikitembea katika msemo wa ‘Ukimuokoa mama umeokoa jamii nzima.’
Anapozungumzia ushiriki wake kwenye shindano la Miss Tanzania linalotarajiwa kufanyika mwishoni mwa mwezi Oktoba, Diana anasema, amejiandaa kimaombi, kisaikolojia na kuja na ubunifu wa hali ya juu. “Nimejiandaa kwa kumtegemea Mungu, kuwa mbunifu na kisaikolojia ili niweze kuishi vizuri na kila mshiriki kwani kila mtu anatoka eneo lake akiwa na tabia na mila tofauti,” anasema.
Anaongeza kuwa “lengo na kiu yangu ni kutwaa taji la Miss Tanzania. Nimekuwa nikiwafuatilia washindani wangu, nina imani kubwa ya kufanya vizuri na endapo sitashinda, lazima maisha yaendelee, nitaendelea na shughuli za kijamii kwani nitakuwa ni Miss Kinondoni.” Anasema kuwa anavutiwa na warembo ambao baada ya kutwaa taji, wamekuwa wakiisaidia jamii kama anavyofanywa Miss Tanzania 1999, Hoyce Temu ambaye amekuwa akifanya mambo mengi ya kijamii na kuleta mabadiliko katika nyanja mbalimbali.
Diana pia anasema anavutiwa sana na Miss Tanzania 2005, Nancy Sumari aliyeibuka Miss World Africa na kuwa kiu yake ni kufanya makubwa zaidi yake. Anapoulizwa mtazamo wake kuhusu fani ya urembo kama ni uhuni, Diana anasema fani hiyo ni kama fani nyingine na uhuni hauko kwenye fani bali kwa mtu mwenyewe. “Unaweza usiwe na vigezo na ukawa unalazimisha kushinda, wapo baadhi wanatumia mwanya wa kujirahisisha kwa waandaaji na wadau wengine ambao wanachangia kwenye maamuzi, sasa hilo ni mtu mwenyewe na si fani ya urembo,” anasema.
Diana anasema kutokana na dhana hiyo kuwa vichwani mwa jamii hata wazazi wake walikuwa wagumu kuunga mkono uamuzi wa kushiriki katika shindano hilo la warembo, lakini sasa wamekuwa wakimuunga mkono. “Awali wakati naeleza kutaka kushiriki kwenye urembo, wazazi wangu hawakutaka, kutokana na dhana hizo za kuona urembo ni uhuni. Lakini baada ya kuingia kwenye tatu bora ya kitongoji cha Ubungo na baadaye kuwa Miss Kinondoni na hasa baada ya kuonekana kwenye vyombo vya habari, wameshajua nini nilichokuwa nataka,” anasema.
Diana ni mtoto wa tafu wa familia ya watoto watano wa familia ya Edward Loy na Dorothera Edward. Elimu ya msingi amemaliza katika shule ya msingi Revelosi na hatimaye mwaka 2015 alihitimu Kidato cha Nne katika shule ya sekondari ya Arusha Day na sasa anatarajia kujiunga na Chuo cha Usimamizi wa Fedha (IFM) kwa ajili ya kusomea masuala ya kodi.


