

NI wiki mbili mfululizo sasa kumekuwa na masuala mbalimbali yaliyokuwa yanaripotiwa kwenye vyombo vya habari na kujadiliwa katika mitandao ya kijamii. Kilichonishangaza zaidi ni baada ya watu kadhaa waliponitumia ujumbe, kunipigia simu wakiniuliza maswali kuhusu baadhi ya mambo hayo. 
Kwa mfano kuna mtu aliniuliza “mbona mamlaka ya polisi ilitakiwa kupeleka mkataba kwenye kamati ya Bunge na haikutimiza na inaelekea kamati imegwaya kufanya chochote? Nikamjibu wamewapa muda mwingine, yule mtu akaniambia mbona Mh. Ester Bulaya alikamatwa na kuletwa kwa ndege kutoka Mwanza aliposhindwa kuitikia wito? 
Mwingine akaniuliza kuna mtu huko Arusha anashtakiwa kwa kosa la kumwita Mh. bwege lakini kuna mtu aliyewaita watu wapumbavu na malofa mbona hakuchukuliwa hatua?
Mwingine akaniuliza eti yule wakili wa Takukuru katika kesi ya aliyekuwa Meneja wa Tanesco baada ya hukumu ya kuachiwa meneja huyo na wenzake, yeye amelalamika kuwa kuna rushwa katika suala hili, Je, kama ameona rushwa kwanini asichukue hatua kwa vile yeye kazi yake ni kushughulikia rushwa? 
Mimi nilipata maswali mengi sana maana maswali haya yameletwa na watu tofauti kutoka sehemu tofauti na haiba tofauti. Kwanini wananiuliza mimi? Wanadhani kuwa nina majibu ya kila swali? Na kama wanadhani hivyo ni kwanini? Katika kutafakari nilikumbuka somo la falsafa na wanafalsafa mbalimbali niliowahi kuwasoma. Somo hili lilikuwa na maswali na mengine hayakuwa na majibu na katika kujaribu kujibu huweza kuwa na maswali zaidi. Kwa mfano jibu la swali kuwa falsafa ni nini limejibiwa kwa njia nyingi sana.
Clare Carlisle yeye anasema falsafa ni kujaribu kuelewa mazingira yote yanayotuzunguka. Tumejikuta katika hii dunia bila kuamua au kupanga hivyo kuna haja ya kujaribu kuielewa kwa kufanya tafsiri na maana katika dunia hii. Kwa hiyo kwa upande wake ni kupata majibu ya uelewa wa hali tunayojikuta kwayo. Naye John Dunn anasema kuwa falsafa ni uchunguzi wa nini kilicho kweli na jinsi watu wanavyopaswa kuishi. Huyu yeye anaona ukweli wa maisha na jinsi watu wanavyopaswa kuishi imekuwa na hali ya kuwa na umbali badala au ya kuwiana au kukaribiana.
Wapo wengine wengi ambao wao hawakujaribu kujibu swali la falsafa ni nini bali walitoa kanuni za maisha kama vile Plato aliyesema mpaka wanafalsafa watakapotawala kama wafalme na kuwaongoza watu kwa nia njema, yaani mamlaka ya kisiasa na falsafa vitakavyowiana au vitakavyoongea lugha moja maovu hayataisha katika miji na hata kwa wanadamu. Aristotle yeye aliweka kanuni ya kutenda mema na si kuwa mwema. Haina maana alisema, ya kuwa mwema wakati wema wako hauhusiani na kuwatendea watu wengine mema.
Haya mawazo yalijitokeza pale niliposaidiwa na baadhi ya watu kutafakari maswali niliyoulizwa hapo juu. Hayo maswali si magumu ukiyaangalia juu juu. Ila ukiyaangalia kwa undani ni maswali mazito yanayohusu kanuni katika maisha. Katika wale tuliojaribu kutafakari kuna aliyesema tuzingatie falsafa ya Binaadamu na Watu. Neno binaadamu linasemekana kubeba itikadi. Na inategemea tuko katika itikadi gani. Kwa sasa nchi yetu imehama kutoka katika itikadi ya ujamaa na ipo katika itikadi ya ubepari. Namkumbuka sana Mwalimu Nyerere katika kupambanisha itikadi hizi mbili na mawazo yake yalieleweka sana kwenye mazungumzo baada ya habari wakati huo yakisomwa Redio Tanzania. Tulikuwa tunasikia ‘Ubepari ni unyama’ na’ Ujamaa ni utu, utu , utuuuu’. Katika tafakari yetu mmoja wetu alieleza kuwa katika mfumo wa ubepari binadamu ni yule mwenye mtaji yaani fedha, mali, hadhi au wadhifa.


