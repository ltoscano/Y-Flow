
RC Rukwa ala chakula na wafungwa

Imeandikwa na Peti Siyame, Sumbawanga

Imechapishwa: 04 Oktoba 2016

WAFUNGWA na mahabusu wamepigwa butwaa baada ya kumshuhudia Mkuu wa Mkoa wa Rukwa, Zelothe Steven aliyetembelea gereza la mahabusu la mjini Sumbawanga, akila chakula kilichoandaliwa kwa ajili ya wafungwa. 

Zelothe wakati akila chakula hicho, tukio alilolifanya bila kutarajiwa huku baadhi ya mahabusu na wafungwa wakishuhudia, alisikika akikisifia chakula kuwa kilikuwa kitamu.
Tukio hilo ni la juzi katika gereza la mahabusu lililopo mjini Sumbawanga, ambapo Zelothe alilitembelea ili kusikiliza kilio cha wafungwa na kutafuta utaratibu wa kuweza kuwasaidia na kuondoa msongamano katika magereza hayo.
Zelothe aliyefuatana na wawakilishi wa mahakama pamoja na wajumbe wa Kamati ya Ulinzi na Usalama ya Mkoa kabla ya kuzungumza na wafungwa na mahabusu, alikagua miundombinu ya gereza hilo ikiwemo sehemu za kulalia, kupikia, vyoo wanavyotumia wafungwa na mahabusu pamoja na huduma ya maji na umeme.
Mkuu huyo wa mkoa ili kujiridhisha chakula kinacholiwa na wafungwa na mahabusu katika gereza hilo, aliomba bakuli la ugali na maharage na kuanza kula mbele ya wafungwa hao, jambo ambalo liliwashangaza wafungwa wengi na kushindwa kuamini kumshuhudia akila chakula hicho.
Baada ya kumshuhudia akila chakula hicho, Katibu Tawala wa Mkoa wa Rukwa, Nixon Nzunda, Mtendaji Mkuu wa Watumishi wa Mahakama, Emanuela Munda na Katibu wa Mkuu wa Mkoa, Frank Mateni nao waliomba chakula hicho na kula kama alivyofanya mkuu wa mkoa.
Baada ya kula, Zelothe alikiri kuridhishwa na chakula hicho na kueleza kuwa maharage si tu yalikuwa wameiva pia yalikuwa na chumvi na yameungwa vizuri kwa mafuta.


