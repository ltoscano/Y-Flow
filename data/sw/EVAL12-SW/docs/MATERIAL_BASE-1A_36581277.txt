Hongera Majaliwa kwa kutangulia Dodoma

Imeandikwa na Lucy Ngowi

Imechapishwa: 02 Oktoba 2016

ILIKUWA kama ndoto pale Rais John Magufuli alipotamka kwamba serikali itahamia Dodoma ndani ya kipindi cha miaka minne ijayo. 

Alitangaza hilo kwa mara ya kwanza kwenye Mkutano Mkuu wa CCM uliofanyika Dodoma mwaka huu, na kisha kusisitiza kauli yake hiyo katika maadhimisho ya Siku ya Mashujaa yaliyofanyika Uwanja wa Mashujaa mjini humo.
Lakini, kwa sasa maneno hayo yametekelezwa kwa vitendo baada ya Waziri Mkuu, Kassim Majaliwa kutangaza juzi kwamba siku hiyo mchana angeondoka rasmi kuhamia Dodoma.
Alisema hayo Dar es Salaam asubuhi alipokuwa akipokea msaada wa Sh milioni 190 kwa ajili ya kuwasaidia waathirika wa tetemeko la ardhi mkoani Kagera, Pamoja na kuwashukuru wote waliotoa msaada huo, alisisitiza angehama rasmi kutoka Dar es Salaam kwenda Dodoma na kwamba atakuja Dar es Salaam kwa shughuli maalumu pekee, hivyo alitumia nafasi hiyo kuwaaga wakazi wa jiji hilo na kuwakaribisha Dodoma.
Kuhusu misaada ya waathirika wa tetemeko la ardhi Kagera, ambayo imekuwa ikiendelea kutolewa ofisini kwake, Majaliwa alisema atatoa utaratibu maalumu wa lini atakuja kuipokea jijini Dar es Salaam, lakini pia kwa wale watakaokuwa na nafasi, wanakaribishwa Dodoma. Na ndio maana baada ya kuwasili katika makazi mapya, alipokewa vizuri na viongozi na wananchi wa mkoa wa Dodoma kwa nderemo na vifijo pamoja na mabango yaliyokuwa na ujumbe mzuri wa kumkaribisha.
Kutokana na mfano huo aliouonyesha Waziri Mkuu, inawapasa sasa mawaziri, naibu mawaziri na makatibu wakuu, kujipanga kwa safari ya kuelekea Dodoma ili kumuunga mkono. Hatua ya kuhamia Dodoma inaudhihirishia dunia na Wa tanzania kwa ujumla kuwa kuanzia sasa serikali ipo Dodoma, kwa kuwa waziri mkuu ndiye mtendaji mkuu wa serikali.
Mafanikio kama haya yanatokana na uongozi mzuri na imara wa Rais wa Awamu ya Tano, John Magufuli, Makamu wa Rais Samia Suluhu Hassan na Waziri Mkuu Majaliwa, ambao umedhihirisha kuwa unatekeleza ahadi zake kwa vitendo. Hali hiyo ni tofauti na miaka mingine, ambako kulikuwa na ahadi nyingi ambazo zilikuwa hazitekelezeki.
Wakazi wa Dodoma wanatakiwa kuitumia vizuri fursa hiyo ya Majaliwa kuhamia Dodoma kwa kutengeneza miundombinu ya kutosha, kulima kilimo cha kisasa chenye tija na kuenzi amani.
Shime Wa tanzania kila mmoja kwa nafasi yake, anatakiwa kuipongeza Serikali ya Awamu ya Tano kutokana na jitihada mbalimbali inazozifanya kwa vitendo, kwani kama sio uimara wa viongozi wakubwa, mambo mengi yasingekwenda kama yalivyopangwa.
Kutangulia kwa Majaliwa mkoani Dodoma, kutatoa fursa nyingi za kiuchumi kwa mji huo, hivyo wakazi wake wakizitumia vizuri wataweza kufanikisha malengo yao na kuondokana na umaskini. Ni imani yangu kuwa watendaji mbalimbali na watumishi wa serikali, nao wapo njiani ili azma ile ya Dodoma kuwa mji mkuu itimie kwa matendo.
Shime Wa tanzania tuunge mkono Waziri Mkuu kwa uthubutu alioufanya wa kuhamia Dodoma kwa vitendo. Katika safari hii ya Dodoma, ni imani yangu kuwa hakuna mtendaji ama mtumishi yeyote wa serikali, ambaye atapangiwa kwenda huko na kujaribu kukwepa


