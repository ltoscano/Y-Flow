
Jitihada pekee zitaibeba Yanga kesho
Mabingwa wa soka Tanzania, Yanga wataingia kwenye Uwanja wa Taifa kesho kupambana na TP Mazembe katika mechi ya pili ya Kombe la Shirikisho la Soka Afrika (CAF).
Yanga inaingia uwanjani kesho baada ya kuanza vibaya mchezo wa kwanza kwa kufungwa bao 1-0 na MO Bejaia ya Algeria, uliofanyika wiki iliyopita kwenye mji wa Bejaia, nje kidogo ya Algiers.
Kufungwa kwa Yanga katika mchezo huo, kumeelezwa kugubikwa na sababu lukuki, huku kocha wa timu hiyo, Hans Pluijm akilalamikia waamuzi wa mchezo huo kuwa walikuwa wakiwabeba wenyeji.
Tunadhani Pluijm ameonyesha udhaifu kwani hakupaswa kulalamikia waamuzi, kwa kuwa kila kinachoamuliwa na mwamuzi, awe amekosea au amepatia, hakubadilishi mchezo, kwa kuwa uamuzi ndiyo huo.
Pluijm angeelezea tatizo la kiufundi la kwa nini Yanga haikufunga na sababu za kufungwa, mfumo ulikuwaje na mchezaji gani alifanya nini na nini atakifanya katika mchezo wa unaofuata dhidi ya TP Mazembe.
Hicho ndicho Wa tanzania hasa mashabiki wa timu hiyo walitaka kufahamu kuliko sababu nyepesi kuwa Yanga ilionewa na mwamuzi kuwa alikuwa akiwapendelea wenyeji.
Mbali na hayo, kubwa katika mchezo wa kesho dhidi ya TP Mazembe, kinachotakiwa ni ushindi kwa Yanga ili walau kufufua matumaini baada ya kupoteza mchezo huo.
Ushindi wa Yanga utachagizwa zaidi na mashabiki wake kwa kuwa itakuwa nyumbani katika hali ya hewa na mazingira iliyoyazoea.
Hakika hakuna ubishi kwamba Yanga ina kila sababu ya kushinda mchezo huo kwa kuwa inacheza mbele ya halaiki ya mashabiki wake. Hawa ni kama mchezaji wa 12 uwanjani, kwani hutia nguvu na hamasa kwa wachezaji.
Hamasa ya mashabiki ni kitu cha msingi katika kuwatia moyo wachezaji kufanya vyema.
Sababu nyingine ya kuifanya Yanga kushinda ni kuwa inacheza katika hali ya hewa iliyoizoea ambayo si kikwazo kwa wachezaji wake. Hali ya hewa ya joto kali au baridi sana, inaweza kusumbua timu.
Kingine kinachopaswa kuzingatiwa na wachezaji wa Yanga ni kucheza kwa nidhamu ili kuepuka kadi zisizokuwa na ulazima. Wachezaji watano walipata kadi katika mchezo wa Algeria, na ndicho kitakachomfanya Amiss Tambwe kukosa mchezo wa kesho kwa kuwa na kadi ya pili ya njano.
Wakati mwingine wachezaji wanajitakia kadi. Suala la kuzungumza nahodha, utakuta mwingine anakwenda kusaidia kuzozana na mwamuzi, matokeo yake ni kadi isiyokuwa na lazima, hii inapaswa makocha na benchi la ufundi kuwaelekeza wachezaji.
Mechi za kimataifa ni tofauti na ligi yetu ambayo, mchezaji anazozana na mwamuzi na hamfanyi chochote. Katika mashindano haya, mwamuzi ni mwepesi kutoa kadi. 
Tunaamini wachezaji wamekwisha jengwa kisaikolojia, kuwa hakuna kuhofia timu na wala hakuna kujiona wanyonge, baada ya kupoteza mchezo wa kwanza, kinachotakiwa ni ushindi kwa kwenda mbele, hakuna kingine.
Pamoja na maelekezo mbalimbali ya benchi la ufundi na zaidi kocha Pluijm, tunaamini wachezaji watakuwa wamerekebisha makosa na wanakuja na mbinu mbadala kuhakikisha wanashinda mchezo huo.
Tunaitakia Yanga kila la heri Yanga.


