
Ni muda tu kabla ya nyota ya Gerald uwanjani kuteka kurasa za habari
Na IGNATIUS OUNDO

UWEZO alionao wa kupiga chenga za maudhi ni thibitisho tosha katika safari yake ya kuwa mmoja kati ya wanasoka bora hapa Kenya na kimataifa siku za mbeleni.
Gerald Omondi mwenye umri wa miaka 14, ni chipukizi wa hivi punde ambaye anaendelea kufanya makubwa katika uwanja wa kabumbu hasa kwenye michuano ya kuwania vipute na ligi za mashinani.
Anasema alitambua kipawa chake akiwa na umri wa miaka 10 wakati huo alikuwa mwanafunzi wa darasa la nne katika shule ya msingi ya Thawabu iliyoko mtaa wa Kayole jijini Nairobi.
Taaluma hii anayojivunia kwa sasa asema ilichochewa na magwiji wa soka hasa wa ughaibuni kufu ya mvamizi Lionel Messi ambaye anasakatia klabu ya Barcelona kutoka Uhisapania.
“Nilivumbua talanta yangu nikiwa na umri mdogo sana. Ni talanta ambayo niliiga kutoka kwa mshambuliaji wa Barcelona Lionel Messi ambaye hucheza kabumbu la kutamaniwa mno,” chipukizi Omondi asema.
Ingawa hivyo, amepiga moyo kung’aa kimasomo na katika soka. Anasema licha ya kuwa wembe uwanjani pia anafanya bidii masomoni ili iwe njia moja ya kujenga maisha bora ya usoni.
“Japo naonyesha weledi wangu uwanjani pia natia bidii masomoni kwa nia ya kufanya vyema katika mitahani ya kitaifa hali ambayo itabadilisha maisha yangu siku za usoni,” chipukizi huyo asema.
Aidha, chipukizi Omondi alikuwa miongoni mwa watahiniwa waliokalia mtahani wa kitaifa Kenya Certeficate of Primary Education (KCPE) mwaka kesho.
Barubaru Omondi ambaye anamiliki vyema safu kati ndani ya klabu ya AFC Galactical, ameishia kuwa mchezaji wa kutegemewa sana timuni. Hii baada ya uwepo wake chipukizi huyo umeweza kuchochea matokeo bora ya timu hiyo siku za hivi karibuni. Ni uwepo ambao ulisaidia timu hiyo kusajili ushindi wa magoli 3-2 dhidi ya Despanol FC kwenye mechi ya kindumbwendumbwe cha Victory Youth Tournament kilichoandaliwa uwanjani Victory Grounds awali.
Pamoja na hayo chipukizi huyo alikuwa miongoni mwa kikosi cha timu yake ambacho kilinyanyua taji la Mathare Youth Sports Association (MYSA).
Mataji mengine ya klabu hiyo ambayo yalichochewa na staa Omondi ni pamoja na taji la Deliverance Church Cup, Back To School na Ibuka Tournament kati ya mataji mengine kibao.
Upekee huu wa aina yake katika fani ya kabumbu ndiyo ulimsaidia kujiunga na timu ya AFC Galactical miaka ya nyuma.
Hata hivyo, talanta yake inazidi kumea mizizi na matarajio yake sasa ni kuona kwamba amefaulu kuwa miongoni mwa magwiji wa soka hapa Kenya na Kimataifa siku za hivi punde.
Ni matarajio ambayo yanamsukuma kufanya mazoezi ya kufana kila uchao chini ya kocha wake George Kiiza. Anasema ukakamavu na bidii yake mazoezini ndiyo kutachangia mchezo wake kuimarika hali ambayo itachochea afikie upeo wa kina Lionel Messi na Cristiano Ronaldo.


