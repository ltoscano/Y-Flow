
Tanzania itaweza kuficha kaa la moto mfukoni?
Aug 22, 2012

MWANAMUZIKI Bob Marley aliwahi kuimba wimbo wenye maneno haya; “Utawapumbaza baadhi ya watu kwa muda tu. Lakini huwezi kuwapumbaza watu wote kila wakati.” Inaelekea Tanzania haijajifunza chochote kutokana na onyo hilo la mwanafalsa na mwanamuziki huyo. Hii inadhihirishwa na kukurupuka kwa Waziri wa Maliasili na Utalii, Balozi Hamisi Kagashiki, kukanusha madai ya shirika la kimataifa la utetezi wa mazingira duniani (AVAAZ), lenye makao yake makuu nchini Uingereza.

Mwanzoni mwa juma lililopita AVAAZ iliendesha kampeni kali kwa njia ya mtandao wa internet dhidi ya Kampuni ya Otterlo Business Corporation Ltd, inayokalia kimabavu ardhi ya wafugaji wa jamii ya Maasai, wilayani Ngorongoro kwa zaidi ya miaka 20.

Kampeni ya AVAAZ ilifanikiwa kwa kiasi kikubwa. Ilitaka saini 150,000 tu.
Ndani ya saa 24 pekee, watu 400,000 walitia saini zao. Na hadi naandika makala haya AVAAZ imashakusanya saini karibu milioni moja kutoka kona zote za dunia.

Naibu Waziri wa Mawasiliano, Sayansi na Teknolojia, Januari Makamba, alishtushwa mno na kampeni hiyo. Akaandika katika moja ya mtandao wake wa kijamii kuwa, kampeni hiyo inasambaa kama moto vile, lakini Naibu Waziri wa Maliasili na Utalii, Lazaro Nyalandu, akaandika kuwa angeenda Hifadhi ya Serengeti kuchunguza ukweli wa madai hayo.
Hata hivyo, pamoja na hayo yote, ghafla Balozi Kagasheki akawaita waandishi wa habari kukanusha kwa kumung’unya maneno, madai ya tishio dhidi ya Maasai wa Loliondo.

Kagasheki alitaka kuaminisha Ulimwengu, bila mafanikio, kuwa AVAAZ ni wazushi.
Ukweli ni kwamba AVAAZ wapo sahihi. Wafugaji wa Loliondo wapo hatarini.

Job Ndugai, Naibu Spika wa Bunge la Jamhuri, anaendelea kukalia taarifa ya ukiukwaji wa haki za binadamu Loliondo, wilayani Ngorongoro. Zaidi ya miaka mitatu sasa imepita tangu serikali ilipofanya ukatili dhidi ya watu wa Loliondo.

Julai 9, mwaka 2009, Mbunge wa Ngorongoro, Saning’o ole Telele, alimuuliza Waziri Mkuu, Mizengo Pinda, kwa nini serikali inawafukuza wafugaji Loliondo na kuwapiga pamoja na kuchoma moto makazi yao? Novemba 6, mwaka 2009 Telele aliwasilisha maelezo binafsi bungeni akitaka maelezo kuhusu ukatili dhidi ya wananchi wa Loliondo.

Spika wa Bunge kwa wakati huo, Samuel Sitta, aliiamuru Kamati ya Kudumu ya Bunge ya Ardhi, Maliasili na Mazingira iliyokuwa ikiongozwa na Job Ndugai kwenda Loliondo kuchunguza madai ya Telele.

Kama vile mwendelezo was enema, ghafla Waziri wa Maliasili na Utalii, wakati huo Shamsa Mwangunga, akamteua Ndugai kuwa mjumbe wa Bodi ya Mamlaka ya Hifadhi ya Ngorongoro, uteuzi ambao uliambatana na hisia kwamba pengine ili amlinde na kashfa hii chafu ya Loliondogate.

Wakati Mwangunga anamteua Ndugai, Mbunge wa Kongwa, kuwa mjumbe wa Bodi ya Mamlaka ya Hifadhi ya Ngorongoro alimwondoa Mbunge wa Ngorongoro, Saning’o ole Telele, kwenye Bodi.

Kama mwakilishi wa wafugaji waishio katika Hifadhi ya Ngorongoro kuna desturi ya Mbunge wa Ngorongoro kuwa mjumbe wa Bodi ya Ngorongoro. Ni dhahiri Mwangunga alimwadhibu Telele kwa kuwa tu, pengine, alithubutu kuwatetea wananchi wa Loliondo.

Hadi leo hii, pamoja na kutafuna mamilioni ya fedha za walipa kodi, bado akina Ndugai hawajathubutu kuiweka hadharani taarifa hiyo ya dhuluma dhidi ya binadamu.

Kashfa hii ya aina yake Tanzania inayoitwa Loliondogate ilianza mwaka 1992, wakati wa utawala wa Rais Ali Hassan Mwinyi. Serikali ya Benjamin Mkapa iliifunika kibabe kashfa hii bila kujali vilio vya wananchi wa Ngorongoro.

Jakaya Kikwete alipoingia madarakani mwaka 2005, kashfa hii ikapata sura mbaya zaidi kuliko wakati mwingine wowote. Mwezi Julai, 2009 serikali ilichoma moto makazi ya wafugaji wa Loliondo na kuwafanyia kila aina ya hujuma kwa lengo la kuilinda kampuni ya uwindaji kutoka Umoja wa Falme za Nchi za Kiarabu.

Hii ni kampuni ya aina gani inayolindwa na serikali kwa nguvu kubwa kiasi hiki? Ni kampuni inayomilikiwa na Mwana Mfalme Mohamed Abdulrahim Al-Ali.
Mkurugenzi Mtendaji wa Kampuni ya Otterlo Business Corporation Ltd, Isaack Mollel, anaweka bayana jambo hili katika wasifu wa kampuni hiyo aliouandika Februari, mwaka 2007.

Mollel anadai kuwa Al-Ali alikuja Tanzania kwa mara ya kwanza mwaka 1985. Al-Ali alirudi Oktoba, mwaka 1987 na kuwinda wanyamapori kwa siku saba. Mwezi Julai, mwaka 1990 tajiri huyu alirudi tena kuwinda katika Pori Tengefu la Lolkisale. Alirudi tena Desemba, mwaka 1990 na kuwinda katika Pori Tengefu la Longido linalopakana na Pori Tengefu la Loliondo.

Jarida la New York Times la Novemba 13, mwaka 1993, liliandika habari iliyodai kwamba wawindaji kutoka familia ya kifalme ya Umoja wa Falme za Nchi za Kiarabu waliwinda wanyama kikatili Tanzania. Wanyama wale walikuwa ni pamoja na wanyama walio katika hatari ya kutoweka duniani kama vile duma na mbwa mwitu.

Januari 20, mwaka 1993 gazeti la Mfanyakazi lilichapisha habari yenye kichwa cha habari; “Tanzania ‘inavyoliwa’ na Waarabu.” Habari ile, iliyoandikwa na mwandishi wa habari, marehemu Stan Katabalo, ilidai kwamba Januari 18, mwaka 1993, dege kubwa lenye namba za usajili A6-HRM kutoka Umoja wa Falme za Nchi za Kiarabu lilitua Uwanja wa Ndege wa Kimataifa wa Kilimanjaro (KIA). Dege holo lilikuja kuwachukua wanamfalme na mawindo yao pamoja na wanyama waliowakamata wakiwa hai bila kibali.

Wanamfalme hao na watoto wao walisindikizwa na mmoja wa mawaziri wa wakati huo ambaye aliongozana na mmoja wa maafande waandamizi katika Jeshi la Wananchi wa Tanzania. Maofisa hawa waandamizi wa Jeshi na Serikali walikuja “kulainisha” safari hiyo.

Alipobanwa na vyombo vya habari, Waziri wa Utalii, Maliasili na Mazingira, wakati huo, Abubakar Mgumia, alikiri kuwa wanamfalme wale walifanya uhalifu na uharamia mkubwa. Waliwinda wanyama wengi kuliko wale walioruhusiwa kisheria. 

Waliwakamata wanyama hai kinyume cha sheria na Mgumia alikiri pia kuwa baadhi ya wanyama wale walifia KIA kwa mujibu wa Sunday News la Machi 21, mwaka 1993.

Novemba 11, mwaka 1992, Waziri Mgumia, alimpa kibali cha uwindaji kinyume cha sheria Brigedia Mohamed Abdulrahim Al-Ali, wa Dubai, ili awinde katika Pori Tengefu la Loliondo kwa miaka 10, kuanzia Januari mosi, mwaka 1993.

Kwanza, Waziri Mgumia alivunja kifungu namba 4(1-2) ya Sheria ya Mashirika ya Umma namba 17 ya 1969 iliyotaka wakati huo kuwa kampuni zote binafsi ni lazima zilete wageni wao kupitia shirika la umma, Tanzania Wildlife Corporation, kwa kifupi TAWICO.

Pili, serikali pia ilivunja Sheria ya Wanyamapori namba 12 ya 1974 kwa kulipokonya shirika la umma, TAWICO, Pori Tengefu la Loliondo 1992. Wizara iliipa kibali cha uwindaji kwa miaka mitano TAWICO, kuanzia Januari 1991 hadi Desemba 1996.

Serikali kwa makusudi ilivunja sheria hiyo hiyo kwa kumpa mtu binafsi, Brigedia Al-Ali, kibali cha uwindaji na tena kwa miaka10 badala ya kampuni tena kwa miaka mitano.

Mkurugenzi wa Wanyamapori wakati huo, Muhidin Ndolanga, alipinga kwa kadiri ya uwezo wake uharamia huo na aliapa kwamba atapambana nao hadi mwisho. Ndolanga alisema haingii akilini kulipokonya shirika la umma eneo tena kwa kuvunja sheria; yaani kumpa mtu binafsi asiye na kampuni na tena kwa miaka 10.
Ndolanga alitabiri pia kuwa wanyamapori Loliondo wangetoroshwa kwenda nje kama inavyotokea sasa hivi.

Msukumo kutoka Ikulu ya Rais wa wakati ule, Mwinyi, ulikuwa mkubwa sana.
Inadaiwa kwamba Mkuu wa Mkoa wa Arusha alipewa amri ili amwamuru Mkuu wa Wilaya ya Ngorongoro, Leban Makunenge, ahakikishe haraka kuwa vijiji sita vinatia sahihi mkataba wa kumruhusu Brigedia Al-Ali kuwinda kwa miaka 10 Loliondo.

Novemba 20, mwaka 1992, ikiwa ni ndani ya siku 10 tu tangu Waziri Mgumia alipompa kibali cha uwindaji Brigedia Al-Ali kinyume cha sheria, mkataba uliwekwa sahihi na viongozi mbalimbali wa Wilaya ya Ngorongoro.

Kwa mujibu wa Mbunge wa kwanza wa Ngorongoro, Moringe ole Parkipuny, viongozi wa vijiji sita walikataa kuridhia Brigedia Al-Ali kuwinda kwenye ardhi ya vijiji vyao.

Lakini Mbunge wa Ngorongoro wa wakati huo, marehemu Richard Koillah, huku akifahamu fika kuwa hana mamlaka kisheria ya kusaini kitu chochote kwa niaba ya vijiji hivyo sita, alitia sahihi kwa niaba ya vijiji sita kwenye mkataba.
Mkuu wa Wilaya ya Ngorongoro, Leban Makungenge, alitia sahihi kwa niaba ya Serikali Kuu.

Ni wazi kuwa Kamati ya Ndugai ina mengi ya kuficha kuhusu kashfa hii.
Inasikitisha sana ‘kumsikia’ Balozi Kageshiki akiiita giza nene kuwa mchana.
Ukweli haufichiki.
Mwandishi wa makala hii, Navaya ole Ndaskoi , ni mwanaharakati wa haki za binadamu. Anapatikana kwa simu namba 0754 453 192


