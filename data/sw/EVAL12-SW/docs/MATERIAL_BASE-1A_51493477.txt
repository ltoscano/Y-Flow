
Familia yaomba diwani awekwe kizuizini
Daniel Mjema, Mwananchi dmjema@mwananchi.co.tz
Moshi. Familia ya marehemu Simon Mbyalu imewasilisha ombi mahakamani la kutaka wakurugenzi wa Marobonya & Company (T) Ltd wakamatwe na kuwekwa mahabusu katika Gereza la Karanga.
Katika maombi hayo, mahakama imeombwa kutoa amri ya kumkamata Diwani wa Kata ya Mji Mpya, Abuu Shayo na mkewe, Salma Shayo na kuwaweka kizuizini hadi watakapolipa Sh45 milioni.
Fedha hizo ni fidia iliyotolewa na mahakama Desemba 6, 2012 kwa familia hiyo kutokana na kifo cha Mbyalu kilichotokana na ajali iliyosababishwa na dereva aliyekuwa akiendesha gari la kampuni hiyo.
Tangu Hakimu Mkazi wa Mkoa Kilimanjaro, Lugano Kasebele atoe hukumu hiyo mwaka 2012, kampuni hiyo haijalipa fidia hiyo wala kukata rufaa kupinga hukumu hiyo. 
Kupitia kwa wakili Oscar Msechu, familia hiyo imefungua maombi ya kukazia hukumu hiyo pamoja na mengine, wakurugenzi hao wawekwe kizuizini hadi watakapotekeleza amri ya mahakama.
Maombi hayo yalianza kusikilizwa wiki iliyopita mbele ya Hakimu Mkazi Mfawidhi wa Mkoa Kilimanjaro, Joachim Tiganga na kupanga Juni 2, mwaka huu kuwa siku ya kutoa uamuzi.
Kabla ya kusoma uamuzi huo, Hakimu Tiganga amewataka wajibu maombi hao wanaotetewa na wakili Apollo Maruma kuwasilisha majumuisho ya kesi Mei 12 na waombaji wawasilishe yao Mei 25.
Katika kesi ya msingi msimamizi wa mirathi, Lucas Mbyasu alilalamika kuwa ajali iliyochukua uhai wa ndugu yao iliyotokea Septemba 06, 2009 ilisababishwa na uzembe wa dereva, Gulam Mark aliyekuwa mwajiriwa wa kampuni hiyo akiendesha Toyota Hiace lenye namba 574 AHX.


