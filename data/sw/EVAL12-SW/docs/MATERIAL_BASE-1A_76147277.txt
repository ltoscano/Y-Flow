
Wataka fidia haraka
ISIOLO WAMILIKI wa mashamba ambao walihamishwa ili kutoa nafasi ya ujenzi wa uwanja wa ndege wa Isiolo wanaitaka serikali kuharakisha shughuli za kuwafidia.
Baadhi ya wale waliohamishwa walipelekwa katika eneo la Mwangaza lakini sasa wanataka serikali kuwatafutia eneo lingine la kuishi.
Mmoja wa wakazi hao, Susan Nyaruai alisema wakazi hao wamelazimika kuishi kama maskwota ilhali walikuwa na mashamba yao.
“Tunataka maafisa wa serikali wanaohusika kutatua suala hili kwa haraka,” alisema Bi Nyaruai .
Wiki mbili zilizopita, Gavana wa Isiolo Godana Doyo aliagiza waziri wa ardhi katika kaunti hiyo kubuni kamati ambayo itatambua wamiliki halisi wa ardhi hiyo ili waweze kufidiwa kwa haraka.
Kufuatia kubiniwa kwa kamati hiyo, zaidi ya mashamba 50 kutoka eneo la Mwangaza na Kiwanjani yanaendelea kuchunguzwa.
Mwakilishi wa wadi ya Wabera, Saleso Kiambi ametoa wito kwa wakazi kuwa watulivu na kuwahakikishia kuwa suala hilo linaendelea kushughulikiwa na kamati ya watu 17 inayojumuisha wawakilishi wao.
“Tunafahamu kuwa kulikuwa na visa vya udanganyifu, watu kutumia stakabadhi haramu lakini kamati maalumu itatoa ripoti ya ukweli,” alisema Bw Kiambi.
Alisema kamati hiyo iliapa kufanya uchunguzi wa kina hivyo ni muhimu kuwapa muda wa kutosha. 
Na VIVIAN JEBET


