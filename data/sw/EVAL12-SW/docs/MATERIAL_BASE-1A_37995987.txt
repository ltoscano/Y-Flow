
Simba, Azam presha juu

Imeandikwa na Grace Mkojera

Imechapishwa: 15 Septemba 2016

ZIKIWA zimesalia takriban siku mbili kufanyika kwa mechi ya Ligi Kuu kati ya Azam na Simba, timu hizo zimekuwa na presha huku kila upande ukitamba kushinda mechi hiyo.

Timu hizo zinatarajiwa kukutana keshokutwa kwenye Uwanja wa Uhuru Dar es Salaam katika mechi inayotarajiwa kuwa ya vuta nikuvute kutokana na upinzani wa timu hizo zinapokutana.
Mechi ya keshokutwa kila moja inawania kukaa kileleni mwa msimamo kwani zote kabla ya mechi hiyo zina pointi 10 zikiwa zimelingana kila kitu katika mechi nne ilizocheza. Hapo ndipo ugumu unapoanzia kwani sasa kila timu haitaki kushuka chini ya mwenzie.
Presha ya mechi hiyo ilianza tangu mwanzoni mwa wiki hii kukiwa na mabishano ambapo Azam ilikataa kucheza kwenye uwanja Uhuru ikitaka kucheza uwanja wake wa Azam Complex Chamazi kwa vile wao ndio wenyeji wa mechi hiyo.
Shirikisho la Soka Tanzania (TFF) pamoja na bodi ya ligi walikataa jambo hilo wakitaka mechi ichezwe Uhuru kwa sababu za kiusalama.
Hata hivyo, baada ya majadiliano ya muda, Mtendaji Mkuu wa Azam, Saad Kawemba alisema wamekubali kucheza mechi hiyo Uhuru lakini wakitaka wawe wageni na si wenyeji kama ratiba inavyoonyesha, jambo ambalo pia halikukubaliwa na TFF na bodi ya ligi na hapo ndipo Ofisa habari wa Simba Haji Manara alipojibu “Sio kazi ya Azam kupanga ratiba, wanachotakiwa kufanya ni kucheza mpira na kazi hiyo waichie bodi yenye mamlaka. Uwe mwenyeji au mgeni ya nini, tucheze mpira,” alisema Manara.
Akizungumzia maandalizi kuelekea mchezo huo nahodha wa Simba, Jonas Mkude alisema timu yao iko kambini na wana imani ya kushinda keshokutwa. “Tuko kamili na malengo yetu ni kupata pointi tatu na tayari Kocha wetu, Joseph Omog anajua ni mbinu gani atatumia kwasababu alishawahi kuifundisha Azam FC,”.
Alisema anaamini wapinzani wao ni wazuri na kwamba wanawaheshimu lakini mengi yatajulikana siku ya mechi ambako kama ilivyo kwa Azam hata wao, wanataka pointi tatu. Naye nahodha wa Azam, John Bocco alisema kuwa wana morali kubwa ya kuibuka na ushindi katika mchezo huo.
Akizungumza na mtandao rasmi wa klabu hiyo jana Bocco alisema kuwa mpaka sasa wanaendelea kupata maandalizi mazuri kutoka kwa makocha wao kuelekea mchezo huo.
“Maandalizi ni mazuri na mazoezi tumeanza vizuri kwa wiki hii, wachezaji wanamorali na tumejipanga kwenda kuchukua pointi tatu dhidi ya Simba, kikubwa tutaenda kupambana na malengo yetu makubwa ni kuibuka na ushindi,” alisema.
Alisema kuanza ligi vema mpaka sasa wakiwa wameshinda mechi tatu na kutoa sare moja, hali hiyo itawaongezea morali wachezaji ya kujiamini mchezoni na hatimaye kuibuka na ushindi katika mchezo huo. Bocco ndiye mshambuliaji pekee nchini mpaka sasa aliyezitesa timu za Simba na Yanga kwa kufunga mabao, kila anapokutana nazo katika mechi mbalimbali.
Ukiondoa rekodi ya kuifunga Yanga mabao 12, Bocco mpaka sasa ametikisa nyavu za Simba mara 18 katika mechi za mashindano mbalimbali.
Bocco ataingia kwenye mchezo huo ujao akiwa na morali kubwa ya kuendeleza rekodi yake ya kufunga kwani katika mechi ya mzunguko wa kwanza msimu uliopita alitupia mabao mawili kwenye sare ya 2-2, huku ya wekundu hao yakifungwa na Ibrahim Ajibu.
Akizungumzia rekodi yake hiyo kama ina nafasi, Bocco alisema hawezi kuangalia historia bali anachotaka kukifanya ni yeye kupambana na kufunga mabao katika mchezo huo na hatimaye kuibeba timu yake kuzoa pointi zote tatu.


