
Maazimio haya yaweza kutufaa
WAKENYA walikaribisha mwaka mpya 2015 kwa mbwembwe baada ya kukabiliwa na wakati mgumu mwaka uliopita.
W uliopita.
Shangwe zilizotanda hewani na fataki walizolipua hazikufahamu kabila, dini au rangi bali ziliashiria furaha ya kuvuka mwaka mpya.
Hii ni furaha ambayo kama taifa, tunaweza kuiendeleza mwaka huu kwa kudumisha umoja kama nchi. Mwaka jana, Wakenya walichukua misimamo tofauti ya kisiasa ambayo ni hatari kwa sababu inaweza kugawanya nchi.
Changamoto za usalama ambazo tulihimili mwaka jana zinapaswa kuwa funzo mwaka huu ili tuimarishe usalama wetu. Hili litawezekana tu endapo tutapiga teke ubinafsi, tamaa na ufisadi ambazo huwezesha magaidi na majambazi kutuhangaisha. 
Nguzo ya taifa ni usalama wa raia na ni matumaini yetu kwamba serikali ya Jubilee ilijifunza kutokana na matukio ya mwaka jana.
Ni matarajio yetu kwamba mwaka huu, serikali itahakikishia Wakenya usalama wao na wa mali zao ikizingatia haki za kibinadamu, kulinda demokrasia na kuheshimu katiba.
Hakuna Mkenya ambaye kufikia sasa hajaonja matunda ya ugatuzi na mwaka huu utekelezaji wa mfumo huo utaingia awamu muhimu.
Malumbano tuliyoshuhudia mwaka jana katika baadhi ya kaunti yanapasa kukoma. Viongozi wanafaa kuvumiliana na kukosoana kwa njia ya heshima ili kutoa nafasi kwa demokrasia kunawiri.
Hali ya baadaye ya nchi hii imo katika ugatuzi na yeyote atakayejaribu kuuyumbisha hafai kupewa nafasi mwaka huu.
Ni matumaini yetu kwamba wabunge wetu watatupilia mbali mizimu ya mwaka jana na kuongozwa na uzalendo, nafsi zao na katiba kutunga sheria zitakazosukuma nchi mbele. 
Inasikitisha kwamba mwaka jana wabunge waligawanya nchi katika misingi ya vyama vya kisiasa katika mijadala muhimu ya taifa.
Mwaka huu, tunaomba malaika wa nuru awatembelee ili kila uamuzi wafanyao uwe wa kufaidi nchi na wala sio wa kufurahisha viongozi wa vyama vyao vya kisiasa.


