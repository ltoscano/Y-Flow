Gerardo Martino na makocha wetu
Aug 01, 2013

WIKI iliyopita, klabu bingwa ya soka nchini Hispania, Barcelona, ilimtangaza Gerardo Martino, kuwa kocha wake mpya. Uteuzi huu ulishangaza wengi maana raia huyu wa Argentina si jina kubwa sana miongoni mwa washabiki wa soka duniani.

Katika wiki ambayo aliyekuwa kocha wa klabu ya Anzi Makhachkala, Guus Hiddink, alitangaza kujiuzulu kufundisha timu yake hiyo na huku kocha aliyeipa ubingwa wa Ulaya msimu uliopita klabu ya Bayern Munich, Jupp Heyckens, akiwa hana timu ya kufundisha kwa sasa, watu walishangaa kwa nini mmoja wao hakupewa klabu hiyo.

Barcelona inaitwa Mes Que Un Club (Zaidi ya Klabu) kwa sababu ya uteuzi kama wa Martino kuwa kocha wake. Ni klabu ambayo imejengwa kwenye misingi ambayo haiwezi kuvunjwa kirahisi.

Martino ni kocha wa kuendeleza utamaduni. Barcelona bado inataka kucheza tiki taka na imeona kwa sasa hakuna kocha anayeweza kuendeleza utamaduni huo zaidi ya Mu- Argentina huyo.

Kama Tito Vilanova angebaki kuwa kocha na wasaidizi wake wawili, Jordi Roura na Rubi, mmoja wao angepewa nafasi lakini wote bado ni wageni mno na wasingeweza kupewa nafasi. Martino ana uzoefu wa kutosha tayari.

Hii ni tofauti na vilabu vyetu vya soka na timu yetu ya taifa ya soka. Uteuzi wa makocha unaofanyika mara nyingi (au zote) hauendani na mahitaji ya timu. Kwa mfano, nani anafahamu ni kwanini Marcio Maximo alifanywa kuwa kocha wetu wa taifa?

Nani anafahamu tofauti ya msingi ya ufundishaji baina ya Sam Timbe na Ernie Brandts wa Yanga? Ni sababu zipi za kitamaduni zilifanya Simba imtimue Milovan Cirkovic na kumleta Patrick Liewig na hatimaye sasa Abdallah Kibadeni?

Wadau wa soka la Tanzania wanasema Simba ni timu inayopenda kucheza mpira (Kibadeni ni mfuasi mzuri wa soka la Barcelona) lakini Yanga siku zote hucheza soka la ari, lenye lengo la kutafuta ushindi bila ya mbwembwe nyingi.

Kama hiyo ndiyo falsafa ya Yanga, mbona Haruna Niyonzima ndiyo kipenzi cha washabiki wa timu hiyo ingawa aina yake ya soka haiendani na utamaduni wa klabu hiyo wa kucheza soka lisilo la kuvutia?

Kama Simba ina utamaduni wa kucheza soka zuri, ilikuwaje ikaachana na Cirkovic ambaye ni muumini wa soka hilo na ikamleta Liewig ambaye soka lake ni la kujituma na lisilojali sana uwezo binafsi wa wachezaji?

Naamini kwamba umefika wakati sasa vilabu vya soka hapa nchini viamue kufanya uamuzi wa aina ya mfumo vinavyotaka kutumia. Mfumo ukizoeleka, inakuwa rahisi hata kutengeneza timu ya taifa.

Timu ya taifa ya Hispania ni nzuri kwa sababu ya Barcelona. Ya Ujerumani ni nzuri kwa sababu ya Bayern. Ya Uingereza si nzuri kwa sababu taifa hilo limeshindwa kutengeneza timu ya maana yenye mfumo unaoeleweka wa soka.

Wakati vilabu vinafundishwa na makocha wa hadhi ya juu kama Jose Mourinho, Arsene Wenger na Andre Villas Boas, kocha wa England, Roy Hodgson, ni wa kizamani na asiye na jipya.

Kim Poulsen, Kocha Mkuu wa Taifa Stars, anatumia mfumo tofauti wa soka na ule unaotumiwa na vilabu vinavyotoa wachezaji kwenye timu. Ndiyo maana si ajabu timu yetu hiyo inakwama kila kukicha.

Umefika wakati sasa vilabu vyetu vijenge utaratibu kama wa Barcelona. Kwamba kocha yeyote anayekuja ni lazima aendane na utaratibu uliopo na auendeleze. Si kila kocha anakuja na mauzauza yake.


