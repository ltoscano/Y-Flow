
Mamia ya vijana sasa wahamia Jubilee Party
MAMIA ya vijana kutoka eneo bunge la Emurrua Dikirr, Narok jana walihamia chama kipya cha Jubilee Party of Kenya (JPK) lakini wakaitaka serikali kuu na ile ya kaunti sharti kutekeleza ahadi zake kwa vijana.
Vijana hao waliokutana na wasimamizi wa chama hicho kwenye kaunti ya Narok viungani mwa mbuga ya Maasai Mara walisema wataunga chama hicho mkono kwa lengo la kuleta maendeleo katika eneo bunge changa la Emurrua Dikirr.
Vijana hao walioongoza msafara hadi kwa gavana wa Narok Bw Samuel Tunai na naibu wake Bi Evelyne Aruasa ambao ni wanachama wa JPK na kusema wamechoka kuwa katika upinzani na walitambua hawakupata faida wakiwa nje ya serikali.
UFUASI WA KNC Vijana hao walikuwa wafuasi sugu wa chama cha Kenya National Congress Party (KNC) ambacho awali kilikuwa na ufuasi mkubwa katika eneo la Trans Mara Mashariki.
Wakiongozwa na Bw Robert Keter wa mabalozi wa vijana Trans Mara Mashariki, vijana hao walisema walinuia kukifanya maarufu chama hicho mashinani kabla ya uchaguzi wa 2017.
Alisema vijana walitaka kujumuishwa kwenye serikali ya Jubilee ili kufaidika zaidi.
"Ahadi nyingi hata hivyo hazijatekelezwa. Tunataka zitekelezwe ili kurahisisha kibarua chetu cha kukifanya maarufu chama hicho," alisema Bw Keter.
Bw Bernard Chunga hata hivyo alitahadhari chama hicho dhidi ya kuwatoa viongozi wa mashinani kutoka juu na kusema kuwa ilikuwa jukumu la wapiga kura kuchagua viongozi waliopendelea.
"Msiwachague viongozi kutoka Nairobi wakati wa uteuzi wa chama na kuwasukumia kwetu. Tuachwe tuwachague viongozi wetu," alisema Bw Chunga. 


