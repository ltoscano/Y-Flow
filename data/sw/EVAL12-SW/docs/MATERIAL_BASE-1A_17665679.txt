Hali si shwarindani ya Simba

April 3, 2014

MAKUBWA yameibuka ndani ya klabu ya Simba baada ya kudaiwa kuwa wachezaji wa timu hiyo wamegawanyika katika makundi matatu hali inayowapelekea kufanya vibaya katika mechi zao za Ligi Kuu Tanzania Bara. Pia inadaiwa kuwa, kuna kiongozi mmoja wa timu hiyo ambaye kwa sasa haongozi ndiyo amekuwa akitumika zaidi kuwatumia baadhi ya wachezaji ili wacheze chini ya kiwango na kwamba mtu huyo ana nguvu sana kwa kuwa pamoja na kuwa nje ya uongozi bado alikuwa akiwapa fedha wachezaji. Habari kutoka katika chanzo chetu cha habari cha kuaminika, zinadai kuwa asilimia kubwa ya wachezaji wa kigeni wa timu hiyo wameshindwa kuonesha mgomo wao wazi na hivyo kuendelea kujituma, lakini wale wa nyumbani mambo ni tofauti. “Wachezaji wamegawanyika kabisa lakini kwa wale wachezaji wa kulipwa wao ndiyo wanajituma uwanjani kwa lengo la kulinda viwango vyao isitoshe wao ni tofauti lakini wale wa ndani ndiyo balaa na hali hii itaendelea kuwa hivyo katika kila mechi,” kilidai chanzo hicho. Ilidaiwa kuwa lipo kundi ambalo linamsapoti Mwenyekiti wa klabu hiyo Ismail Aden Rage na kundi lingine halitaki kabisa kumsikia na kundi la mwisho ni lile la wachezaji wa kulipwa ambao hawataki kuonesha wapo kundi gani. Chanzo hicho kilidai kuwa endapo uongozi na wadau wanaoitakia mema klabu hiyo watashindwa kuingilia kati, timu hiyo itajiweka katika mazingira mabaya zaidi katika Ligi Kuu na hata michuano yoyote ambayo timu hiyo itacheza. Pia inadaiwa kuwa baadhi ya wachezaji wa timu hiyo wameenda mbali zaidi kwa kusema kuwa kundi la Friends of Simba limejiweka pembeni hali ambayo inawafanya wawe katika wakati mgumu zaidi kimasilahi. “Wachezaji wanasema kundi ya Friends of Simba huwa wanajitahidi sana kuwa karibu zaidi na wachezaji, lakini kujiweka kwao pembeni ndiyo kunawafanya waishi maisha magumu zaidi,” kilidai chanzo hicho. Na kuhusu Kocha Mkuu wa Simba Zdravko Logarusic chanzo hicho kimedai kuwa hali ndani ya timu hiyo inamsikitisha sana kwani ataonekana kama kazi hajui na wakati uongozi unashindwa kutatua mgogoro wa wachezaji. Inadaiwa kuwa kocha anajisikia vibaya sana kwani anasema anaipenda timu hiyo na ipo ndani ya damu yake na hata ikitokea akaiacha bado ataendelea kuipenda lakini mgogoro wa wachezaji unamsikitisha sana. “Kocha anaumia sana na anasema endapo uongozi wa Simba utakuja kumwacha utakuja kujutia kwa kuwa tatizo si kwake ila ni huo mgogoro wa wachezaji, hivyo wanatakiwa kutatua haraka iwezekanavyo,” kilidai chanzo hicho. Baada ya kipigo cha mabao 3-2 na JKT Ruvu juzi, Kocha Mkuu wa Simba alijifungia chumba cha kubadilishia nguo na wachezai wake karibu nusu saa na inadaiwa kocha alikuwa akilalamikia wachezaji wake watulize akili uwanjani wacheze mpira. Mechi ya nne mfululizo timu ya Simba imekuwa ikivurunda, ilianza kwa kutoa sare na Mtibwa Sugar ya bao 1-1, Wakafungwa na Mgambo Shooting bao 1-0, ikatoa sare na Mbeya City ya bao 1-1 na juzi ikafungwa na JKT Ruvu mabao 3-2. Hivyo wamejikuta wakizidi kusota nafasi ya nne baada ya kukusanya pointi 32.


