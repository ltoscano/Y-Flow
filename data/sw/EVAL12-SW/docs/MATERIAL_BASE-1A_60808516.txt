
'Babati acheni kuharibu vyanzo vya maji'

Imeandikwa na Theddy Challe, Babati

Imechapishwa: 03 Septemba 2016

MAMLAKA ya Majisafi na Usafi wa Mazingira katika Mji wa Babati mkoa wa Manyara (Bawasa), imewataka wakazi wa Mji wa Babati kuacha tabia ya kuharibu vyanzo vya maji kwa kufuga karibu na vyanzo vya maji jambo ambalo linachangia kuongezeka kwa kiasi cha kemikali ya Nitrate katika maji na kuathiri afya za watumiaji wa maji.

Wakazi hao wametakiwa kulinda vyanzo vya maji kwa kuacha kukata miti hovyo, kulima na kufuga katika maeneo ya vyanzo vya maji hasa yaliyojengwa matangi ya kuhifadhia maji yanayotumiwa na wakazi wa mji huo. 
Mkurugenzi Mtendaji wa Bawasa, Iddi Msuya aliyasema hayo juzi alipofanya mahojiano na waandishi wa habari ofisini kwake na kusema uharibifu katika vyanzo vya maji kunaleta athari kubwa kwa afya ya binadamu na wanyama pamoja na miundombinu ambapo kiasi cha kemikali ya Nitrate huongezeka na kusababisha madhara. 
Alisema visima vilivyopo katika eneo la Maisaka, kiasi cha kemikali ya Nitrate kimezidi kupanda na kufikia karibu miligramu 26 kwa lita na kuwa kiwango hicho kinaendelea kupanda ambapo kinaweza kuzidi wastani wa miligramu 30 kwa lita wakati wastani wa matumizi ya nyumbani ni miligramu 30 kwa lita hali iliyosababishwa na kukithiri kwa vitendo vya kibinadamu vya kulima na kufuga.
Msuya alisema Bawasa inahitaji kufuatilia maeneo mbalimbali yenye kufanya shughuli za uharibifu wa vyanzo vya maji katika halmashauri ya mji ili wanapogawa viwanja wapate kuzingatia usalama wa vyanzo vya maji na hifadhi ya vyanzo vya vilima vinavyozunguka Mji wa Babati hasa kwenye maeneo ambayo mamlaka hiyo imejenga matangi ya maji.


