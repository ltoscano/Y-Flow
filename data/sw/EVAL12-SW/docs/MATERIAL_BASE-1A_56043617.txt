Dk. Sengondo Edmund Adrian Mvungi
Nov 23, 2013

DK. Mvungi alikuwa mzalendo, tena jasiri, aliyethubutu kujitosa katika kila nyanja ya mageuzi iwe kifikra, kiutaratibu au kisiasa; Mtanzania aliyethamini utaifa na umoja wa watu si kuendekeza maslahi binafsi. Huyu ni mwana mapinduzi, mwana mageuzi ambaye daima alipenda kuwaona watu wake wakistawi na kunawiri ndani ya taifa lenye misingi thabiti ya kuheshimu haki, utawala bora na demokrasia jumuishi.

Kutoka mwaka 1969 hadi mwaka 1972, Dk. Mvungi alijiunga na Livingstone Alliance Secondary School, ambayo sasa inaitwa Kigoma Sekondari ambako alijipambanua kwa umahiri katika midahalo, kukisarifu kiingereza na bidii ya masomo. Kutokana na uwezo wake alichaguliwa kuwa Kiranja Mkuu wa Shule.

Mwaka 1973 mpaka mwaka 1974 alijiunga na kidato cha tano na cha sita katika Sekondari ya Mzumbe, Morogoro. Karama yake ya uongozi pia ilidhihirika kwani alikuwa Kiranja Mkuu na kiongozi wa TANU Youth League. Wanafunzi wenzake walimkumbuka kama mtetezi mkubwa wa maslahi ya wanafunzi.

Vuguvugu na siasa za kimapinduzi hasa za kisoshalisti zikivuma wakati huo, kipindi kilichokuwa na mwamko mkubwa wa Umajumui wa Afrika. Wahadhiri mahiri na wanamapinduzi wakiwemo Profesa Walter Rodney mwandishi wa “How Europe Underdeveloped Africa” walikuwa na desturi ya kutembelea shule za sekondari kuzungumza na wanafunzi. Kadhalika walimu mahiri kama kina Nizar Visram wakiwasaidia wanafunzi kuyatafakari maandishi ya wana mapinduzi kama kina Karl Marx, Friedrich Engels, Vladmir Illyich Lenin, Mao Tse Tung, Ernesto che Guevara, Paul Baran, Paulo Freire, Frantz Fanon, Giovanni Arrighi, Samir Amin, Amilcar Cabral, Tamas Tsentez, Issa Shivji na Henry Mapolu.

Kwa shauku na bidii Dk. Mvungi alivisoma vitabu hivyo, ujumbe wake ukamwingia na kuselelea. Waliosoma naye Mzumbe wanasimulia jinsi hata wakati huo tayari alikuwa amejikita katika mijadala ya ukombozi wa wakulima maskini na wafanyakazi akiwa na nia ya kuinua maisha yao.

Wakati anahitimu kidato cha sita mwaka 1974 yalitokea mabadiliko makubwa katika mfumo wa elimu ya juu nchini. Azimio la Musoma lilitangazwa na kuweka masharti ya kulitumikia Jeshi la Kujenga Taifa (JKT) kwa mwaka mmoja badala ya miezi sita hapo awali. Mabadiliko haya yaliwalazimu wahitimu kubaki nyumbani mwaka mzima wakati kambi zinatayarishwa kuwapokea. Hatimaye mwaka 1975 Dk. Mvungi alijiunga JKT katika Kambi ya Mafinga ambako pia alisifika kwa bidii yake ya kazi, ukakamavu wa kijeshi na umahiri katika riadha.
Kuanza kazi na kujiunga masomo ya juu

Sheria ya wakati huo iliwataka wanaomaliza JKT kufanya kazi kwa kipindi kisichopungua miaka mwili kabla ya kuendelea na elimu ya juu. Kituo cha kwanza cha kazi cha Dk. Mvungi kilikuwa katika Shirika la Umma la Dartex, lililokuwa linauza nguo. Hata hivyo, alidumu hapo kwa muda fupi na kati ya mwaka 1976 na 1978 alifanya kazi ya Uandishi wa Habari katika Shirika la Magazeti ya Chama, kwanza TANU na baadaye CCM, katika magazeti ya Uhuru na Mzalendo.

Wakati huo magazeti hayo yalikuwa chachu na medani ya mijadala ya mirengo yote nchini na Barani Afrika hivyo kuwavutia vijana wengi waliojikitia katika siasa. Dk. Mvungi alielemea mrengo wa kushoto uliosimamia maslahi ya wanyonge na jitihada za Tanzania kujenga Ujamaa na Kujitegemea. Hivyo, michango yake katika mapitio ya magazeti – post mortem – ilikuwa zaidi ya kitendo cha kirasimu cha kuhakiki toleo la gazeti la siku kwani ilisheheni uchambuzi wa kina wa masuala mbalimbali yaliyolikabili taifa wakati huo. Post mortem ikawa si tukio la kiutendaji tu bali ni fursa ya kuelimishana na kunoa bongo.

Dk. Mvungi alijitambulisha na kujipambanua kuwa ni mwana mageuzi mwenye uthubutu, maono na ari ya hali ya juu. Kwa misamiati ya leo angeitwa mwanaharakati ingawa yeye angeendelea kujitambulisha zaidi kuwa ni mwana mageuzi. Ushiriki wake katika matukio au vuguvugu za kimageuzi nchini una mizizi ya kale na ya kina (deep). Hakika huyu ni mwana mageuzi aliyeihangaikia kwa hali na mali nafasi yake katika historia ya wanamageuzi wanamapinduzi Tanzania.

Safari yake ya mageuzi imeanzia wakati bado alikuwa mwanafunzi wa sheria na baadaye mwalimu wa sheria alipojiunga katika Kamati ya Msaada wa Sheria wa Chuo Kikuu cha Dar es Salaam, wakati huo ikiongozwa na Profesa Issa Gulamhussein Shivji na kila Jumatano jioni ilitoa msaada wa sheria kwa watu na wafanyakazi wa kawaida Magomeni (Dar es Salaam).


