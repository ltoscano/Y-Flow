
Wakulima wa kahawa mashakani
Na MWANGI MUIRURI
MADALALI wa minada ya kahawa nchini wamezitaka serikali za kaunti zilipe madeni yao kwanza kabla ya kuvunjilia mbali mikataba iliyokuwepo awali.
Katika barua iliyotumwa kwa serikali za kaunti zinazokuza kahawa nchini na shirika la Madalali na Wauzaji Kahawa Nje ya Nchi (CEAB), serikali hizo hazitakubaliwa kushiriki soko la kahawa kabla ya kutimiza sharti hilo. 
"Tumegundua kuwa serikali za kaunti zinatupiga chenga kwa kukiuka mikataba tuliyokuwa nayo na wakulima kuhusu soko la kahawa. Mikataba yetu inahamishwa hadi kwa wengine bila kutatua suala la madeni ambayo wakulima wengi wako nayo kwetu. Hali hiyo ni lazima irekebishwe kwanza," ikasema barua hiyo.
Hali hiyo imesambaratisha soko la kahawa huku kaunti nyingi zikijipata katika ugumu wa kupata wateja wa kahawa ya wakulima wao.
Mwenyekiti wa kamati ya Magavana kuhusu kilimo, Bw Nderitu Gachagua alisema kuwa hatua ya madalali hao inahujumu utenda kazi wa kaunti kuhusu kilimo.
"Hili ni genge hatari kwa ustawishaji wa soko kuhusu kilimo na ikiwa hatutapata mwongozo wa sera kutoka kwa serikali kuu, basi tutakwama na kubakia mateka wa madalali hao," akasema.
Bw Gachagua alisema kuwa tayari amewasilisha tetesi hizo kwa Wizara ya Kilimo akitaka ufafanuzi kuhusu msimamo wa serikali kuhusu sera za mauzo ya bidhaa za kilimo.
Madalali hao wamekashifiwa vikali kwa kusambaratisha mapato ya wakulima na pia kuhujumu kugatuliwa kwa masuala ya kilimo cha kahawa.


