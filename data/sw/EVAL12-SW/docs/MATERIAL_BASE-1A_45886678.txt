
MRC YASAJILI WAFUASI MAKANISANI
Na KAZUNGU SAMUEL
MAKANISA mawili katika Kaunti ya Kilifi yanachunguzwa kufuatia habari kuwa yanatumiwa kuwasajili wanachama wa kundi lililopigwa marufuku la Mombasa Republican Council (MRC).
Kamishna wa Kaunti ya Kilifi, Bw Joseph Keter alisema jana kwamba, polisi wamepata habari za kuaminika kuwa makanisa hayo yaliyo eneo la Magarini, yanatumika kama vituo vya wakazi kujiunga na MRC.
“Tuliwafuata waumini wawili kutoka katika makanisa hayo. Wameamua kushirikiana nasi katika uchunguzi wetu zaidi. Makachero pia wamepata orodha ndefu ya watu ambao wanatarajia kuwahoji, ili kutoa habari kuhusu ushirika wa makanisa hayo na kundi hilo haramu,”
akasema Bw Keter.
Alikuwa akiwahutubia wnaahabari afisini mwake mjini Kilifi, ambapo alisema baadhi ya waumini na wana chama wa makanisa hayo, wanahojiwa.
“Uchunguzi wa awali unaonyesha makanisa hayo yalidai kuwa na ibada za mchana. Ukweli ni kuwa yamekuwa yanatumia jiunga na kundi hilo haramu,” akasema.
Bw Keter alisema kuna uwezekano kwamba kundi hilo limegawanyika mara mbili. Kuna wale wanaoendesha usajili kwa Sh100 kwa mtu anayetaka kuwa mwanachama.
Vile vile alisema kuwa kundi hilo limeanza mikakati ya kutaka wakazi wasichukue kura, tukio ambalo alisema ni hatari sana.
“Kuna maeneo ambayo mwaka wa 2015 yalisajili wapiga kura 300 pekee na mojawapo ya sababu kuu ni uwepo wa kundi hilo,” akasema Bw Keter.
Hata hivyo, mmoja wa maafisa wa kundi la MRC Bw Hamza Randu, alikanu sha madai hayo akisema kuwa kundi hilo haliwezi kuendeleza usajili kwa sababu halina lengo hilo.
Aidha, alikanusha taarifa za serikali kuwa MRC wanapanga kuzua ghasia nchini.
“Sisi tumeamua kufuata njia ya sawa katika kutatua matatizo yetu. Hatuelewi ni kwa nini watu wanataka kutuharibia jina. Hii si haki,” akasema Bw Randu.
Bw Keter alisema serikali ina ushahidi kuwa MRC wanapanga kuzua fujo.
“Hivi majuzi, mapanga 200 yalinunuliwa Takaungu. Mapanga hayo yalikuwa yatumiwe na kundi hilo katika kaunti. Mwezi Julai mwaka jana, kuna vijana walijaribu kuvamia kambi ya polisi ya Matsangoni,” akasema Bw Keter.
“Mnamo 2014, afisa mmoja wa polisi aliuawa alipovamiwa na kundi hilo katika eneo la Kaloleni. Pia, kulikuwa na jaribio la kuvamia kambi ya kijeshi ya Nyali. Hii ni dalili tosha kundi hilo liko na linaendelea na mikakati yake,” akaeleza.
Kundi la MRC lilipigwa marufuku na serikali mwaka wa 2010 kwa tuhuma za kuhusika na uhalifu. Lakini baadaye mahakama ilizima hatua hiyo ya serikali mwaka wa 2012.
Hata hivyo, baadaye, kundi hilo lilizimwa tena na mahakama mwaka huo huo, baada ya serikali kukata rufaa.
Yamkini mbinu hii ni sawa na ile inayotumiwa na genge hatari la Al-qaeda ambalo hutumia misikiti kutoa mafunzo yenye itikadi kali na pia kusajili wafuasi wapya. 


