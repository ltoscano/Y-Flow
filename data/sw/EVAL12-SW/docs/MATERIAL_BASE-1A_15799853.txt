
Cantona, Schmeichel warudi Old Trafford
Manchester, England. Eric Cantona amerudi Old Trafford Jumapili kuangalia kama Leicester City wangeweza kutwaa ubingwa katika uwanja ambao ulimfanya atwae ubingwa mara mbili akiwa na Manchester United miaka 20 iliyopita.
Nyota huyo wa Ufaransa aliungana na nyota mwenzake wa zamani, Peter Schmeichel na kupiga picha pamoja na wachezaji kadhaa wa sasa wa Man United baada ya sare ya bao 1-1 dhidi ya Mbweha hao.
Schmeichel alikuwa uwanjani hapo kumuangalia mwanawe, Kasper aliyekuwa langoni mwa Leicester akijaribu kumtia moyo kutwaa ubingwa.
Schmeichel na Cantona walitwaa mataji manne ya ligi wakiwa pamoja Old Trafford katika miaka mitano kabla ya Mfaransa huyo kustaafu mwishoni mwa msimu wa 1996-97.
Akitupa picha mtandaoni akiwa pamoja na nyota huyo mwenzake wa zamani, kipa huyo wa zamani wa Man United. aliandika: “Vijana wamerudi mjini.”
Viungo wa Man United Bastian Schweinsteiger na Ander Herrera na beki wa kimataifa wa Argentina, Marcos Rojo walikuwa miongoni mwa nyota waliopiga picha na wakongwe hao wa Old Trafford.
Schweinsteiger, ambaye hakucheza katika mchezo wa Jumapili dhidi ya vinara hao wa ligi, alituma picha mtandaoni akiwa na Cantona na kuandika: “Nimekutana na Eric Cantona leo! Mmoja kati ya wachezaji niliowapenda nilipokuwa mdogo.” 


