
Maseneta waitwa kutoka likizoni ili kujadili hoja
MASENETA wameitwa kutoka likizoni kujadili hoja muhimu inayohusu ugavi wa pesa za serikali za kaunti.
Spika wa bunge la Seneti, Ekwee Ethuro, kupitia kwa gazeti rasmi la serikali alisema kuwa maseneta wataanza vikao vyao Septemba 2 ndipo wakubaliane kuhusu marekebisho yaliyofanyiwa hoja hiyo na bunge la kitaifa mnamo Agosti 19 mwaka huu.
Hoja hiyo imeeleza jinsi kaunti zote 47 zitagawanya pesa zilizotengwa na kamati ya ugavi wa pesa (CRA).
Wabunge walipunguza muda wa kuanza kutumika kwa sheria hiyo kutoka siku 14 hadi 7 punde tu itakapotiwa sahihi na Rais Uhuru Kenyatta. Mabadiliko hayo yatajadiliwa na seneti ndipo wayakubali au wayakatae.
Lakini mwenyekiti wa kamati ya Fedha, Bw Billow Kerrow amesema hakukuwa na haja ya kurejesha hoja kwa Seneti kwa vile muda mwingi ulipotezwa sheria hiyo ikitungwa.
Na DENNIS ODUNGA


