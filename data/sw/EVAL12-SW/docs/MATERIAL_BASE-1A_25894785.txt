Viongozi Kigoma/Ujiji wavurugana
Oct 11, 2013

KAIMU Katibu Tawala wa Wilaya ya Kigoma, Joshua Elisha, ameingilia kati mgogoro wa muda mrefu sasa baina ya Mkurugenzi wa Halmashauri ya Manispaa ya Kigoma/Ujiji, Alfred Luanda, na waalimu wa manispaa hiyo, Raia Mwema limebaini.

Mgogoro huo ni ule unaohusu makato ya ada ya uanachama wa Chama cha Walimu Tanzania (CWT) yanayokatwa kila mwezi kutoka kwenye mishahara ya walimu wa ndani ya halmashauri hiyo wakati walimu hao wapatao 811 walikwishajitoa ndani ya chama chao hicho kwa kumwandikia barua Mkurugenzi huyo, ambaye kwa mujibu wa sheria ndiye Mwajiri wao.

Imeelezwa kwamba wakati walimu wa manispaa hiyo walifuata taratibu zote za kisheria kujitoa CWT, lakini Mkurugenzi wa Halmashauri ya Manispaa ya Kigoma/Ujiji, Luanda, kama Mwajiri wa walimu hao, aliendelea kukata mishahara yao ya kila mwezi ili kuchangia ada ya uanachama wao.

Imebainika kwamba kabla ya Elisha kuhoji hatua hiyo ya Luanda kuendelea na makato ya ada ya uanachama (Agency fee), Mkuu wa Wilaya ya Kigoma, Ramadhan Maneno, alikuwa tayari ametoa maelekezo kwa Mkurugenzi huyo, akimtaka kusitisha makato hayo.

Ada hiyo ambayo walimu wa Manispaa ya Kigoma/Ujiji wameigomea ni asilimia mbili ya mshahara wa kila mwalimu, inayokatwa kwa mujibu wa Sheria ya Ajira na Mahusiano Kazini ya mwaka 2004, kifungu cha 61(4) na (5).

Raia Mwema limefanikiwa kuona barua ya Kaimu Katibu Tawala wa Wilaya hiyo ya Kigoma, ya Julai 29, mwaka huu, inayomkumbusha Mkurugenzi huyo juu ya utekelezwaji wa maelekezo ya Mkuu wa Wilaya ya Kigoma, kupitia barua yake ya Juni 14, mwaka huu, yenye kichwa cha habari kinachosomeka: Malalamiko ya waalimu wa Halmashauri ya Manispaa ya Kigoma/Ujiji dhidi ya Mwajiri.
“Tarehe 14 Juni, 2013, Mkuu wa Wilaya ya Kigoma alikuandikia barua kuhusiana na mgogoro tajwa hapo juu, na kutoa maelekezo kwamba utekeleze maelekezo ya walimu 811 waliojitoa CWT kwa mamlaka waliyopewa na kifungu cha 61(4) na (5) cha Sheria ya Ajira na Mahusiano Kazini,” inasomeka sehemu ya barua hiyo ya Kaimu Katibu Tawala kwenda kwa Mkurugenzi.

Barua hiyo, pamoja na mambo mengine, inaendelea kusomeka: “Lengo la maelekezo hayo, ilikuwa ni kuiepusha Serikali, na hasa Halmashauri yako, dhidi ya madhara yanayoweza kutokea ikiwa itadhihirika kuwa malalamiko hayo (ya walimu) ni sahihi kwa mujibu wa sheria.

Kwa upande wake, Kaimu Katibu wa CWT, Ezekiah Oluoch, akizungumzia mgogoro huo wa waalimu wa Halmashauri ya Manispaa ya Kigoma/Ujiji, alisema:

“Kigoma/Ujiji karibia walimu 200 wanadai mshahara, na kama uonavyo, kasi ya Serikali kulipa mishahara si nzuri hata kidogo. Hilo la walimu kujitoa CWT, ni kutokana Mkuu wa Wilaya kuandika barua kuagiza walimu 811 watoke ndani ya CWT. Tulipeleka mgogoro CMA tukawashinda, lakini bado hawajakata tama. Haya yote yanapandikizwa na baadhi ya wanasiasa kwa ajili ya kutimiza malengo yao.”

Mgogoro huo wa walimu katika manispaa ya Kigoma/Ujiji unafukuta wakati CWT ikiwa katika mgogoro na Serikali, wakitaka kuongezwa mishahara kwa asilimia 100, lakini zipo taarifa kwamba Serikali imekubali kuongeza mishahara hiyo kwa asilimia 65, sawa na ongezeko la Sh 280,000.00 kwa kila mwalimu kwa mwezi.


