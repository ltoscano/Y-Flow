
Petroli yashuka kwa 306/- Oct 05, 2012

MAMLAKA ya Udhibiti wa Huduma za Nishati na Maji (EWURA) imetoa bei mpya kikomo ambazo zitaanza kutumika kuanzia leo Jumatano, nchini kote zikiwa zimeshuka kwa shilingi 306, kwa lita ya petroli, shilingi 192 kwa lita moja ya dizeli huku mafuta ya taa bei zikibaki bila kubadilika.

Kwa mujibu wa taarifa iliyotolewa jana na Meneja Mawasiliano na Uhusiano wa EWURA, Titus Kaguo, bei za mafuta ya petrol kwa Dar es Salaam zitakuwa shilingi 1,994 kwa lita moja ya petroli ikiwa imeshuka kutoka shiling 2, 300 ya bei ya mwezi Septemba, mwaka huu, huku mafuta ya dizeli bei yake ikishuka hadi kufikia shilingi 1,950 kutoka shilingi 2,142, wakati mafuta ya taa yakibakia shilingi 1,993 kutokana na kutoingia meli yoyote ya mafuta hayo.

Taarifa hiyo, ilisema bei hizo zitaendelea kuongezeka kutokana na gharama za usafirishaji kutoka Dar es Salaam kwenda mikoani, ingawa kwa ujumla katika kila eneo punguzo litakuwa ni shilingi 306 na shilingi 192 kwa petroli na dizeli kwa lita moja. 

Kwa mujibu wa Sheria ya Mafuta ya mwaka 2008, Kaguo alisema, bei za bidhaa za mafuta ya petroli zitaendelea kupangwa na soko na EWURA itaendelea kuhamasisha ushindani kwa kutoa taarifa za bei kikomo za bidhaa za mafuta. Taarifa hizi zina lengo la kuwasaidia wadau kufanya uamuzi stahiki kuhusu ununuzi wa bidhaa za mafuta kulingana na bei anayoiona mteja inamfaa.

“Kampuni za mafuta zipo huru kuuza bidhaa za mafuta ya petroli kwa bei ya ushindani ilimradi bei hizo ziko chini ya bei kikomo na kama mfanyabiashara atakiuka atapewa adhabu ya kulima Shilingi milioni tatu,” alisema Kaguo.

Pia alivitaka vituo vyote vya mafuta kuchapisha bei za bidhaa za mafuta katika mabango yanayoonekana bayana ili kumfanya mteja afanye uchaguzi wa kununua mafuta akiwa anajua bei halisi ya mafuta katika kituo husika.

“Wanunuzi wanashauriwa kuhakikisha kuwa wanapata stakabadhi ya malipo inayoonesha jina la kituo, tarehe, aina ya mafuta yaliyonunuliwa na bei kwa lita kwani Stakabadhi hiyo ya malipo itatumika kama kidhibiti cha ununuzi wa mafuta endapo kutajitokeza malalamiko ya ama kuuziwa mafuta kwa bei ya juu kuliko bei kikomo; ama endapo utakuwa umeuziwa mafuta yenye kiwango cha ubora kisichofaa,” aliongeza Kaguo.


