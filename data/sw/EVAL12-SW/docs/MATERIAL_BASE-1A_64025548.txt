
Maafisa wafisadi wachukuliwe hatua kali
Na LEONARD ONYANGO
Maafisa wafisadi RIPOTI ya hivi punde ya mkaguzi mkuu wa vitabu vya serikali, Edward Ouko, kwamba kiasi cha Sh2.2 bilioni zilizokusanywa kutoka kwa walipa ushuru katika kipindi cha fedha kilichomalizika Juni 2013 hazikufika Hazina Kuu ya Kitaifa, ni ya kushtua. 
Kulingana na ripoti hiyo, kati ya Sh815 bilioni zilizokusanywa na Mamlaka ya Ukusanyaji Ushuru (KRA) katika kipindi hicho ni Sh812.7 ambazo zilifika katika hazina kuu ya kitaifa.
Aidha Ripoti hiyo inaonyesha kuwa kiasi cha Sh94 milioni ambazo zilifaa kutumiwa katika miradi ya maendeleo, zilifujwa.
Jambo la kustaajabisha zaidi ni kuwa zaidi ya Sh800 bilioni ya mapato ambayo yalikusanywa na KRA yanaambatana na stakabadhi zenye maelezo nusu au zinazopotosha.
Japo ripoti hiyo ya mkaguzi mkuu wa vitabu vya serikali haijakaguliwa na Kamati ya Bunge kuhusu Uhasibu, ufichuzi huo unatia doa KRA ambayo imepewa mamlaka ya kukusanya ushuru kutoka kwa Wakenya ambao wengi wao wanaishi maisha ya uchochole. 
Kamati hiyo inafaa kuchunguza ripoti hiyo kwa umakini ili kubainisha ukweli wa mambo. Ikiwa visa vya ufisadi vitagunduliwa, wahusika hawana budi kuchukuliwa hatua kali za kisheria.
hatua kali Tangu kuanzishwa kwa ushuru wa thamani ya ziada (VAT) mnamo Septemba mwaka jana, gharama ya maisha imepanda mno kiasi kwamba wananchi wanajifunga vibwebwe kuhakikisha kuwa wanatia mlo mezani na kupata mahitaji mengineyo ya kimsingi na halitakuwa jambo la busara kwa watu wachache kutia mfukoni jasho la Wakenya ambao ni wazalendo.
Mapema mwaka huu, serikali ililalama kuwa fedha zinazotumika kulipa watumishi wa umma ni nyingi mno; hivyo ikamlazimu Rais Uhuru Kenyatta pamoja, naibu wake William Ruto pamoja na mawaziri kutangaza kukatwa mishahara yao kama njia mojawapo ya kukabili tatizo hilo.
Kadhalika, Rais Kenyatta alitishia kuwatimua wakuu wa mashirika ya umma ambao wangekataa mishahara yao kupunguzwa.
Juhudi hizi za kupunguza fedha zinazotumiwa kulipa watumishi wa umma mishahara, zitakuwa bure iwapo fedha za umma zitaendelea kupotea katika mazingira ya kutatanisha.
Oktoba, 2013, Rais Kenyatta alizindua tovuti ambapo Wakenya walifaa kuripoti kuhusu maafisa wa umma wanaojihusisha na ufisadi. Tungependa kuona tovuti hii ya rais ikinasa maafisa ambao ni wafisadi na hatimaye kuwachukulia hatua kali za kisheria


