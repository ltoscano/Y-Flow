
NYWELE ZINAVYOWEZA KUONYESHA HALI YA MTU KIAFYA
Nywele zinaonyesha hali ya afya ya mtu kiakili na kimwili
Clifford Majani, Mwananchi
Kwa kawaida nywele zinaweza kutoa taarifa nyingi muhimu kuhusu mhusika. Kwa kuangalia tu nywele, mtu muelewa anaweza akabaini hali na taarifa mbalimbali za mhusika. Nywele zinaweza kutupatia taarifa za afya, imani ya mtu, umri wa mtu na taarifa za vinasaba kwa kutumia vipimo vya DNA.
Nywele pia zinaweza kutupatia taarifa nyingi kuhusiana na hali ya urembo wa mtu.
Linapokuja suala la nywele, watu wengi huhangaikia mitindo ya kusuka, kunyoa, kuchana au kuweka dawa zinazoficha muonekano wa mvi.
Ni watu wachache sana wanaofikiria kuwa nywele, kope na nyusi zao zina uhusiano wa karibu sana na hali ya afya ya mwili mzima.
Wanasayansi wanabainisha kuwa muonekano wa nywele za mtu unaweza kuonyesha hali halisi kuhusu afya ya mwili.
Kupungua sana, kuongezeka kupita kiasi au kukosekana kwa nywele mwilini, inaweza kuwa dalili ya jambo lisilokuwa la kawaida kiafya ambalo linaendelea mwilini.
Watu wengi pia hawana habari kuwa matunzo ya nywele zao yanaweza kuathiri afya zao kwa wema au kwa ubaya.
“Kwa muda mrefu tumekuwa tukifikiri kuwa nywele ni kitu kisichokuwa na uhai, lakini sasa tunafahamu kwamba hali inayoendelea ndani ya miili yetu inaathiri afya ya nywele zetu,” anasema Dk Victoria Barbosa, bingwa wa magonjwa ya ngozi katika kituo cha tiba cha Millennium Park Dermatology kilichoko Chicago, Marekani.
Matatizo ya nywele kama vile kuteleza, kunyonyoka, kukatika mara kwa mara na kubadilika rangi yake ya asili yanaweza kuonyesha tatizo la kiafya. Nywele zinaweza kuonyesha kuwa mtu anaumwa magonjwa kama vile utapiamlo, minyoo ya safura, kifua kikuu, Ukimwi, utendaji mbaya wa tezishingo, msongo wa mawazo, kaswende na kisukari. Afya mbaya ya nywele pia inaweza kuonyesha kuwa mtu ana tatizo la magonjwa yanayotokana na makosa katika mfumo wa kingamwili.
Afya ya nywele pia inaweza kuathirika kutokana na athari mbaya ya dawa kama vile za kutibu saratani, magonjwa ya akili na dawa za kulevya. Jambo jingine linaloathiri afya ya nywele ni mrundikano wa sumu za tumbaku mwilini. Matumizi ya dawa zenye kemikali kama vile hydroquinone kwa ajili ya matunzo ya nywele, pia yanaweza kuathiri nywele na kusababisha kukatika au kunyonyoka. Afya mbaya ya nywele pia inaweza kuonyesha kuwa mtu ana tatizo la magonjwa yanayotokana na makosa katika mfumo wa kinga za mwili.
Jambo jingine linaloathiri afya ya nywele ni mrundikano wa sumu za tumbaku mwilini. Matumizi ya dawa zenye kemikali kwa ajili ya matunzo ya nywele, pia yanaweza kuathiri nywele na kusababisha kukatika au kunyonyoka. Kemikali za urembo Kemikali za urembo wa nywele kama relaxer na dawa za kubadilisha rangi ya nywele pia ni miongoni mwa mambo ambayo yanatajwa kuwa yanasababisha athari za kiafya kwenye nywele.
Baadhi ya watafiti wanabainisha kuwa, relaxer zinazotumiwa na wanawake, zinaweza kuwasababishia tatizo la kupata mabonge kwenye mji wa mimba.
Hii ni kwa mujibu wa utafiti uliofanywa na wanasayansi Lauren A. Wise na wenzake na kuchapishwa mwaka 2012 katika jarida la American Journal of Epidemiology, toleo namba 175(5).
Nywele pia zinaweza kuonyesha hali ya kukosekana kwa ulinganifu wa vichocheo mwilini. Kwa mfano, hali ya kukosekana kwa ulinganifu wa mizania ya homoni za jinsi ya kike, inayotokana na uvimbe weye maji kwenye ovari za mwanamke, inaweza kusababisha mwanamke kuwa na nywele nyingi mwili mzima au kuota ndevu.
Hali hii mara nyingi hujitokeza pale kichocheo cha estrogen kinapopungua na kichocheo cha testosterone kinapoongezeka kupita kiasi. Ongezeko kubwa la nywele katika mwili wa mwanamke pia linaweza kuonyesha kuwa ana uvimbe kwenye tezi ya adrenali.
Watafiti wanadai kuwa asilimia nane ya wanawake wanakabiliwa na tatizo hili.
Wanaosisimua misuli Wanaume wanaotumia dawa za kuongeza nguvu au kutunisha misuli, pia wanaweza kupata tatizo la kukosekana kwa ulinganifu wa mizania ya homoni mwilini.
Hali hiyo inaweza kuwasababishia matatizo ya nywele kama vile kunyonyoka au kupata upara. Dawa hizi zinaweza kusababisha athari sawa na zile zinazotokea kwa wanawake wenye uvimbe kwenye ovari. Hii ni kwa mujibu wa Chama cha Wataalamu wa Magonjwa ya Ngozi cha Marekani (AAD).
Nywele kupauka, kunyonyoka Kuwahi au kuchelewa kwa hali ya balehe kwa vijana, pia ni hali ambayo inaonyesha kuwa kuna tatizo la ulinganifu wa mizania ya homoni za jinsi. Kwa kawaida kijana mwenye afya nzuri, anatazamiwa kuota nywele katika sehemu zake za siri na kwapani akiwa na umri kati ya miaka 12 na 16.
Nywele zinapokuwa kavu, kupauka na kuwa nyembamba kupita kiasi, zinaonyesha kuwa mhusika anapungukiwa na viinilishe kama vile tindikali za mafuta ya omega-3, vitamin B, C, D na E na upungufu wa madini ya chuma, kalisi na zinki. Hali hii inaweza kujitokeza hasa kwa watu wasiokula nyama, wenye minyoo au wanawake wanaopoteza kiasi kikubwa cha damu ya hedhi kila mwezi.
Wataalamu wa lishe pia wanabainisha kuwa, upungufu wa protini mwilini unaweza kuathiri afya ya nywele. Protini ni muhimu kwa ajili ya kukua na kuimarika kwa afya ya nywele.
Wataalamu wanaongeza kusema kuwa kama mtu anakula chakula chenye upungufu mkubwa wa protini, inachukua muda wa miezi miwili hadi mitatu kuanza kuona nywele zinabadilika au kunyonyoka.
Nywele kunyonyoka pia ni jambo linaloonyesha kuwa mhusika hatumii kiasi cha kutosha cha maji ya kunywa kila siku. Kutokunywa maji ya kutosha husababisha figo zishindwe kuondoa sumu nyingi mwilini na matokeo yake sumu hizo huathiri foliko za nywele.
Mashilingi na mvi Nywele pia zinapobadilika rangi na kuwa nyeupe, zinaweza kuonyesha umri mkubwa au urithi wa vinasaba vya kijenetiki vyenye mwelekeo wa kupungua kwa haraka kwa rangi ya melanini katika vishina vya nywele. Katika hali kama hii, mtu anaweza kuwa na mvi za mapema kuliko inavyotazamiwa kulingana na umri wake.
Baadhi ya watu pia wanaweza kuwa na nywele nyekundu au zenye rangi inayokaribiana na njano. Hali hii inaonyesha kuwa mhusika ana kiasi kingi cha melanin mpauko inayojulikana kama phenomelanin katika seli za kuzalisha rangi ya nywele zilizoko kwenye foliko za nywele. Hii pia inaweza kuonyesha kuwa nywele zina madini mengi ya chuma na kiasi kidogo cha melanin ya kawaida ambayo inajulikana kama eumelanin. Eumelanin ndiyo aina ya melanin inayozalisha rangi ya nywele za watu wengi wenye nywele nyeusi.
Nywele za mtu pia zinaweza kuonyesha hali ya afya yake kiakili. Baadhi ya watu wenye ugonjwa wa akili ujulikanao kitaalamu kama Trichotillomania wanakabiliwa na tatizo la nywele kunyonyoka kutokana na tabia ya kuvuta nywele zao mara kwa mara. Ugonjwa huu mara nyingi huanza kabla ya miaka 17 na unaathiri wanawake mara nne zaidi ya wanaume.
Kwa watoto, matatizo ya nywele yanaweza kuashiria hali ya maambukizi ya fangasi wanaoshambulia nywele na kusababisha kukatika na kunyonyoka. Ugonjwa wa ‘mashilingi’ ni moja ya matatizo ya nywele yanayoathiri afya ya watoto wengi duniani.
Wataalamu wa tiba wanashauri kuwa watu wenye matatizo ya nywele ni muhimu kuonana na daktari haraka hasa pale wanapoona kuwa kuna mababdiliko ya nywele yasiyokuwa ya kawaida.
Wataalamu wa tiba wanashauri kuwa watu wenye matatizo ya nywele ni muhimu kuonana na daktari haraka pale wanapoona kuwa kuna mabadiliko ya nywele yasiyokuwa ya kawaida. Matatizo mengi ya mwili yanayoathiri nywele yanapongunduliwa mapema yanaweza kutibiwa kabla madhara makubwa hayajatokea.
Maoni au maswali tuma afya@mwananchi.co.tz au 0713247889


