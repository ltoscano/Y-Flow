
Maandalizi ya kuzika Fidel yaanza
Na MOSES ODHIAMBO
MATAYARISHO ya mazishi ya Fidel Castro Makarios Odinga, mwanawe waziri mkuu wa zamani Raila Odinga, yanaendelea katika eneo la Bondo, Kaunti ya Siaya ambako ni nyumbani kwa kiongozi huyo wa Cord.
Mikutano miwili ilifanywa jana, mmoja nyumbani kwa Bw Odinga eneo la Opoda na mwingine nyumbani kwa Jaramogi Oginga, Kang’o ka Jaramogi, ambako Fidel atazikwa.
Wazee kadhaa, viongozi wa kanisa, wanasiasa na maafisa wa serikali ya kaunti ya Siaya wanaohusika na matayarisho ya mazishi hayo ya Jumamosi walihudhuria mikutano hiyo.
Boma la Jaramogi ambalo kwa kawaida huwa kimya sasa linashuhudia shughuli nyingi.
Vijana kadhaa wanashughulika kukata kuni, kuhakikisha maji na umeme vimepatikana na kusafisha.
Fidel yaanza Naibu wa Gavana wa Siaya, Ouma Onyango, ambaye pia ndiye mwenyekiti wa kamati ya mazishi eneo hilo, alisema ibada ya mazishi itafanywa katika uwanja wa Chuo Kikuu cha Sayansi na Teknolojia cha Jaramogi Oginga Odinga. 
Mwili utawasili Bondo siku ya Ijumaa kwa mkesha nyumbani Opoda kabla ya kuelekezwa chuoni humo, alisema.
“Bado hatujakamilisha ratiba. Kwa sasa tutakuwa na mkesha nyumbani kwa waziri mkuu wa zamani eneo la Opoda utakaoendeshwa na kanisa la Coptic,” Bw Onyango aliambia wanahabari baada ya mkutano nyumbani kwa Jaramogi.
Jumamosi, maombi yatafanywa na kanisa la Anglican katika uwanja wa chuo hicho na kisha msafara utaelekea katika makaburi ya familia, alieleza.
Bw Onyango alisema watu kadhaa wamejitolea kupeana zaidi ya ndume 10 zitachinjwa pamoja na magunia 10 ya mahindi.


