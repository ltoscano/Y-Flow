Kinana atamwaga chozi pande ngapi za nchi?
May 22, 2014

WIKI iliyopita tulisoma habari za Katibu Mkuu wa chama tawala (CCM), Abdulrahman Kinana, akimwaga chozi huko wilayani Sikonge, mkoani Tabora.
Kinana alimwaga chozi baada ya kuisikia risala ya wakulima wa tumbaku wa kijiji cha Mgambo, tarafa ya Kitunda, ikieleza kwa kina jinsi wanavyodhulumiwa na kufisadiwa fedha zao na chama cha ushirika – kuanzia kwenye masuala ya pembejeo hadi kwenye malipo.
Kwa kuwa mimi si mtu wa karibu wa Kinana, sina hakika kama machozi yake yale yalitokana na hisia kali na za kweli baada ya kusikia dhuluma hizo wanazotendewa wakulima.
Nasema hivyo, maana zama hizi ambapo tumebobea katika ufisadi wa kila aina, wapo wanaomwaga machozi ya kisanii hadharani, na usiweze kutambua mara moja kama ni ya kisanii. Naambiwa kwamba, sasa hapa Tanzania mfiwa anaweza kuwakodi hata watu wa kulia kwenye msiba na usitambue kuwa machozi yao ni ya kisanii!
Vyovyote vile, nashawishika kuamini kuwa ya Kinana yalikuwa machozi ya hisia za kweli. Na nashawishika pia kuamini kwamba yalichochewa na ukweli kuwa hawezi kufanya lolote kuwasaidia wakulima hao dhidi ya dhuluma wanazofanyiwa.
Hilo nalo linatokana na ukweli mwingine kwamba, katika risala hiyo waliyomsomea, malalamiko yalielekezwa kwa Waziri wa Kilimo, Chakula na Ushirika, Christopher Chiza.
Kwa maneno mengine ni kwamba, mtuhumiwa ni yule yule Chiza ambaye huko nyuma Kinana aliwaahidi wakulima wa mkoa wa Ruvuma kwamba atahakikisha anaondolewa kwenye wizara hiyo, lakini baadaye alipoliwasilisha suala hilo kwenye Kamati Kuu ya CCM, akazibwa mdomo!
Na sasa yupo ziara ya mkoa mwingine, lakini wakulima bado wanalalamikia utendaji wa waziri huyo huyo ambaye yeye (Kinana) alishaahidi atahakikisha anang’olewa uwaziri kwa kutowajibika, lakini Rais Kikwete, mpaka sasa, amekataa kumng’oa.
Katika mazingira hayo, Kinana afanye nini zaidi ya kumwaga chozi anapoendelea kusikia dhuluma hizo wanazotendewa wakulima?
Na ndiyo maana nashawishika kuamini ya kuwa machozi ya Kinana ni ya kweli na ni ya hisia kali, na si machozi ya kisanii kama wafanyavyo wanasiasa wengine.
Hata hivyo, bila ya kujali kama machozi hayo ni ya kweli au ni ya kisanii, swali la kujiuliza ni kwamba, Kinana huyu atamwaga machozi pande ngapi za Tanzania?
Swali hili linatokana na ukweli kwamba, dhuluma aliyoishuhudia kwa wakulima wa Sikonge ndiyo dhuluma atakayoishuhudia kwa wakulima wengine kwingineko nchini atakakotembelea.
Kwa mfano, atakapofika kijijini kwetu Ndungu, wilayani Same, atamwaga pia chozi atakaposikia malalamiko ya wakulima kuhusu pesa nyingi wanazotozwa za malipo ya maji kwenye kilimo cha mpunga, na pia bei hafifu wanayolazimika kuuzia mpunga wao.
Lakini si Ndungu tu. Kama Kinana akifika kule Mbarali, atamwaga pia chozi akiyasikia malalamiko ya vijiji kadhaa ambavyo havina mashamba ya kulima mpunga, lakini kuna mwekezaji mmoja ameuziwa na serikali, kwa bei poa, maelfu kwa maelfu ya hekta za mashamba yaliyokuwa ya umma (NAFCO) ambayo wala, mpaka sasa, hayalimi yote, na badala yake huwakodisha wakulima wenye uwezo kidogo – tena kwa bei mbaya!
Kule Rukwa, Kinana alipambana na hali kama hiyo ambapo “nabii” mmoja anayejinadi kuwa anawaandaa wafuasi wake kwenda peponi yeye amejitwalia maelfu kwa maelfu ya hekta za ardhi hapa hapa duniani; ilhali maelfu ya wanavijiji hawana mashamba ya kulima. Tena “nabii” huyo ni mkali kweli kweli wanavijiji hao wanapokatisha tu kwenye maeneo ya ardhi hiyo ambayo wala hailimi yote!
Kinana aliahidi wakulima wa vijiji hivyo kwamba “atalishughulikia” tatizo hilo la “nabii” huyo kujitwalia maelfu hayo ya hekta za ardhi, lakini amekwama kulishughulikia tatizo hilo kama ambavyo alikwama Waziri Mkuu, Mizengo Pinda.
Na maelezo yanayotolewa na watawala serikalini kuhusu “nabii” huyo wa Rukwa yanafanana na yale yaliyotolewa kule Mbarali na kwingineko; nayo ni kwamba mwekezaji anamiliki ardhi hiyo kihalali, na kwamba ana hati zote za kisheria za umiliki wa ardhi hiyo.
Lakini majibu hayo hayatoi ufumbuzi wa tatizo la msingi, na wala hayafafanui ilikuaje Serikali ikakubali kummilikisha mtu mmoja tu maelfu kwa maelfu ya hekta za ardhi; ilihali maelfu ya wanavijiji wanaoizunguka ardhi hiyo hawana mashamba ya kulima!


