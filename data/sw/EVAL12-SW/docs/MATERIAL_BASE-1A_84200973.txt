Nitang’ang’ania daima, kuachia ngazi kwangu mwiko
Nov 22, 2012

Kwa Waziri wa Mikiki na Makeke,
Uzitoni Street,
Bongo.

MPENZI TANESCO wangu, vipi hali yako?

Bado unaendelea na mgao wa mapenzi huku ukidai ni hitilafu ya miundombinu? Lini hitilafu zitakwisha ili pawe na umeme fulu muda wote. Maana umeme wako unavyokatika siku hadi siku unaleta hitilafu nyingine zisizohesabika tehe tehe tehe. Nakupenda mpenzi TANESCO lakini waniacha gizani. Nifanyeje? Au tuseme ufanyeje?

Lakini pamoja na hayo, naendelea kuwa mzima huku naangalia wazimu wa hapa kwa wenyewe. Tena wiki hii tulipata ze komedi kidogo. Nadhani
uliona stori kwenye gazeti lakini ungekuwa nyumbani ungecheka.

Si Bosi alimtuma dereva na gari lake hadi nchi fulani jirani ambayo sitaitaja jina lake. Alikuwa amesikia kwamba kulikuwa na aina fulani ya dawa ambayo angeileta hapa angeuza bei kubwa sana, yaani kubwa sana. Nakuambia wakubwa wakinusa kitu chenye faida wako tayari kufanya lolote lile ili mradi wakipate.

Hata hivyo, kwa kweli hatuna uhakika maana Bosi alipomtuma dereva wake, ndivyo alivyosema yeye, tena kwa uchangamfu kabisa. Lakini juzi tukashangaa sawa na mtu yeyote mwingine aliyepata hizi habari.

Kwanza, Bosi alichelewa kurudi bila kutoa taarifa, jambo ambalo si kawaida yake tangu nyumba yake ndogo imwekee hitilafu ya miundo mbinu. Baada ya hitilafu hii, Bosi akaona kumbe ni mgao wa kudumu akakata umeme moja kwa moja.

Usiniulize nilijuaje hilo na yawezekana ni uzushi pia lakini kweli tabia yake imebadilika hadi hata Mama Bosi anashangaa. Mara nyingine anaweza kutoka kwenda klabu mara mojamoja baada ya kula lakini kula lazima awepo kama hakuna dhifa ya kitaifa au marupurupu mengine ya kuwa mwenyenchi. Au labda bado anatafuta nyumba ya sola tehe tehe tehe.

Basi wakati tunamsubiri, tukawasha runinga ili tuangalie taarifa ya habari.

Mbona tulishtuka kuona gari lake likiwa limeegeshwa kituo cha polisi na kusikia habari kwamba gari lake limekamatwa huko likiwa na shehena ya ngozi za chui na duma. Yaani ngozi za madoadoa zimemtia Bosi doa moja kwa moja. Sasa wakati bado tumeduwaa kuona habari hizi na gari lake linatinga katika picha, Bosi mwenyewe akarudi.

Nakuambia mpenzi, aliingia kama kimbunga na kufunga mlango kwa nguvu sana. Kisha alipoona tunaangalia taarifa ya habari inayomhusu yeye akaanza kufoka huku akitafuta rimoti kuzima runinga.

‘Mnaangalia upumbavu gani hapa? Maadui zangu wanazusha kila aina ya uongo, hadi kunianika runingani,
hamshtuki. Mnakaa hapa kupokea kama choo tu. KAMA CHOO! Maana mnapokea kila aina ya uchafu bila hata kuuliza. 

MB alijaribu kumtuliza.

‘Siyo hivyo mume wangu. Tulikuwa tunaangalia taarifa ya habari tu, wala hatukujua kwamba habari zako zimo.’ ’

‘Kwa nini msijue wakati maadui wangu wanasambaza habari hii kama njugu?’

‘Tungesikia wapi mume wangu?’

Bosi akapiga teke runinga kana kwamba runinga ndiyo mwenye kosa.

Bahati yake alikuwa amevaa viatu imara maana angepasua vidole.

‘Tena hawa wenzetu washenzi sana. Gari ni la serikali, tena la waziri, kwa nini waisimamishe na kuisachi? Ni kinyume cha taratibu zote za diplomasia. Lazima serikali yetu ilalamike.’

Bosi alivyokuwa anafoka MB aliona bora kuinama hadi kimbunga kipite lakini Binti Bosi, kama kawaida yake alishindwa kuvumilia. Yaani mpenzi anavyowashwa kila siku, mara nyingine naona anakula upupu kisirisiri.

‘Lakini baba unavyoongea inaonekana ulijua kwamba nyara zetu zilikuwapo.’

Bosi alishtuka.

‘Eti nini?’

‘Nasema inaonekana ulijua. Unasafirisha ngozi siku hizi?’

Bosi akajaribu kumzaba kibao BB lakini BB mjanja. Hata kabla ya kusema alikuwa ameshahakikisha kwamba amekaa mbali vya kutosha, tena nyuma ya kochi. Bosi akabaki anazaba hewa tu, kidogo aanguke.

‘Umeanza eee. Umeanza.’

‘Hapana baba. Nakuuliza kama baba yangu, nikiomba sana jibu fulani, je ulijua? Kwa nini unawalaumu polisi wale badala ya kumlaumu dereva wako.’

Bosi jasho lilimtoka. Akahema kwa nguvu.

‘Sikiliza Bi Mpelelezi, nalinda kwanza hadhi ya taifa langu. Hawawezi kukamata gari la serikali yetu tukufu na kuisachi kana kwamba ni daladala.’

‘Sawa baba lakini bado hujajibu swali langu. Ulijua?’

‘Nitajua wapi? Yaani yule dereva asipofungwa miaka kumi huko, atanitambua akija hapa. Atanitambua.’

BB alitabasamu.

‘Hili ndilo jibu nililolitaka baba. Sitaki kabisa kuamini kwamba baba yangu
amejiunga na mafisadi na majangili. Sitaki kuona kama baba yangu anashusha hadhi ya taifa. Maana kwa mawazo yangu, aliyeshusha hadhi ni yule aliyevusha nyara zetu si wale waliozikamata.’

‘Umeanza uhubiri ee?’

‘Hapana baba. Yaani kwa nini hutaki kunielewa? Nimefurahi kwamba huhusiki.’


