

Mwanamke akichomwa sindano ya uzazi wa mpango.
Na Hamisa Maganga, aliyekuwa Morogoro
UZAZI wa mpango ni uamuzi wa hiari unaofanywa na mtu binafsi, wanandoa au wenzi walio nje ya ndoa ambao hupanga ni lini wapate watoto, idadi wanayoitaka na baada ya
muda gani. Pia huamua ni njia ipi wangependa kutumia.
Wataalamu wa masuala ya uzazi wanasema matumizi ya njia za kisasa za uzazi wa mpango kwa wanawake
walioolewa ambao wamefikia umri wa kuzaa yameongezeka, lakini ongezeko hilo ni la taratibu.
Matumizi hayo yaliongezeka kutoka asilimia saba mwaka
1991-92 hadi kufikia asilimia 13 mwaka 1996; asilimia 17 mwaka
1999 na asilimia 20 mwaka 2004 hadi 2005.
Wataalamu hao wanasema kiwango hiki ni cha chini mno
ukilinganisha na nchi nyingine za Afrika ya Mashariki na Kusini
mwa Afrika.
Aidha, tafiti za Hali ya Afya na Uzazi (TDHS), zinaonyesha kuwa asilimia sita tu ya wanawake ndio wanaotumia njia za asili za uzazi wa mpango.
Utafiti huo unasema kuwa wakati mwingine kutopatikana kwa njia hizo wakati wote zinapotakiwa huwavunja moyo watumiaji.
Kwa upande wa watumiaji, wasiwasi juu ya kupata madhara, upinzani wa njia hizo na kupendelea kuzaa watoto wengi ni baadhi ya sababu zinazotajwa za kutotumia njia za uzazi wa mpango.
Utafiti wa TDHS mwaka 2004-2005 pia ulibaini viwango mbalimbali vya matumizi ya njia za kisasa za kupanga uzazi.
Ulibainisha kuwa kiwango cha matumizi ni asilimia 30 katika Kanda ya Kaskazini inayojumuisha mikoa ya Kilimanjaro, Tanga, Arusha na
Manyara. Na asilimia 11 tu katika Kanda ya Magharibi inayojumuisha mikoa ya Tabora, Shinyanga na Kigoma.
NJIA ZA UZAZI WA MPANGO
Kuna njia nyingi za kupanga uzazi kwa wanawake na nyingine ni kwa ajili ya wanaume.
Kwa ujumla kuna njia za aina mbili, ambazo ni barrier (vizuizi) na hormonal (dawa).
Tofauti iliyopo ni jinsi zinavyofanya kazi. Vizuizi huzuia yai na mbegu zisikutane kabisa au kuzuia mimba isitunge bila kutumia dawa yoyote. Hapa mhusika anaweza kutumia kondomu, kitanzi kisicho na dawa na njia za asili kama kuhesabu siku.
Njia hizi ni nzuri kwa kuwa hakuna kemikali yoyote inayoingia mwilini wala homoni hazibadilishwi ili kuzuia mimba.
Njia za dawa au hormonies, ni zile zinazobalidisha homoni za mwanamke au mwanamume kwa lengo la kuzuia mimba kutungwa na hivyo kutumia aina fulani ya dawa.
Mara nyingi huwa zinafanya kazi kwa kuudanganya mwili juu ya kinachoendelea au kuzuia mayai yasipevuke au kuzuia mazingira ya mimba kupandikizwa.
Wataalamu wanashauri kuwa iwapo mtu ana mpango wa kuanza kupanga uzazi, ni vema akaonana nao kwa ajili ya kupata ushauri.
Akizungumza katika semina ya ya waandishi wa habari kuhusu masuala ya idadi ya watu, afya na uzazi wa mpango, iliyodhaminiwa na Asasi isiyo ya kiserikali ya Pathfinder, Mshauri wa masuala ya uzazi kutoka Hospitali ya Marie Stopes, Dk. Dismas Damian, anazitaja njia hizo na faida zake.


