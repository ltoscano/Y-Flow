Watoto 70 kufanyiwa upasuaji wa moyo

Imeandikwa na Katuma Masamba

Imechapishwa: 09 Septemba 2016

ZAIDI ya watoto 70 wenye matatizo ya moyo leo wanaanza kufanyiwa upasuaji mkubwa wa moyo katika Taasisi ya Moyo ya Jakaya Kikwete (JKCI) ya jijini Dar es Salaam. 

Awali kulikuwa na taarifa kuwa watoto hao wako hatarini kukosa huduma hiyo ya upasuaji kutokana na uhaba wa damu katika Hospitali ya Taifa Muhimbili (MNH).
Akizungumza na gazeti hili, Ofisa Uhusiano wa taasisi hiyo, Maulid Mohammed, amesema upasuaji utaanza leo kwa kuwa damu ya kuanzia ipo na kwamba nyingine itaendelea kukusanywa.
Amesema katika upasuaji huo wa watoto damu iliyokaa kwa muda mrefu haihitajiki. Alisema kuna makundi mbalimbali yamejitokeza kuchangia huku mengine yakiendelea kujitokeza likiwemo la wafanyakazi wa Shirika la Umeme (Tanesco) kutoka Kigamboni, nje kidogo ya Dar es Salaam.
"Tunahitaji damu nyingi kwa sababu wahitaji si watoto pekee bali watu wa rika zote wanaotakiwa kufanyiwa upasuaji hasa wa dharura," amesema.
Amesema kuna haja ya Wa tanzania kujenga utamaduni wa kujitolea damu mara kwa mara ili kusaidia kuokoa maisha ya wengine wenye mahitaji ya damu. Upasuaji huo unatarajiwa kuendelea hadi Septemba 19, mwaka huu na chupa zaidi ya 300 zinahitajika ili kuufanikisha.


