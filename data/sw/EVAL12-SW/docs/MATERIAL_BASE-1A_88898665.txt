Wajitokeza kumpinga Ole Medeye
Nov 20, 2014

KATI ya Wabunge watakaotumia nguvu za ziada kutetea majimbo yao ndani ya Chama Cha Mapinduzi (CCM) katika uchaguzi Mkuu wa mwaka 2015 katika Mkoa wa Arusha, ni Goodluck ole Medeye Mbunge wa jimbo la Arumeru Magharibi.
Ole Medeye aliibuka katika siasa za jimbo hilo mwaka 2010 akiwa “mgeni” kwa kumbwaga aliyekuwa Mbunge wa muda mrefu jimboni humo Elisa Mollel katika kura za maoni ndani ya CCM.
Mbunge huyo pia aliibuka mshindi katika uchaguzi mkuu mwaka huo kwa kumshinda Mathias ole Kisambo aliyekuwa mgombea wa CHADEMA, na baada ya uchaguzi huo Rais Jakaya Kikwete alimteua kuwa Naibu Waziri wa Ardhi Nyumba na Maendeleo ya Makazi.
Hata hivyo ole Medeye hakudumu katika nafasi hiyo kwani alitupwa nje katika mabadiliko ya Baraza la Mwaziri yaliyofanyika mwaka huu ambapo nafasi yake ilichukuliwa na George Simbachawene.

Hatua hiyo ya kuondolewa serikalini inaelezwa na wadadisi wa masuala ya kisiasa mkoani hapa kuwa imempunguzia ole Medeye nguvu zake za kisiasa hali inayoplekea kupata ushindani mkubwa wa kumrithi katika mchakato wa kura za maoni.

Makada wajitokeza kumrithi:
Taarifa zilizofikia Raia Mwema kutoka katika jimbo hilo zinaeleza kuwa tayari makada watatu wamejitokeza “kumkaba shingo” ole Medeye kuwania nafasi hiyo ili kupeperusha bendera ya CCM katika uchaguzi mkuu mwakani.
Makada hao wanatajwa kuwa ni Mwenyekiti wa UV-CCM Robson Metinyiku, Mfanyabiashara maarufu Mjini Arusha na Diwani wa Kata ya Manyire Mathias Manga, na Mkuu wa wilaya mstaafu Thomas ole Sabaya.
“Kuna uwezekano mkubwa wengi zaidi wakajitokeza kuwania nafasi hiyo kadiri muda unavyosogea kuelekea uchaguzi mkuu wa mwakani hali itakayofanya uchaguzi wa kura za maoni ndani ya CCM kuwa na ushindani mkubwa”alieleza mtoa habari wetu. 
Moja ya sababu kubwa inayotajwa kuwa ole Medeye atatumia nguvu kubwa kutetea kiti chake ni kutokana na “kuwapoteza” na baadhi ya makada wanachama waliosadia kampeni zake mwaka 2010 na kushinda kura za maoni na baadaye uchaguzi mkuu.
Hatua ya kuwapoteza makada na wanachama inatokana sababu mbalimbali za kisiasa na kijamii, hasa tofauti za kimtazamo, na makundi ndani ya chama.
Mbunge huyo pia amekujikuta katika mgogoro na Madiwani wa Halmashauri ya Arusha Vijijini baada ya kutofautiana nao wakati wa utekelezaji wa kugawa viwanja katika shamba Lakilaki Estate.
Mradi huo wa kugawa viwanja ni sehemu ya mpango wa Halmashauri ya Arusha Vijijini kuboresha makazi kwa kugawa ardhi ya iliyokuwa mashamba ya walowezi katika miaka ya 1960/70 ambayo kwasasa yamekuwa hayatumiki.

Katika sakata hilo ole Medeye akitumia nafasi yake kama Naibu Waziri wa Ardhi na Maendeleo ya Makazi anadaiwa kuingilia kati mchakato huo, na kuwatuhumu Madiwani kushirikiana na wataalamu kufanya ufisadi na badala yake ardhi hiyo ilitolewa kwa Wizara Mambo ya Nje na Ushirikiano wa Kimataifa ili kujenga makao makuu ya mahakama ya Afrika.
Makda wajitokeza:
Miongoni mwa makada wanaotajwa kutaka kuwania jimbo hilo kupitia CCM ni pamoja na Mathias Manga ambaye anaelezwa kama mtu aliyeratibu na kufanikisha Mbunge huyo kushinda kwa urahisi mwaka 2010.
Manga ni mfanyabishara maarufu na mchimbaji wa madini ya Tanzanite pamoja na kuwa na ukwasi wa kutosha, pia anaelezwa kama moja watu wenye ushawishi wa kisiasa na uwezo wa kiuongozi na mchango wake umeonekana katika nafasi yake ya Udiwani wa kata ya Manyire jimboni humo.
Akiwa Diwani kata hiyo inatajwa kuwa mfano katika maendeleo kwa kuwa maji ya uhakika, shule nzuri ya sekondari na zahanati na miradi mingine ya maendeleo ambayo imefanyika chini ya usimamizi wake.
Akizungumza na Raia Mwema mwishoni mwa wiki Manga alikataa kuthibitisha madai kuwa sasa “amemgeuzia kibao” mtu ambaye alimtengenezea mtandao wa ushindi mwaka 2010.
“Sitaki kuzungumzia jambo hilo kwa muda huu si rafiki sana, ila ninachoweza kusema ni kwamba jimbo la Arumeru Magharibi linahitaji mabadiliko makubwa katika uongozi”alisema.
Manga anaeleza kuwa amekuwa akishawishiwa na makundi mbalimbali ya kijamii kama vijana,wazee na wanawake kugombea Ubunge katika jimbo hilo na bado anatafakari maombi ya makundi hayo.
“Watu wanazungumza kuhusu mimi kugombea kupitia chama change CCM lakini bado sijaamua kama nitagombea, natafakari maombi ya baadhi ya makundi ya kijamii hasa vijana, na muda ukifika nitawajulisha”alisema.
Mgombea mwingine anayempa “homa” ole Medeye ni Robson Metinyiku ambaye pia ni Mwenyekiti wa UV-CCM Mkoa wa Arusha,aligombea nafasi hiyo mwaka 2010 na kushika nafasi ya nne katika kura za maoni.


