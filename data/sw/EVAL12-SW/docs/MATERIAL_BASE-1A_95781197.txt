
Waziri Magufuli geukia TEMESA Dec 06, 2012

MFUMO wa matengenezo ya magari ya serikali si wa kuridhisha. Serikali, kwa muda mrefu sasa, imekuwa hodari katika kununua kila aina mpya ya magari, lakini jambo la kusikitisha haiko makini katika kudhibiti ubora wa magari hayo, na hasa katika eneo la matengenezo.

Ni takriban miezi tisa sasa imepita tangu Mdhibiti na Mkaguzi Mkuu wa Hesabu za Serikali (CAG), kutoa ripoti ya uchunguzi wake kuhusu mifumo ya matengenezo ya magari, pikipiki na mitambo ya serikali.

Kwa mujibu wa muundo wa wizara, Wizara ya Ujenzi ndiyo yenye jukumu la kudhibiti matengenezo haya ya magari ya serikali. Kwa upande wetu, tunaamini matengenezo ya magari ni eneo muhimu katika kudhibiti matumizi ya fedha za umma na kwa hiyo, tunadhani kwamba, Waziri wa Ujenzi, Dk.

John Magufuli, ambaye ni kati ya mawaziri wachapakazi anaweza kusimamia eneo hili nyeti la matengenezo ya magari ya serikali kwa ufanisi.

Tunaamini Magufuli anao uwezo wa kudhibiti kasoro hii inayopeteza fedha nyingi za Wa tanzania. Haiingii akilini kwa serikali kuwa hodari wa kununua magari mapya lakini ikishindwa kuonyesha umakini katika usimamizi na hasa matengenezo ya magari hayo. 

Tunachosisitiza hapa ni kuwapo kwa mfumo maalumu na bora zaidi wa usimamizi wa matengenezo ya magari ya serikali.

Ni jambo lisiloingia akilini kwa serikali kuendelea kununua magari mapya ya kisiasa, tena kwa gharama kubwa zaidi, lakini ikiendelea kubaki na karakana (gereji) ya iliyoanzishwa mwaka 1947, ikiwa haina vifaa vya matengenezo ya magari hayo mapya na ya kisasa.

Viongozi wakuu serikalini watafakari upya, inawezekana vipi kutenga fedha za ununuzi wa magari mapya lakini ukashindwa kutenga fedha za kuboresha gereji kwa ajili ya matunzo ya magari hayo mapya?

Kuna mambo mawili tu yanayojitokeza. Kwanza, inawezekana karakana ya serikali haiboreshwi sambamba na ununuzi wa magari mapya kwa sababu hali hiyo inalinda maslahi binafsi ya baadhi ya maofisa.

Au pili, inawezekana hali hiyo ipo kwa sababu kuna watu wameshindwa kumudu majukumu yao, kwamba wamepewa majukumu mazito ya kufikiri na kuweka mipango bora bila wao wenyewe kuwa na uwezo huo. Kwa lugha nyingine, kuna watu hawaenei katika madaraka waliyopewa ndani ya serikali.

Kama tulivyokwishakueleza, Waziri Magufuli ageukie katika eneo hili la matengenezo ya magari ya serikali. Uamuzi wa Waziri Mkuu kupunguza au kudhibiti matumizi ya serikali uhusishe kudhibiti mifumo ya matengenezo ya magari ya serikali.


