
Mbivu na mbichi yaanza kubainika katika ligi kuu 

KRA waliopandishwa daraja msimu huu, waliendeleza fomu yao nzuri kwa kuwachana Mathare United 1-0 ugani Nyayo.
Ushindi huo uliwapandisha wakusanyaji ushuru hao hadi nafasi ya tatu kutoka tano kwenye msimamo wa Ligi.
Chemelil Sugar, kikosi kingine kinachotajwa kuwa limbukeni, nacho kiliendelea na hali yake nzuri ya msimu kwa kutoka nyuma na kuwalaza Thika United 2-1.
Ni ushindi uliowapa nafasi ya pili nyuma ya vinara Gor. Moses Arita aliifungia Thika huku Stephen Wakhanya na Hillary Echesa wakiwafanyia mambo wanasukari Chemelil.
Batoto Ba Mungu, Sofapaka waliendelea na hali yao ya kutapatapa kwa kufanya masihara mbele ya Western Stima na kuwaruhusu kutoka nyuma mabao mawili na kuishia sare ya 3-3 uwanjani Machakos.
Enoch Agwanda na John Baraza waliipa Sofapaka mabao ya mapema ila Fred Nyarombo, David Okello na Shafik Batambuze wakifuta uongozi huo kabala ya winga Clifftone Miheso kuwasawazisha na kuhakikisha wanatoka na angalau pointi moja.
Sofapaka walilazimika kumaliza mchuano na wachezaji 10 baada ya Collins Shivachi kulishwa kadi yake ya pili nyekundu tangu msimu huu ulipoanza.
Mjini Nakuru, kocha Robert Matano aliwaongoza wanajeshi wake Ulinzi Stars kuwakandamiza wanabenki KCB 2-1 wanaozidi kuumia, Evans Amuako na Kelvin Amwayi waliwatingia wana jeshi hao huku Chrispinus Onyango akipata la kufutia chozi.
Kocha msaidizi Juma Abdallah wa AFC Leopards ambayo bado haijamteua mkufunzi mkuu naye alikuwa na bashasha baada ya kuongoza vijana hao kuwalaza Tusker 1-0 na hivyo kuvunja mwiko wa miaka 16 ya kutowashinda watengenezaji bia hao tangu 1998.


