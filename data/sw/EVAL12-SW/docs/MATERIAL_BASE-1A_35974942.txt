
Daktari wa DR Congo awa Mwafrika Bora wa Mwaka May 30, 2012

DAKTARI kutoka Jamhuri ya Kidemokrasi ya Kongo (DRC), Denis Mukwege ameshinda tuzo ya Mwafrika wa Mwaka (African of the Year) kwa mwaka 2008. Tukio la kumkabidhi tuzo hiyo lilifanyika wiki iliyopita mjini Abuja, Nigeria, likihitimisha mchakato wa uchaguzi ulioanza mwaka 2008.
Dk Mukwege ni daktari bingwa wa magonjwa ya uzazi, akiwa amebobea katika upasuaji wa wanawake waliokumbwa na ubakaji katika maeneo yaliyokumbwa na vita katika DRC. Hospitali yake iitwayo Panzi Specialist Hospital, imekuwa ndio kimbilio la wanawake ambao wanapata tatizo hilo. 
Kwa mujibu wa takwimu za Umoja wa Mataifa, jumla ya matukio ya ubakaji yapatayo 27,000 yaliripotiwa mwaka 2006 katika Jimbo la Kivu Kusini pekee. Na hiyo inaweza kuwa ni sehemu tu ya idadi ya matukio ya nchi nzima.
Mfumo wa mahakama na hata jeshi katika DR Congo vinaonekana kutokufanya kazi.
Maofisa wa Umoja wa Mataifa wanasema askari wa jeshi la serikali ndio wahalifu wakubwa kwenye tatizo la ubakaji.
Sehemu kubwa ya nchi hiyo, hasa upande wa Mashariki, limebakiwa kama halina mamlaka yoyote ambapo raia wanateseka kutokana na vikundi vya kijeshi vyenye silaha kali ambavyo vimeifanya vita kuwa sehemu ya maisha yao. Huishi kwa kuvamia vijiji na kuteka nyara wanawake, kuwabaka, na kisha kudai malipo ili wawaachie. 
Ni katika mazingira hayo Dk Denis Mukwege amelazimika kuitumia taaluma yake.
Juhudi zake za kuwaweka wanawake wanaobakwa pamoja, kimwili na kiakili, ndizo zilizofanya atambuliwe na kushinda tuzo ya African of the Year kwa mwaka 2008 inayotolewa na Gazeti la Daily Trust la Nigeria.
Dk. Denis Mukwege alizaliwa Machi mosi, 1955 akiwa mtoto wa tatu katika familia ya watoto tisa. Baba yake ni kasisi mstaafu wa Kanisa la Pentekoste la Bukavu, ikiwa ni misheni ya Sweden.
Daktari huyo amemwoa Kaboyi Mapendo Madeleine. Ni baba wa watoto watano ambao ni Alain Patricia, Sylvie, Lisa na Denise.
Alipokuwa mdogo alikuwa, mara kwa mara, akiongozana na baba yake kwenye safari zake za kichungaji ambako ndiko alikokutana na wagonjwa. Kiu yake ya kwanza ilikuwa ni kutaka kuwasaidia wagonjwa kupata matibabu; mbali na kusali nao.
Baada ya kuhitimu masomo yake ya sekondari, alisomea udaktari nchini Burundi, na baada ya kuhitimu alifanya kazi katika hospitali ya misheni ya Lemera ya Kivu Kusini nchini DR Congo.
Alisononeka alipogundua mateso yanayowapata wanawake wa eneo hilo wakati wa kujifungua; kwani miongoni mwao walikuwa wakiletwa hospitali wakiwa wamepandishwa kwenye punda. Walikuwa wanafanyiwa hivyo baada ya kuvuja damu nyingi wakati wakijifungua wakiwa nyumbani.
Wengine, kwa hakika, walikuwa wakipelekwa hospitali kwa ajili ya kufa baada ya kusubiri muda mrefu kutokana na ugumu wa kujifungua kwao. Wale ambao walifanikiwa kupona, basi, waliondoka hospitali wakiwa na majeraha kwenye sehemu zao za siri.
Ni kutokana na kusononeshwa na hali hiyo Dk. Mukwege aliamua kwenda kusomea elimu ya uzazi nchini Ufaransa ambako alihitimu vizuri na kurejea nyumbani.
Mwaka 1989, Dk. Mukwege aliamua kuishi katika Hospitali ya Lemera, jirani na wanawake wenye matatizo ya uzazi ambako aliamua kufungua kitengo cha uzazi na ukunga. Hiyo ni baada ya kuwafundisha wafanyakazi wenzake namna ya kutoa huduma hiyo.
Baadaye, sifa za huduma alizokuwa akitoa zikajulikana zaidi kwenye eneo hilo na hata nje ya mipaka ya nchi hiyo. Kwa bahati mbaya wakati wa vita ya wenyewe kwa wenyewe ya mwaka 1996, hospitali hiyo iliharibiwa.
Akiwa mmoja wa wananchi walionusurika katika vita hiyo huko Lemera, Dk.
Mukwege aliamua kuishi Bukavu. Akiwa huko bado aliweza kubaini matatizo yaliyokuwa yakiwapata wagonjwa wa eneo la Kusini mwa Bukavu, kukiwa hakuna vifaa vya kuwasaidia wanawake wakati wa kujifungua.
Kutokana na uzoefu alionao, alipata wazo la kujenga wodi ya wazazi ikiwa na chumba cha upasuaji eneo la Panzi. Mara tu baada ya uzinduzi wa wodi kufanyika, alibaini kuwa wanawake waliokuwa wakibakwa walikuwa wengi na idadi ilikuwa ikiongezeka kila mara. Na ndipo alipojiwa na wazo la kuanzisha huduma maalumu kwa ajili ya wanawake waliobakwa.
Hivi sasa huduma hiyo hupokea wastani wa wanawake 10 kwa siku, na asilimia 30 kati yao hupatiwa huduma ya upasuaji mkubwa. Kutokana na kazi hiyo kuzidi kuwa ngumu, Dk. Mukwege anafanya kazi ya kuwafundisha wauguzi, watalaamu wa uzazi na hata madaktari. Mpango huo hufanywa kwa kushirikiana na watalaamu wa kimataifa kutoka Hospitali ya Fistula ya Addis Ababa kwa ajili ya upasuaji huo. 
Kama ilivyo kwa vitu vingi, wazo la gazeti la The Daily Trust la kuanzisha tuzo ya African of the Year lilianza kidogo kidogo. Waanzilishi walilenga hasa katika kutambua na kuwaenzi Waafrika wasiosikika lakini wanaofanya mambo makubwa kutoka sehemu mbalimbali barani Afrika na hata nje ya bara hilo.
Wazo hilo lililobuniwa na gazeti la Daily Trust lilipokewa vyema sehemu mbalimbali Afrika, na hata nje ya bara hilo. Kamati ya ya ushauri ya tuzo hiyo iko chini ya uenyekiti wa Waziri Mkuu wa zamani wa Tanzania na Katibu Mkuu wa zamani wa Umoja wa Nchi Huru za Afrika (OAU), Dk. Salim Ahmed Salim.
Wajumbe wengine wa kamati ya ushauri ya tuzo hiyo ni Profesa Abdoulaye Bathily ambaye ni mwanahistoria na mwanasiasa kutoka Senegal, Profesa Tandeka Nkiwane, msomi wa masuala ya Afrika na mhamasishaji kutoka Afrika Kusini. Wengine ni Dk. Muthoni Wanyekiti, mtetezi wa haki za binadamu na mwandishi kutoka Kenya, Profesa Kwame Kari Kari, mtaalamu wa masuala ya habari kutoka Ghana, na mkereketwa maarufu wa masuala ya Afrika Dk. Tajudeen Abdulraheem ambaye ni Katibu wa kamati ya tuzo hiyo.
Timu ya gazeti la Daily Trust ni pamoja na Mwenyekiti Malam Kabiru Yusuf, Mkurugenzi Mtendaji Alhaji Isiaq Ajibola, Mhariri Mkuu Mannir Dan-Ali, Meneja Mkuu Aliu Akoshile, Mhariri wa masuala ya Afrika Ishaq Modibo Kawu, na mwandishi kupitia intaneti, Hassan Abdul. Pia katika timu hiyo wapo wajumbe wa bodi ya uhariri ya Daily Trust, Profesa Okello Oculi na mtalaamu wa benki wa kimataifa na mchumi Dk. Obadiah Mailafia.
Mkutano wa pamoja kati ya kamati hiyo ya ushauri na timu ya Daily Trust ulifanyika mjini Nairobi, Kenya, Novemba 2008 ili kupitia watu waliopendekezwa kwa ajili ya tuzo hiyo, kupitia tovuti ya Daily Trust, yaani award.dailytrust.com.
Ilikubaliwa katika kikao hicho kuwa tuzo hiyo iwe ni ya kila mwaka na vigezo vya kumchagua mshindi viwekwe bayana.
Waanzilishi wa wazo hilo, Media Trust Limited, ni kampuni binafsi yenye makao makuu mjini Abuja, Nigeria ambayo mwaka jana ilitimiza miaka 10 tangu kuasisiwa kwake. Kampuni hiyo huchapisha magazeti ya Daily Trust, Weekly Trust, Sunday Trust na Hausa Weekly (Aminiya) linalotolewa kwa lugha ya ki-hausa Pia Media Trust Limited, kwa miaka sita, imekuwa ikiandaa mdahalo kila mwaka ambao umma hualikwa ili kusikiliza na kutoa maoni kuhusu masuala ya kijamii, kiuchumi na kisiasa.
Kuanzia mwaka huu kampuni hiyo imeamua kuwahamasisha wanawake na wanaume kwa ajili ya tuzo hiyo. Kampuni inaona kuwa hiyo ndiyo njia pekee ya kupanua ufahamu wa Waafrika na kuenzi mafanikio yao. Kampuni hiyo ya habari hukaribisha maoni na mapendekezo namna ya kuboresha mradi huo wa African of the Year Award.
Kwa maana hiyo, watu mbalimbali wanaweza kufanya hivyo kupitia tovuti award.dailytrust.com ambako mapendekezo ya 2009 yanaweza kufanywa, na maoni yanaweza kufanywa kupitia barua pepe: africaaward@dailytrust.com Vigezo vya kuangaliwa ni mosi: Vitendo vinavyoongoza hadi mgombea akatajwa ni lazima viwe vimefanyika ndani ya mwaka unaohusika. Pili: Mhusika anaweza kupendekezwa kama atakuwa amechangia maendeleo ya Waafrika na yakaonekana au kupitia shughuli zinazohusu mawazo, maamuzi, ugunduzi au vitendo. Tatu: Mtajwa anatakiwa kuwa Mwafrika mkazi wa barani Afrika au hata nje ya bara. Nne: Mtajwa anaweza kutoka kwenye sekta au nyanja yoyote (siasa, sayansi, elimu na kadhalika).
Kigezo cha tano ni vitendo vya mgombea vinavyosababisha akapendekezwa kuwa ni lazima viwe mahususi na vyenye kuonekana ndani ya Afrika. Kigezo cha sita ni kuhusu mtu anayependekezwa kwamba lazima awe amefanya mambo makubwa lakini hayafahamiki kwa bara zima.
Ni kutokana na vigezo hivyo ndipo ule mkutano uliofanyika Nairobi ukaweza kuchagua washindani watatu, na kisha kukubaliana ni nani hasa miongoni mwao anafaa kuwa mshindi wa tuzo ya African of the Year kwa mwaka 2008. Pia ilikubaliwa kuwa matokeo ya uchaguzi huo yasitangazwe hadi usiku wa kutoa zawadi wakati watu hao watatu watakapotangazwa.
Benki ya Nigeria (United Bank for Africa-UBA) Hutoa dola 50,000 za Marekani kama sehemu ya tuzo hiyo. Pesa hizo zinakwenda kwa washindi ili kusaidia maeneo yaliyowaletea mafanikio. Dola 20,000 za Marekani zinaingia katika mfuko wa Daily Trust Africa of the Year wakati dola 15,000 za Marekani wanapewa washindi wawili wanaofuatia kwa mshindi wa kwanza. 
Kuondolewa kwenye kinyang’anyiro kunategemea vigezo viwili: Mosi, mgombea anaweza kuondolewa kwenye orodha kama ataonekana ameshiriki kwenye udanganyifu au hila fulani. Pili: Mshiriki anaweza kuondolewa kwenye orodha ya kujadiliwa kama atashindwa kufikia vigezo vilivyoelezwa.
Kati ya watu waliokuwa wamependekezwa kwa ajili ya tuzo ya African of the Year kwa mwaka 2008 ni pamoja na Rais Jakaya Kikwete, mjasiriamali wa Kiafrika na mtoaji misaada, Mo. Ibrahim, Rais wa African National Congress (ANC), Jacob Zuma, Waziri Mkuu wa Kenya, Raila Odinga na aliyekuwa Katibu Mkuu wa Umoja wa Mataifa, Kofi Annan. 
Wengine waliopendekezwa walikuwa mwandishi maarufu wa vitabu, Profesa Chinua Achebe, msomi wa Nigeria, Profesa Sulyman Kareem, Rais wa Rwanda, Paul Kagame, aliyekuwa Rais wa Mpito katika Nigeria, Alhaji Atiku Abubakar, Bibi Diezan Allison Madueke, Dk. Isa Odidi, Rais wa Nigeria, Umaru Musa Yar’adua, Dk Christina Thorpe wa Sierra Leone na Dk. Mukwege mwenyewe kutoka DRC.


