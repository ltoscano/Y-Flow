
Aliyegongwa na pikipiki afariki akitibiwa
NA CHARLES WANYORO
MSICHANA wa umri wa miaka minane jana aliaga dunia baada ya kugongwa na pikipiki mjini Runyenjes, Embu kwenye barabara ya Chuka-Embu.
Yvonne Wanjiru alipata majeraha ya kichwani na kwenye mguu alipogongwa akiwa njiani kutoka dukani kuelekea nyumbani kwao.
Kwa mujibu wa mamake Olive Wanja, mwendeshaji boda boda huyo alimpeleka mtoto huyo katika hospitali ya Runyenjes na kumtelekeza huko.
Alisema Yvonne alikua ajiunge katika darasa la kwanza mwaka huu. Ajali hiyo ilitokea mwendo wa saa 11 alipokuwa anaelekea nyumbani kwao katika eneo la Mbiruri. Bi Wanja, aliwaomba polisi kuchunguza mkasa huo, akisema tayari wale walioshuhudia ajali hiyo walinasa nambari ya usajili ya pikipiki hiyo.


