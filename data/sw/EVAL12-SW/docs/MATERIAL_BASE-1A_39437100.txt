
Wanaochochea mauaji wakulima, wafugaji kukamatwa

Imeandikwa na Angela Semaya, Dodoma

Imechapishwa: 15 Septemba 2016
SERIKALI imeamuru kukamatwa wote wanaotumia migogoro ya wakulima na wafugaji, kuua watu katika maeneo mbalimbali nchini. Amri hiyo ilitolewa na Waziri wa Mambo ya Ndani ya Nchi, Mwigulu Nchemba bungeni jana wakati akijibu swali la nyongeza la Mbunge wa Mikumi, Joseph Haule (Chadema) aliyedai kuwepo vifo vya vijana watatu jimboni kwake waliouawa kutokana migogoro hiyo. 

Mwigulu ametoa agizo kwa maeneo husika yatakayokuwa na matukio ya watu kuuawa kutokana na migogoro ya aina hiyo, wahusika wakamatwe au wakamatwe vijana wenye nguvu wachunguzwe na kama wanaona mahabusu, hazitoshi wawatoe vibaka wenye makosa madogo kama kuiba simu ili iwe fundisho kwa wote wenye tabia ya kutumia migogoro kupoteza maisha ya wengine.
“Hakuna shamba lenye thamani kuliko uhai wa mtu, hakuna mgogoro wenye haki ya kutoa uhai wa mwanadamu,” alisema Mwigulu na kulaani kitendo cha mauaji ya watu hao watatu wengine waliouawa katika maeneo hayo ya migogoro. 
Katika swali lake la msingi, Haule alitaka kufahamu serikali inafanya juhudi zao kukomesha migogoro isiyokuwa na tija na ustawi wa Taifa ukiwemo mgogoro wa wakulima na wafugaji katika wilaya ya Kilosa na Jimbo la Mikumi katika kata za Tindiga, Kilangali na Mabwegere.
Akijibu hilo, Naibu Waziri wa Kilimo, Mifugo na Uvuvi, William ole Nasha alisema ili kuondoa migogoro ya wakulima na wafugaji na watumiaji wengine wa ardhi, wizara yake iliandaa mikutano na wakuu wa mikoa Julai 2016 kwa lengo la kupokea taarifa ya utekelezaji wa agizo la Makamu wa Rais, Samia Suluhu Hassan la kutenga maeneo ya malisho ya mifugo ikiwemo itakayotolewa kwenye mapori ya akiba na hifadhi. 
Nasha alisema maazimio yaliyofikiwa ni pamoja na wizara kufanya tathmini ya umiliki wa Ranchi ya Taifa kwa lengo la kubaini maeneo ambayo hayatumiki kikamilifu ili wapewe wafugaji.
Alisema pia walikubaliana Wizara ya Maliasili na Utalii kufanya tathmini ya mapori, pamoja na kufanya tathmini ya mapori ya akiba na hifadhi yaliyopoteza sifa ili yatumike kwa shughuli nyingine ikiwemo ufugaji.
Nasha alisema serikali iko tayari kupokea taarifa zaidi kutoka kwa Haule na kuongeza kuwa serikali iko makini kuhakikisha inatatua migogoro yote ya wafugaji na wakulima.


