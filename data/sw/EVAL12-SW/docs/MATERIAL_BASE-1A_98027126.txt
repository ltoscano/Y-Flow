
Kukua kwa uchumi wa taifa kunapowiana na faida ya wao na siyo sisi
Kukuza uchumi wa Taifa na kuondoa umaskini ni ajenda nambari moja katika Serikali zote za nchi za Afrika, Tanzania ikiwa miongoni mwao. Uchumi wa Tanzania unakua kwa asilimia 6.7 kwa mwaka lengo likiwa ni kufikia ukuaji wa kiwango cha asilimia nane kwa mwaka ifikapo mwaka 2020. Katika ukuaji huu wa uchumi mchango mkubwa ni kutoka katika sekta ya ujenzi, madini na mawasiliano.
Kukua kwa uchumi ni kuongezeka kwa thamani ya fedha, kwa huduma na bidhaa zinazozalishwa katika nchi kwa kipindi maalumu.
Kuongezeka huko kwa thamani ya fedha ya huduma na bidhaa kunapimwa kwa kukokotoa mchango wa kila sekta katika uchumi husika. Sekta hizo ni kama vile madini, ujenzi, mawasiliano, kilimo, ufugaji, uvuvi, biashara, viwanda na kadhalika.
Kuna maswali ya kujiuliza tunaposikia na kusoma takwimu hizi za ukuaji wa uchumi wa Taifa letu. Mosi, kwa nini ukuaji huu wa uchumi wa Taifa hauonekani katika maisha ya kila siku ya wananchi wa kawaida?
Pili, kwa nini ukuaji huu wa uchumi hauleti nafuu ya maisha kwa wananchi? Kwa nini uchumi wa Taifa unakua lakini bado wananchi wa vijijini wana maisha duni?
Ili kukua kwa uchumi wa Taifa kuweze kuonekana katika maisha ya kila siku ya wananchi wa kawaida ni lazima uwe unachangiwa kwa kiasi kikubwa na shughuli za kiuchumi zinazofanywa na wananchi wa kawaida ili kujiingizia kipato.
Kwa mfano, ili wafanyabiashara ndogondogo waweze kuona na kufaidika na ukuaji wa uchumi wa Taifa ni lazima ukuaji wa uchumi huo uwe umechangiwa kwa kiasi kikubwa na shughuli zinazofanywa na wafanyabiashara ndogondogo.
Kwa hapa Tanzania takwimu zinaonyesha kwamba takribani asilimia 75 hadi 80 ya wananchi wake wanategemea kilimo kama shughuli yao kuu ya uchumi na wengi wa wananchi hao wanaishi vijijini.
Kwa kuwa wananchi wengi wa Tanzania wanategemea kilimo kama shughuli yao kuu ya kiuchumi na kwa kuwa mchango wa sekta ya kilimo katika pato la Taifa ni ndogo ikilinganishwa na sekta nyingine kama vile madini, ujenzi na mawasiliano ndiyo maana kukua kwa uchumi wa Tanzania hakuakisiwi moja kwa moja katika maisha ya wananchi wa kawaida ambao shughuli yao kuu ni kilimo.
Mwananchi wa kijijini anaposikia kwamba uchumi wa Taifa unakua wakati yeye mwenyewe bado ana maisha duni, hana pesa ya kununulia dawa hospitalini, hana pesa ya kununulia pembejeo za kilimo, hana pesa za kumwezesha kujenga nyumba bora na hana pesa ya kumlipia mtoto wake gharama za masomo ya chuo. Kwake yeye mku lima huyu kukua kwa uchumi wa Taifa hakuna maana yoyote katika maisha yake ya kila siku.
Iwapo sekta ya kilimo itawezeshwa na hatimaye kuwa na mchango mkubwa kwenye pato la Taifa, basi mkulima atafaidika na ukuaji wa uchumi wa Taifa. Ukuaji wa uchumi utajiakisi kwenye maisha ya kila siku ya wakulima vijijini. Kwa hivi sasa hapa nchini Tanzania ukuaji wa uchumi wa Taifa unachangiwa zaidi na sekta ya madini, ujenzi na mawasiliano. Mchango wa sekta ya kilimo katika pato la Taifa bado ni mdogo sana ikilinganishwa na sekta nyingine.
Nini kifanyike ili ukuaji wa uchumi wa Taifa letu uonekane katika maisha ya wananchi wa kawaida hasa wa vijijini?
Jibu ni moja tu kwamba ni lazima yafanyike mapinduzi makubwa katika sekta ya kilimo ili kilimo kiwe na mchango mkubwa katika pato la Taifa na ukuaji wa uchumi kwa ujumla.
Sekta ya kilimo inahitaji mapinduzi ili kuongeza uzalishaji wa mazao ya chakula na biashara na kukifanya kilimo kuwa chenye tija kwa wakulima wote.
Mapinduzi makubwa katika sekta ya kilimo yatasaidia kukifanya kuwa endelevu na chenye tija. Wananchi wanahitaji kupata elimu ya kilimo cha kisasa.
Mpango wa sasa wa Serikali wa kujenga uchumi wa viwanda unaweza kutumika kama kichocheo cha kukuza sekta ya kilimo Tanzania.
Jambo hili litawezekana zaidi iwapo viwanda vyetu vitakuwa na uhusiano wa karibu na sekta ya kilimo. Viwanda vyenye uhusiano wa karibu na sekta ya kilimo ni kama vile viwanda vya nguo, kubangua korosho, kukamua mafuta, ngozi, sukari, matrekta kusindika nafaka na pembejeo za kilimo.
Ili tuweze kusema kwa ujasiri kabisa kwamba uchumi wetu unakua ni lazima ukuaji huo wa uchumi uonekane katika maisha ya wananchi wa kawaida hasa wananchi wa vijijini. Kinyume na hapo ni kwamba kukua huku kutakuwa ni kukua kwa uchumi wao na siyo uchumi wetu. 


