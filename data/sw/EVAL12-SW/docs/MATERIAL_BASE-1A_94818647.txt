

Na Balinagwe Mwambungu
NI miaka 32 sasa tangu Tanzania impoteze Edward Moringe Sokoine. Ingefaa sasa wanaojua siri za kifo chake kutokana na ajali ya gari iliyotokea pale Dakawa, mkoani Dodoma, wakajitokeza na kueleza ukweli, ili kuiweka historia sawa. Tanzania inaweza kuingizwa katika kitabu cha kumbukumbu—Guiness Book of Records—kwani si jambo la kawaida Waziri Mkuu kugongwa na gari akiwa kwenye msafara!
Hii inatokana na ukweli kwamba Wananchi wengi hawakuamini kwamba Sokoine alikufa kwa ajali ya gari kwa kuwa wanajua utaratibu wa msafara wa kiongozi kama Waziri Mkuu.
Kukawa na hoja nyingi tu ambazo badala ya kujibiwa, ikatolewa marufuku ya kuendelea kuhoji kifo cha Sokoine.
Kwa kipindi nilichokuwa nafanya kazi Daily/Sunday News, ziliwahi kutolewa marufuku nne kutoka Ikulu. Marufuku ya kwanza ilikuwa hii ya kifo cha Waziri Mkuu Edward Sokoine. Hii ilitokana na taarifa kuvuja kwamba Daily/Sunday News walikuwa wanajipanga kuzama kiundani zaidi na kujiridhisha kwamba kweli Sokoine alikufa kuokana na ajali?
Kwa nini waandishi walikuwa na shaka kuhusu kifo cha Sokoine? Ilitokana na ukweli kwamba akiwa Waziri Mkuu, alisimamia utekelezaji wa amri yaRais Mwalimu Julius Nyerere ya kupambana na wahujumu uchumi. Sokoine kama Waziri Mkuu, ndiye alikuwa kinara wa kusimamia utekelezaji wa amri hiyo.
Watu wengi walikamatwa kwa makosa ya kuhodhi au kulangua bidhaa mbali mbali. Kampeni hiyo ilichagizwa zaidi na Radio Tanzania Dar es Salaam (RTD) kupitia kipindi cha Mazungumzo Baada ya Habari, na ‘Tuambie wako wapi, ni akina nani na wanafanya nini’—vipindi hivyo viliwatia hamasa wananchi kutoa taarifa kwenye mamlaka husika.
Lakini taarifa nyingine hazikuwa sahihi na zilisababisha watu wengine wasio na hatia kuswekwa rumande na kuachiliwa baada ya uchambuzi wa kina. Ukweli ni kwamba watu waliumia, hasa wafanyabiashara. Kwa hiyo baada ya kikundi cha watu wenye ushawishi waliojenga chuki dhidi ya Edward Sokoine.
Pia baadhi ya wanasiasa na viongozi wa Serikali walitikiswa na operesheni hiyo kwa sababu ya kutoa vibali vya kununua bidhaa kutoka maduka ya umma (RTCs) na National Milling Corporation (NMC) na Shirika la Ugawaji—National Distributers (NDL). Mmoja wapo alikuwa Edward Barongo (RIP), ambaye wakati huo alikuwa Mkuu wa Mkoa wa Kilimanjaro. Barongo aliachiwa baadaye kwa amri ya Ikulu.
Lakini pia kulikuwa na kikundi kidogo cha wateule wa Mwalimu ambao walikuwa wanashukiwa kwamba walikuwa ‘majipu’ na Sokoine alitaka lakini Mwalimu Nyerere akaweka ‘Stop’.
Jambo hili lilimwudhi Sokoine kwa vile aliona kwamba kumbe ‘operesheni wahujumu uchumi’
Ilikuwa ya kibaguzi. Kwa hasira akapanda ndege kuelekea Arusha na alipofika kule taarifa zinasema akawaambia walinzi na wasaidizi wake kwamba warudi Dar es Salaam na ndege hiyo ya Serikali na kwamba atawapa taarifa pindi atakapowahitaji.
Edward Lowassa, ambaye alikuwa mgombea wa urais katika Uchaguzi Mkuu wa Oktoba mwaka jana, bila kujua alirudia maneno ya mtangulizi wake Edward Sokoine aliposema: ‘Nitakwenda kuchunga ng’ombe Monduli.’
Kwa hiyo, Sokoine baada ya oparesheni wahujumu uchumi, alikwena kuchunga ng’ombe Monduli na kususa cheo cha Waziri Mkuu. Nchi ilibaki bila Waziri Mkuu kwa kipindi. Taarifa zilieleza kwamba Mwalimu alimtumia ujumbe mara kadhaa kwamba arudi Dar es Salaam, lakini alikataa hadi alipotumwa Makamu wa Rais Aboud Jumbe na kumshawishi kuendelea na kazi.
Rais Mwalimu Nyerere alisoma ‘mood’ ya wananchi, Sokoine alikuwa amejijengea uhalali wa kuwa sauti ya wanyonge, alisimama kidete kupinga dhuluma na alikuwa mzalendo kweli. Anapenda kufuatilia malalamiko ya wanancchi yeye binafsi kama afanyavyo Waziri Mkuu wa sasa.


