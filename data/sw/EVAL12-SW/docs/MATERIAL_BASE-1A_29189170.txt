Kilwa yapambana kukomesha biashara haramu ya mbao
Nov 22, 2012

WAKATI vijiji vya wilaya ya Kilwa vimeanza kunufaika na mpango wa Serikali wa Menejimenti Shirikishi ya Misitu (Participatory Forests Management – PFM) uliowezesha kutengewa misitu kadhaa ya hifadhi, limeibuka tatizo jipya – kukithiri kwa biashara haramu ya mbao na magogo wilayani humo.

Maofisa kadhaa wa Halmashauri ya Wilaya ya Kilwa waliuambia ujumbe wa Chama cha Waandishi wa Habari za Mazingira Tanzania (JET) uliotembelea wilaya hiyo, hivi karibuni, kwamba mbao na magogo yanayotokana na uvunaji haramu katika misitu ya wilaya hiyo hupelekwa Comoro kupitia Zanzibar.

Viongozi wa vijiji kadhaa vilivyotengewa na Serikali misitu ya hifadhi ambavyo ujumbe huo wa JET ulivitembelea walieleza, hata hivyo, kwamba tatizo hilo lipo katika misitu iliyo chini ya usimamizi wa Serikali Kuu au ile ya Halmashauri na si katika misitu iliyotengwa kwa vijiji hivyo.

“Sisi doria zetu ni kali. Si rahisi mtu yeyote akiwemo mwanakijiji kuingia katika misitu yetu na kukata mbao bila kibali. Ni dhahiri tatizo hilo lipo zaidi kwenye misitu iliyo chini ya usimamizi wa
serikali au ile iliyo chini ya Halmashauri na si hii tuliyotengewa na tunayoisimamia sisi,” alisema Kaimu Mwenyekiti wa kijiji cha Nainokwe, Yassin Abdallah. Kijiji hicho kipo Kilomita 93 kutoka Kilwa mjini.

Akikiri kuwepo kwa tatizo hilo, Mkurugenzi wa Halmashauri ya wilaya hiyo, Adoh Mapunda alisema ya kuwa wilaya inajitahidi kupambana na tatizo hilo licha ya ukubwa wa wilaya yenyewe. “Kilwa ni wilaya kubwa. Ina Kilomita za mraba 13,000. Ina misitu mingi, na pia ina ukanda mrefu wa pwani wenye bandari bubu nyingi, na hivyo ni kazi ngumu.” 

“Tunatumia mbinu nyingi kupambana na tatizo hili, lakini njia kubwa tunayotumia ni doria. Tumeimarisha doria zetu. Hivi karibuni tulitumia Sh. milioni saba kufanya doria na kufanikiwa kukamata mbao zilizokuwa zisafirishwe nje kinyume cha
taratibu na zilipopigwa mnada tulifanikiwa kupata Sh. milioni nane,” alisema Mapunda.

Alieleza kwamba mbao nyingine zilizokamatwa wakati wa doria hizo ziligawiwa kwa shule moja ya sekondari wilayani humo kwa ajili ya kutengeneza vitanda 90 vya kulalia wanafunzi na nyingine zilitolewa kwa chuo cha ufundi ili zitumike kwa mafunzo ya vitendo (practicals) ya wanafunzi.

Akizungumzia suala hilo, Kaimu Ofisa Maliasili wa wilaya hiyo, Abushir Mbwana alikiri kwamba tatizo la uvunaji haramu wa misitu unaostawisha biashara hiyo haramu ya mbao na magogo lipo zaidi kwenye misitu inayomilikiwa na Serikali Kuu na ile iliyoi chini ya Hamashauri kuliko ile inayosimamiwa na vijiji.

“Ukweli ni kwamba kila msitu wa Serikali au Halmashauri unastahili kuwa na meneja wake, lakini hilo haliwezekani kwa sababu ya tatizo la raslimali watu, fedha na vitendea kazi, na hivyo kuna uvunaji mwingi usio halali ndani ya misitu hiyo,” alisema Mbwana. 

Mbwana alisema ya kuwa katika hali hiyo, njia ambayo ni lojiki ya kupambana na tatizo hilo kwa sasa ni kuimarisha doria, na pia kudhibiti suala la utoaji vibali vya uvunaji misitu.


