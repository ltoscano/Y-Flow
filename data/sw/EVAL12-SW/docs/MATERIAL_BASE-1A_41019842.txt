
Man City bila Aguero kuwajaribu Leicester
LEICESTER: Kocha wa Manchester City, Manuel Pellegrini amewaambia vijana wake kutumia ushindi wao wa katikati mwa wiki dhidi ya Roma kama motisha watakapokabiliana na Leicester.
Manchester City waliibuka na ushindi wa 2-0 dhidi ya Roma Jumatano na kufuzu kwa hatua ya 16 bora ya Ligi ya Mabingwa Ulaya, Uefa.
Lakini kwa sasa, kocha Pellegrini ameelekeza mawazo yake kwa ubingwa wa Ligi Kuu.
Kocha huyo amesema ataendelea kuipa Chelsea presha ambao wako mbele kwa tofauti ya pointi tatu.
“Tumekamilisha kibarua cha Ligi ya Mabingwa na sasa hatuna wasi wasi na sasa ni wakati wa kulenga taji la ligi,” alisema Pellegrini.
“Tuko na mechi nne kucheza mwezi huu na zote ni muhimu ili tuendelea kufukuzana na Chelsea. 
“Mawzo yetu yanaelekea kwa mechi hizo ambazo zina pointi 12 kwa jumla.” Hata hivyo, itabidi Manchester wacheze mechi hizo bila mshambuliaji wao matata, Sergio Aguero, ambaye yuko nje kwa wiki sita kutokana na jeraha la goti. Huenda nahodha, Vincent Kompany pia akakosa mechi ya leo kutokana na jeraha.
Pellegrini tayari ameonekana kuwa na kikosi imara baada ya kuichapa Roma bila Aguero, ambaye kufikia sasa amemfungia mabao 19.
“Sergio ni muhimu kwetu kama ilivyo Cristiano Ronaldo kwa Real Madrid na Lionel Messi kwa Barcelona, Sergio ni mchezaji muhimu kwetu lakini tunaweza kucheza bila yeye.”


