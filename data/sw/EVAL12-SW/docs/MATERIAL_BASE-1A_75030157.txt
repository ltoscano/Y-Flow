
Al-Shabaab ilivyojiunga na Al-Qaeda
FEBRUARI 2012 kundi la Kiislamu lenye itikadi kali nchini Somalia, Al-Shabaab, lilitangaza kuungana rasmi na kundi la al-Qaeda.
Tangazo hilo lilitolewa katika kanda ya video na viongozi wa makundi hayo mawili, jambo lililozua wasiwasi mkubwa wa kiusalama hasa katika mataifa ya Afrika Mashariki, ikiwemo Kenya.
Tangu kutolewa kwa tangazo hilo, makundi mengine ya waasi kama vile Mombasa Republic Council na Boko Haram nchini Nigeria vilevile yalionekana kuhusishwa na vitendo vya al-Qaeda.
Katika kanda hiyo ya video, upande wa kundi la Al-shabaab uliongozwa na kiongozi wake wa wakati huo Ahmed Godane, au maarufu kama Abu Zubair, ambaye aliuawa Septemba.
Akizungumza kwa lugha ya Kiarabu, Abu Zubair alisema wanachama wa kundi hilo watatii maelekezo kutoka kwa kiongozi wa al-Qaeda, Ayman al-Zawahiri.
Akiirejelea Amerika mwaka uliopita, Ahmed Godane alinukuliwa akisema kuwa wakati wa sarafu ya Dola kutawala dunia umefikia kikomo na kuwa umefika wakati wa Uislam kuchukua hatamu.
Kiongozi wa al-Qaaeda, Ayman al-Zawahiri, alisifu hatua ya al-Shabaab na kukaribisha hatua ya kundi hilo kuungana na al-Qaeda.
Siku chache baada ya kiongozi wa Al shabaab kuuawa na majeshi ya Marekani, kundi hilo la wanamgambo lilimtaja Ahmad Umar kuwa kiongozi wao mpya.
KIONGOZI MPYA Mmoja wa makomanda wa Al Shabaab Abu Mohammed, alisema uamuzi wa kumteua kiongozi huyo uliafikiwa bila pingamizi.
Kundi hilo lilitoa tangazo lao kupitia kwa mtandao wakiahidi kulipiza kisasi cha mauaji ya Ahmed Godane. Maafisa wakuu nchini Somalia awali walitoa taarifa ya tahadhari wakionya dhidi ya mashambulio ya kulipiza kisasi. 
Al-Zawahiri alisema Somalia itakuwa ngome ya Jihad katika pembe ya Afrika na kuongeza kuwa watateketeza kile alichotaja kuwa ni kiburi cha majeshi ya Kikristo kutoka Marekani, Ethiopia na Kenya dhidi ya Wasomali.
Alinukuliwa akitoa wito kwa Al-Shabaab kulinda watu wake hasa wale ambao ni dhaifu, na pia kutaka wananchi wa Somalia kuunga mkono uamuzi wa vijana wao, akimaanisha Al-Shabaab.
Al-Shabaab ni kundi lenye wapiganaji maelfu kadhaa, wengi wao wakiwa ni Wasomali. Hata hivyo, wanao pia wapiganaji wa kigeni kutoka katika nchi zinazoizunguka Somalia na hata sehemu nyingine duniani. Kundi hilo kwa sasa linadhibiti maeneo kadhaa ya Kusini na Kati ya Somalia.
Mjini Mogadishu wanapambana na majeshi ya kulinda amani ya Umoja wa Afrika, Amisom, yenye wanajeshi kutoka Uganda, Burundi na Djibouti. Majeshi hayo yanadhibiti zaidi mji mkuu, Mogadishu.
Upande wa kusini, majeshi ya Kenya yameshambulia ngome za Al-Shabaab ardhini, baharini na angani. Majeshi ya Ethiopia pia yanashambulia kundi hilo kwa upande wa Kaskazini na tayari wameteka mji wa Beled Weyne, mji muhimu katikati ya Somalia.


