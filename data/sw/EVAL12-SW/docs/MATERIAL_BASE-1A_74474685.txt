Watatu JWTZ waitwa timu ya taifa gofu

Imeandikwa na Luteni Selemani Semunyu, JWTZ

Imechapishwa: 20 Oktoba 2016

WACHEZAJI watatu wa timu ya gofu ya Jeshi la Ulinzi la Wananchi Tanzania ya Lugalo wameteuliwa kujiunga na timu ya Taifa ya mchezo huo.

Hii ni mara ya kwanza tangu kuanzishwa klabu hiyo miaka 10 iliyopita kupata idadi hiyo ya wachezaji kwenye timu ya taifa.
Akizungumza na mwandishi wa habari hizi Dar es Salaam nahodha wa klabu hiyo Kapteni Japhet Masai alisema hatua hiyo ya furaha kwa klabu yao imekuja baada ya mashindano ya Arusha Open yaliyomalizika hivi karibuni jijini Arusha.
“Ni mara ya kwanza na imekuja muda mchache baada ya klabu kupata Mwenyekiti mpya Brigedia Jenerali Michael Luwongo pengine ni ishara njema ya uongozi wake katika klabu hiyo yenye malengo makubwa ya kuboreshwa,” alisema Masai.
Aliongeza kuwa klabu hiyo iliwahi kutoa mchezaji mmoja mwaka 2012 sasa hii ni kwa mara ya kwanza kutoa wachezaji wa timu ya Taifa zaidi ya mmoja tangu kuanzishwa kwake miaka 10 iliyopita.
Aliwataja wachezaji hao kutoka Lugalo ni Michael Obare, Richard Mtweve na Henrick Nyenza ambao wataungana na wachezaji wengine 11 katika mchujo utakaofanyika kwenye viwanja vya Klabu ya Lugalo kesho ili kupata wachezaji 10.
Aliongeza kuwa sasa wachezaji hao wanajiandaa na mchujo huo wa kesho chini ya uangalizi wa wachezaji wa kulipwa wafanye vizuri na wajumuishwe katika kikosi cha taifa ambapo watalazimika kucheza Gross 74.
Kwa mujibu wa taarifa iliyotolewa hivi karibuni na Mwenyekiti wa Chama cha Gofu Tanzania, Joseph Tango wachezaji wengine walioitwa ni Isack Wanyenche (Kili Gofu), Abbas Adam na Adam Said (Moshi Club).
Wengine walioitwa ni Elisha Mbwambo (TPC), George Sembi (TPC),Victor, Amani Said, Salim Shariff na Idan Iziku (Gymkhana Dar), Jay Nathwani na Pravin Singh (Gymkhana Arusha).
Kwa Mujibu wa taarifa hiyo wachezaji hao wanatarajia kuwakilisha nchi katika mashindano ya Afrika Mashariki 2016 Ethiopia na wanatarajiwa kuanza kambi jijini Dar es Salaam.


