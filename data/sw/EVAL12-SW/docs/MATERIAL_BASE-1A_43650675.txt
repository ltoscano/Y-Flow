
Upofu wanyemelea wenye miaka 50

Imeandikwa na John Nditi, Morogoro

Imechapishwa: 27 Septemba 2016

UTAFITI wa matatizo yanayoleta upofu unaoepukika umebaini kuwa watu wenye umri wa miaka 50 na kuendelea mkoani Morogoro wanakabiliwa na ugonjwa huo, licha ya sababu zinazochangia zinatibika, imeelezwa.

Mratibu wa utafiti wa haraka wa matatizo yanayoleta upofu unaoepukika (RAAB), Dk George Kabona, alisema hayo hivi karibuni mjini Morogoro wakati wa kikao kazi cha uwasilishaji wa matokeo ya utafiti huo ambao uliofanyika Julai mwaka huu mkoani humo.
Kikao kazi hicho kilifunguliwa na Katibu Tawala mkoa wa Morogoro, Dk John Ndunguru na katika uwasilishaji wa matokeo hayo kiliwashirikisha wadau mbalimbali wa wanaotoa huduma ya afya ya macho, wakiwemo waganga wa hospitali za wilaya za mkoa huo.
Dk Kabona alisema utafiti huo ulifanywa kwa ajili ya kubaini hali ya ugonjwa wa macho katika mkoa huu na kuangalia namna ya kukabiliana nao.
Alisema utafiti huo umebaini kuwa ugonjwa wa mtoto wa jicho ni moja ya vyanzo vya upofu na bado ni suala kubwa linalohitajika kushughulikiwa na kuwekewa kipaumbele katika mkoa wa Morogoro.
Alisema bado kuna mahitaji makubwa kwa wagonjwa wenye mtoto wa jicho, kuwafanyia upasuaji kabla wagonjwa hao kuwa vipofu kabisa, kwa vile wengi wenye umri huo ni vipofu na macho yao hayaoni hata kwa umbali wa mita tatu.
Dk Kabona alisema huduma ya chanjo, upasuaji wa mtoto wa jicho kwa mkoa wa Morogoro ni wa kiwango cha chini cha wastani wa asilimia 54 ikiwa chini ya kiwango kilichopendekezwa na Shirika la Afya Duniani (WHO) kuwa asilimia 59.8.
Naye Mratibu wa Magonjwa ya macho kutoka Wizara ya Afya, Maendeleo ya Jamii, Jinsia, Wazee na Watoto na Wazee, Dk Nkundwe Mwakyusa alisema Wa tanzania takriban asilimia moja wana upofu na asilimia 2.1 wana uoni hafifu.
Dk Mwakyusa alisema bado Tanzania haijaweza kufanya ufatiti wa kuwatambua watu wenye ulemavu wa aina mbalimbali wakiwemo wa macho kutokana na utambuzi huo kuwa na gharama kubwa, hivyo takwimu zinazotumia ni za WHO.
Kwa upande wake, Dk Ndunguru alizishukuru Taasisi ya Eye Care pamoja na Sightsavers, kutokana na juhudi zao za kusaidia kupambana na magonjwa ya macho na pia aliwataka wananchi kujitokeza kupima macho ili kutibiwa haraka.


