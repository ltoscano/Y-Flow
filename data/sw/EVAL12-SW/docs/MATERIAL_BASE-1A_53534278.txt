Diallo apimana uzito na Mabina ndani ya CCM
Apr 11, 2013

UONGOZI mpya wa Chama cha Mapinduzi (CCM) mkoani Mwanza, umebatilisha uamuzi wa awali wa Kamati ya Siasa ya Mkoa dhidi ya Mwenyekiti wa Halmashauri ya Wilaya ya Misungwi kumtaka ajiuzulu kwa “manufaa ya chama” kutokana na kutajwa kuhusika na ubadhirifu, kwa mujibu wa ripoti ya Mdhibiti na Mkaguzi Mkuu wa Hesabu za Serikali (CAG).
Kwa mujibu wa taarifa zilizopo, uongozi wa CCM Mkoa chini ya Mwenyekiti wake, Anthony Diallo, umefikia uamuzi wa kutengua uamuzi wa kamati ya siasa ya mkoa uliofanywa chini ya uongozi wa mtangulizi wake, Clement Mabina, kutokana na kile kinachotajwa kuwa ni minyukano ya kisiasa.
Mabina na Diallo waligombea nafasi ya uenyekiti wa CCM Mkoa wa Mwanza katika uchaguzi wa chama hicho mwaka jana na Diallo kumshinda Mabina aliyekuwa anatetea nafasi hiyo.
Hata kabla ya uchaguzi huo, dalili za mivutano ya wazi kati ya wawili hao zilijidhihirisha katika sakata la ubadhirifu wa fedha kwenye Halmashauri ya Wilaya ya Misungwi, na Mwenyekiti wa Halmashauri hiyo Bernad Polycarp aliyekuwa akimuunga mkono Diallo alitakiwa na chama chini ya uongozi wa Mabina, ajiuzulu.
Hata hivyo Polycarp aligoma kufuata maelekezo hayo kwa kuwa Mwenyekiti wa wakati huo Mabina alishawishi kufikia uamuzi huo kwa sababu alikuwa hasimu wake kisiasa na hizo zilikuwa njama za kuvunja nguvu za wapinzani wake kisiasa aliokuwa akiwahofia kuelekea uchaguzi mkuu ndani ya CCM.
Kutokana na uamuzi huo, halmashauri hiyo ilikuwa katika mgogoro na kutofanya vikao vya baraza la madiwani kwa zaidi ya miezi saba, huku mkoa ukisubiri uamuzi kutoka ofisi ya Waziri Mkuu, juu ya hatma ya halmashauri hiyo.
Mmoja wa wajumbe wa Kamati ya Siasa Wilaya ya Ilemela ameliambia gazeti hili kuwa hatua hiyo si ishara nzuri kwa chama hasa katika zama hizi za ukuaji wa kazi wa siasa za upinzani dhidi ya CCM.
"Unajua hii ni fedheha kwa chama, siwezi kusema nani kakosea au kapatia lakini kitendo cha viongozi hawa kufanya uamuzi huu kunaashiria kitu kimoja tu kwamba kuna ubinafsi katika kufikia uamuzi na hii haitakisaidia chama," alisema mjumbe huyo aliyeomba asitajwe jina gazetini.
Aliongeza kuwa kwenye uamuzi huo, ama kamati ya Mabina au ya Diallo upo upande ulioongozwa na maslahi binafsi na kushauri viongozi kutanguliza maslahi ya chama chao badala ya kuendekeza makundi.
Julai mwaka jana, Kamati ya Siasa ya CCM Wilaya ya Misungwi katika kikao cha kujadili ripoti ya ukaguzi ya halmashauri hiyo, ilijiridhisha kuwa Mwenyekiti huyo alihusishwa na ubadhirifu hali inayomwondolea sifa ya kuwa Mwenyekiti wa halmashauri na kumpa siku tatu hadi Julai 11, mwaka 2012, awe amejiuzulu.
Hata hivyo mwenyekiti huyo ambaye pia ni Diwani wa Kata ya Igokelo, alikaidi maelekezo hayo na chama ngazi ya wilaya kumshtaki mkoani ambako chini ya uongozi wa Mwenyekiti wa wakati huo, Clement Mabaina, Kamati ya Siasa ya Mkoa iliunga mkono uamuzi huo na hata kufuta udhamini wa chama kwa mwenyekiti huyo.
Hata hivyo, Polycarp aliliambia Raia Mwema wakati huo kuwa ili kukijengea chama heshima ni muhimu kwa chama kuliacha suala hilo lishughulikiwe na vyombo vinavyohusika badala ya kuingiza siasa, hali ambayo inatia shaka juu ya nia iliyojificha katika suala hilo. 
“Baraza la madiwani lilishakaa siku nyingi na kujadili suala hili na liliamuliwa lipelekwe TAKUKURU (Taasisi ya Kuzuia na Kupambana na Rushwa) haya mengine ya kisiasa ni mchezo mchafu wa baadhi ya watu kutaka kufanikisha malengo yao kisiasa,” alieleza Polycarp.
Hata hivyo mwenyekiti wa chama wa wakati huo Clement Mbaina alipuuza hoja za mwenyekiti huyo na kusema malalamiko ya mwenyekiti huyo kuwa chama kinafanya uamuzi kwa shinikizo la baadhi ya vigogo ni ya kutapatapa na kuwa chama hakitabadili msimamo wake kwa kelele hizo.
“Msimamo wa chama uko pale pale, hakiwezi kukubali ubadhirifu, ndiyo kazi yetu kusimamia watumishi wa umma, kuanza kutafuta watu wa kulaumu ni kutapatapa, ripoti ya CAG iko wazi kabisa na imemtaja, anapolalamikia siasa zimeingizwa anataka kusema mkaguzi anafanya kazi kisiasa? Awe mkweli, asitafute mchawi,” alisema Mabina wakati huo akiwa mwenyekiti wa CCM mkoani Mwanza.
Hata hivyo, Mwenyekiti wa sasa wa CCM- Mwanza, Anthony Diallo, anasema chama kilishafuta uamuzi huo wa iliyokuwa Kamati ya Mabina tangu Desemba, mwaka jana kwa kuwa makosa aliyokuwa anatuhumiwa nayo si ya kichama kwa hiyo si juu ya chama kuchukua hatua.


