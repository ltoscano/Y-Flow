Fundi makenika na kesi ya mauaji kisiasa
Aug 21, 2013

Hii ni kesi inayomhusu Charles Quansah, fundi makenika kwa mauaji mfululizo ya wanawake, wanaouawa kwa mtindo mmoja. Nyuma ya mauji hayo ni mtifuano vya kisiasa uliolenga kuchafua chama kimojawapo nchini Ghana. Endelea.
ILIKUWA mwaka 1998 wakati huo nchi ya Ghana ikijiandaa na uchaguzi mkuu wa rais na wabunge mwaka 2000, ilipokumbwa na kizungumkuti cha mauaji ya kutisha yaliyolenga wanawake ambayo yalikuwa yakifanyika katika mtindo wa kushangaza.
Vuguvugu la kampeni likiwa limeanza na rais aliyekuwa madarakani wakati huo, Jerry Rawlings, aliyeingia madarakani kwa uchaguzi huru kupitia chama chake alichokiunda akiwa bado ameshikilia madaraka aliyoyapata awali kutokana na mapinduzi ya kijeshi mwaka 1981, alikuwa akihitimisha muhula wake wa utawala.
Ni baada ya kupata shinikizo kutoka mataifa wafadhili rais huyo alilazimika kuitisha uchaguzi huru unaohusisha vyama vingi, huku naye akiunda Chama cha National Democratic Congress (NDC), mwaka 1993.
Mwaka huo huo wa 1993, Rais Jerry Rawlings alisimama kama mgombea wa urais wa nchi hiyo kupitia NDC na kushinda kwa vipindi viwili, yaani uchaguzi wa mwaka huo na ule wa kipindi cha pili, mwaka 1996.
Akiwa katika wakati mgumu kutokana na kubanwa na chama cha upinzani kilichokuwa kimejizolea umaarufu wakati huo, New Patriotic Party (NPP), kilichokuwa kikiongozwa na John Kufuor, Rais Rawlings ambaye alikuwa haruhusiwi kikatiba kugombea urais kwa mara ya tatu, chama chake kilikuwa kimemsimamisha mgombea mwingine, Dk. John Atta Mills, ambaye alikuwa makamu wake.

Ni katika kipindi hicho ndipo nchi hiyo ilipokumbwa na mauaji hayo ya kutisha na kuipa wakati mgumu serikali ya Rawlings. Mauaji hayo yalianzia mwaka 1998 mpaka ilipofika mwaka 2001, baada ya uchaguzi mkuu uliomuingiza madarakani Rais wa wakati huo, John Kufuor wa NPP, ndipo alipokamatwa kijana mmoja aliyejulikana kwa jina la Charles Quansah, fundi makenika na dereva wa magari. Huyu alihusishwa katika mauaji hayo na awali, aliwahi kukamatwa kwa kutuhumiwa kumuua mpenzi wake aliyetajwa kwa jina la Joyce Boateng.
Mauaji ya kishirikina au kisiasa?

Charles Quansah alikamatwa kipindi ambacho Idara ya Upelelezi ya Polisi Ghana, ikiwa katika wakati mgumu kuchunguza vifo vya wanawake waliokuwa wakiuawa kwa kunyongwa katika maeneo mbalimbali nchini humo.
Maeneo kama Spintex Road, Kwabenya, Asylum Down, Kisseman, Teshie, Adenta, Achimota, Adabraka na Dansoman, ambako miili ya marehemu hayo ilitelekezwa. Kitongoji cha Mataheko katika Jiji la Accra ndicho kilichoathirika zaidi na mauaji hayo.
Ilifikia wakati wanawake walikuwa wakiogopa kutoka nje ya nyumba zao inapofika saa tatu usiku kwa sababu ilikuwa haijulikani muuaji au wauaji watashambulia wapi na wakati gani. Lakini kilichoishangaza idara ya upelelezi ya nchi hiyo ni namna mauaji yalivyokuwa yakifanyika, miili ya wanawake wote waliouawa ilikutwa ikiwa imelazwa chali upenuni mwa barabara huku ikiwa imepanuliwa miguu na pia ikiwa na mchanganyiko wa damu na mbegu za kiume katika sehemu za siri, kuashiria kuwa marehemu alibakwa kabla kuuawa.
Hadi mwaka 2000 walikwishauawa wanawake 34 kwa mtindo huo huo na kati yao, 25 hawakutambuliwa na ndugu zao. Baadaye ilibainika wanawake hao walikuwa wageni nchini humo wakijishughulisha na biashara ya ukahaba. Baadhi yao walibainika kutokea nchi za Togo, Nigeria na Laiberia.
Hata hivyo kutokana na ndugu wa marehemu hao kushindwa kuchukua miili ya wanawake hao, ilibidi wazikwe na serikali ili kupunguza msongamano wa maiti katika vyumba vya kuhifadhi maiti. Kutokana na ugumu wa upelelezi wa kesi hiyo, Serikali ya Ghana iliomba msaada wa kitaalamu kutoka Marekani ambayo ilituma wataalamu wake kutoka Shirika la Upelelezi la Marekani (FBI). Wapelelezi hao wa FBI walitoka katika Kitengo cha Upelelezi wa Kisayansi (Scientific Investigation Support-SIS).
Kutokana na ushirikiano kutoka FBI, ndipo Charles Quansah (36) alipokamatwa. Inaelezwa kwamba wakati polisi wa upelelezi wakimuhoji, alikiri kumuua mwanamke mwingine aliyetajwa kwa jina la Akua Serwaa, ambaye alinyongwa na kutupwa karibu ya Uwanja wa Soka wa Kumasi, Mji wa Kumasi uliopo Mkoa wa Ashanti, Januari 19, 1996.
Pia Quansah alikiri kuwanyonga na kuwauwa wanawake wengine tisa kati ya hao 34, katika viunga mbalimbali vya Jiji la Accra nchini humo. Quansah aliwaongoza polisi mpaka maeneo ambayo alikuwa akitelekeza baadhi ya miili ya wanawake hao, mara baada ya kuwauwa.


