Abanyambo baracyahiga
«1» Umwuga wabo ni uguhiga no kuroba. Intwaro zabo ni
umuheto n'umwambi, byunganirwa n'intozo ku buryo
umuhigi umwe ashobora no kugira imbwa zigera ku icumi.
Mu buhigi bwabo kandi bakunze gukoresha imitego, dore ko
ari abahanga muri byo (n'umwana w'imyaka 10 aba azi gutega
imitego
 y'amoko
 menshi).
 Umwana
 w'umuhungu
w'umunyambo atozwa guhiga akiri muto cyane, akamenya
kuyobora imbwa mu muhigo, ndetse no kuziha amategeko
mu rurimi rwe nk'uko wumva abazungu babwira izabo mu
cyongereza cyangwa se mu gifaransa. Uwo mwana atozwa na
none gufora no guhamya kuko hari ubwo ubwo buhanga
bukenerwa mu mwuga wo guhiga.
«2» Iyo bahiga baba biyambariye udukabutura tw'incabari, mu
gituza ho hiyambariye ubusa. Ngo bituma bashobora
kunyaruka kandi igihe kirekire. Iyo baronse, bazanira abagore
babo inyama z'umuhigo cyangwa se amafi.
«3» Kubera ko bakunze kugira abagore benshi babanza gutera
imirwi, buri mugore bakamugenera bakurikije umubare
w'abana be. Ariko ngo hari n'ubwo batekera hamwe
batavanguye ingo maze bagasangira. Muri iryo sangira ariko
ngo abana bato bagaburirwa hamwe na ba nyina, maze abana
b'abahungu bakuru bakegera nyir'urugo. Umuhigi umwe
twabajije niba atari inda nini, yarasetse maze aradusubiza ati:
"Ni ko twabisanze."
«4» Iyo bamaze kugena inyama n'amafi byo gushyira mu
nkono, hari n'ubwo basagura ibyo bagurisha, kugira ngo
babone udufaranga two kugura icyo kunywa. Batubwiye ko
banywa urwagwa, ariko abandi baturage ba Nyarubuye
batubwiye ko abanyambo bakunda kwinywera "imbandure",
ahandi bita kanyanga.
«5» Kuba abanyambo bahisha ko banywa kanyanga ni uko
bazi ko Leta itemera ko abantu banywa icyo kiyobyabwenge.
Bazi na none ko Leta ibabuza kwica inyamaswa zo muri
pariki, ndetse n'ahandi. Niyo mpamvu bamwe muri bo
batangiye kwiga guhinga, n'ubwo ubona inzira ikiri ndende.
Abakobwa babo n'abagore babo birirwa biyicariye muri
rusange bategereje ko abagabo bazana icyo guteka. Abo
bagore usanga nabo bambaye incabari ndetse n'isuku yo ku
mubiri irakajya.
«6» Abayobozi ntibahwema gukangurira abanyambo kohereza
abana mu ishuri ariko muri rusange ntibarabyitabira. Ngo ko
bo batize se ntibariho?
«7» Ikindi ubuyobozi bubakangurira ni imiturire myiza.
Bahawe ibibanza mu midugudu kimwe n'abandi baturage
ariko bamwe bahisemo gukomeza kwibera mu ishyamba.
«8» Icyo abandi baturage babashima ngo ni uko batagira
amatiku, ngo ntibakunze kwanduranya. Bashimwa bagira,
baracyafite ikibazo mu mibanire yabo n'abandi. Umunyambo
arongora umunyambokazi. Byaba biterwa se n'uko abandi
babanena, baba aribo se bibanda muri bene-wabo?
«9» Abakuru muri ako karere batubwiye ko igisekuru cy'abo
banyambo kiri hakurya muri Tanzaniya. Ngo niho hari
abanyambo babisi. Basurana n'abo muri Tanzaniya banyuze
mu Kagera, bashyingirayo, cyangwa se bakahakura abageni,
ndetse hari n'abafite abagore ku mpande zombi.
«10» Ikindi kibaranga ni ururimi bavuga. Ikinyarwanda
baracyumva ariko bakagira n'umwihariko wabo witwa
"Ikirashi."
«11» Umubare wabo se waba ungana ute? Mu by'ukuri
ntibyoroshye kumenya umubare w'abanyambo bo mu
Rwanda kuko bamwe bakunda guhora bagenda mu
ishyamba. Ariko si benshi kuko babarizwa ahanini muri
segiteri Mpanga kandi nayo si bo bayituyemo bonyine. Uko
bangana kose ariko bakeneye kwitabwaho. Kubinjiza mu
buzima bumwe n'abandi byatuma kandi n'ibidukikije bonona
bihumeka.
Rugiririza Ephrem
