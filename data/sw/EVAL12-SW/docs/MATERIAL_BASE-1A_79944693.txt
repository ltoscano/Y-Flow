
Korti yaahirisha kesi kwa kukosa ripoti ya daktari
Na EVALYNE GITHINJI
MAHAKAMA kuu ya Nyeri imeahirisha kesi ya mwanamke aliyeshtakiwa kumuua mwanawe kufuatia ukosefu wa wakili na ripoti ya daktari ili kubainisha kama mshukiwa ana akili timamu.
Jaji James Wakiaga alimuru mshukiwa kusomewa mashtaka mnamo Mei 28, ili kumuwezesha kuwakilishwa na wakili na mahakama iweze kupata ripoti kamili kuhusu hali ya akili ya mshukiwa.
Prisca Wangechi anakabiliwa na shtaka la kumuua mwanawe mnamo usiku wa Aprili 9 katika kijiji cha Githuri, Kaunti ya Nyeri.
Wangechi ambaye ni wa miaka 32 alijisalimisha katika kituo cha polisi cha Nyeri mnamo siku ya Aprili 10 huku akiwaomba maafisa wa polisi kumzuilia kwani alikuwa amemuua mwanawe wa miezi nne.
KUMUUA Akizungumza na wanahabari mnamo siku ya kujisalimisha, Wangechi alieleza kwamba alikuwa amefedheheshwa na kitendo chake cha kumuua mwanawe wa pili.
Alisema kwa huzuni kuwa hakufahamu kilichomfanya kumuua bintiye kwani alikuwa anampenda sana.
“Nilipomwona mtoto wangu akikata roho, nilishtuka na kutawaliwa na aibu na majuto.
Sikutaka kutoroka. Niliaibika na nilikuwa tayari kukiri yote.
Lile nilitaka ni kuhukumiwa.
Korti iamue hatima yangu,” alieleza mshukiwa.
“Sijui ni nini kilinisukuma kutenda nililotenda.
Sijui fikira hiyo ilitoka wapi. Nilimpenda binti yangu. Lakini nikajipata nikimnyonga,”alisema zaidi.
Mshukiwa huyo aliwaelekeza maafisa wa polisi nyumbani mwake ambapo walipata maiti ya mtoto huyo.
Wangechi alidai kuwa aliachana na mumewe hapo awali lakini akasisitiza kuwa hiyo haikuwa sababu yake kumuua mwanawe.
“Sikujua kwamba ningefanya kitendo hicho. Sikabiliwi na changamoto maishani. Tuliachana na mume wangu bila vurugu. Sina tatizo la pesa kwani ninaendesha biashara na wazazi wangu hunisaidia ninapokumbwa na tatizo la fedha,” alisema zaidi.
Hata hivyo, mama yake mshukiwa Susan Warondu alieleza kuwa mwanawe aliwahi kujaribu kujiua lakini akazuliwa na wasamaria wema.
Kwa sasa, mshukiwa anaendelea kuzuilia katika kituo cha polisi cha Nyeri.
Kwingineko, mwanamke alikiri jana kwamba alimpuuza mtoto wake mwenye umri wa mwaka mmoja unusu kwa kumwacha akiteseka.
Rehema Musa aliambia mahakama ya Kibera kwamba shtaka lililomkabili mbele ya Hakimu Mwandamizi Benard Ochoi, lilikuwa la kweli kabisa. “Ni kweli kabisa, Mheshimiwa. Nilitenda kosa hilo nililosomewa,” akasema alipotakiwa kujibu shtaka.
- Habari zaidi na BENSON MATHEKA


