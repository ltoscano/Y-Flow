COASTAL UNION YAANZA VYEMA UHAI CUP

July 31, 2013
Timu ya Coastal Union ya Tanga, imeanza vyema michuano ya Uhai Cup katika mechi ya ufunguzi iliyochezwa jana Uwanja wa Karume jijini Dar es Salaam ambapo iliifunga Azam FC mabao 2-1.
Michuano hiyo jana ilifunguliwa na Makamu wa Rais wa Shirikisho la Mpira wa Miguu Tanzania (TFF), Wallace Karia ambapo katika mechi hiyo timu zote zilionesha upinzani wa hali ya juu. Azam FC ndiyo ilianza kuliona lango la Coastal Union kupitia kwa Erick Haule. Katika kipindi hicho cha kwanza, Azam ilifanikiwa kuibana Coastal Union na kupeleka mashambulizi mfululizo lakini Shiraz Abdallah aliikosesha timu hiyo bao la wazi dakika ya 15. Kama si uimara wa kipa wa Coastal Union, Bakari Fikirini, Azam ingeweza kuondoka na ushindi mnono lakini kikwazo kilikuwa kwa kipa huyo aliyepangua hatari zote. Coastal Union ilizinduka dakika ya 40 na kupeleka mashambulizi mfululizo langoni mwa Azam lakini hata hivyo washambuliaji wake walikosa mbinu za kupata mabao na kujikuta wakienda mapumziko wakiwa nyuma kwa bao 1-0. Kipindi cha pili cha Mchezo huo Coastal iliingia kwa nguvu na kusawazisha bao hilo dakika ya 49 kwa mkwaju wa penalti baada ya kipa wa Azam kudaka mpira nje ya eneo lake na mwamuzi kuamuru ipigwe adhabu hiyo iliyokwamishwa kimiani na Raizini Hajji. Baada ya kusawazishwa kwa bao hilo, timu zote zilishambuliana kwa zamu huku Coastal ikitawala zaidi ambapo dakika ya 55, Hajji aliipatia Coastal bao la pili baada ya kuwapita mabeki wa Azam FC na kupenyeza mpira nyavuni.


