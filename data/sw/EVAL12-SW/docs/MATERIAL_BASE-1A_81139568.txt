
Wakulima waanzisha kiwanda cha vileo kutokana na ongezeko la ndizi
NA AGNES ABOO
ZAIDI ya wakulima 4,000 katika eneo la Ntharene katika kaunti ya Meru wameanzisha kiwanda cha kutengeza vileo kutokana na ongezeko la zao la ndizi.
Kulingana na Mwenyekiti wa kikundi hicho Bw Patrick Mwirigi Karinga, wazo la kutengeneza vileo lilianzishwa 2014 baada ya mashauriano ya wanachama na wakulima.
"Chama cha Ushirika cha Meru Banana Cooperative kilianziswa kama chama cha kawaida cha kutafuta soko la ndizi kwa wanachama wake.
"Baada ya miaka kadhaa tuliamua kutafuta njia mbadala ya kusaidia wakulima wetu kwa maana changamoto ya kupata soko ilizidi kuonekana," alisema Bw Mwirigi.
Aliongeza kuwa wakulima wa ndizi eneo hilo mara nyingi hupata hasara kubwa kutokana na kukaa kwa muda mrefu na mwishowe kuharibika kwa mazao yao.
Wakulima wadogo katika maeneo ya vijijini wanakabiliwa na changamoto katika kufikia masoko ya mazao yao kwa sababu ya changamoto ya hali mbaya za barabara na ukosefu wa habari. 


