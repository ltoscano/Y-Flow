
Wazazi msiwaozeshe watoto wanaomaliza la saba

Imeandikwa na Ikunda Erick

Imechapishwa: 08 Septemba 2016

KUMEKUWEPO na changamoto mbalimbali nchini, kama vile ndoa za utotoni na vitendo vya ukatili dhidi ya wanawake na watoto. Vitendo vya ukatili na ndoa za utotoni kwa baadhi ya mikoa nchini ni mambo yanayofanywa kwa siri na wakati mwingine jamii husika, inaona ni mambo ya kawaida.

Ipo mikoa ambayo vitendo hivyo, vimekuwa vikifanywa hata na wazazi wa watoto husika; na wengine wanaendeleza mila na utamaduni potofu kuwa mtoto wa kike, hatakiwi kusoma bali anapaswa kuolewa, huku vipigo kwa wanawake, likiwa ni jambo la kawaida kwao. 
Lakini hayo yote ni matukio ya kikatili, yanayopaswa kukemewa na elimu pamoja na hatua za kisheria, zinapaswa kuchukuliwa dhidi ya watendaji hao kwa sababu zinakiuka haki za binadamu na pia ni uvunjifu wa Katiba ya nchi. 
Leo wanafunzi wa darasa la saba nchini kote, wanamaliza kufanya mtihani wao wa kumaliza elimu ya msingi. Hiyo ni hatua muhimu kwao, kwani inafungua ukurasa mpya wa kuendelea na masomo ya sekondari, jambo ambalo wengi wanalitamani katika familia zetu.
Kwa mwaka huu, jumla ya watahiniwa 795,761 wanafanya mtihani huo, huku idadi ya wasichana ikiwa ni 422.878 ambao ni zaidi ya nusu ya watahiniwa hao, sawa na asilimia 53.14.
Huku wavulana wakiwa ni 372,883, ambao ni sawa na asilimia 46.86 ya watahiniwa wote. Idadi hii inatia faraja kuona idadi ya wasichana, wanaomaliza elimu ya msingi ni zaidi ya nusu ya watahiniwa wote, lakini kinachoshangaza na kuumiza ni hatma yao baada ya kuhitimu masomo hayo.
Si ajabu mwakani, ukasikia idadi kubwa ya wanafunzi waliojiunga na elimu ya sekondari ni wavulana, hilo linawezekana kabisa kutokea huku idadi ya wasichana wanaojiunga na elimu hiyo ikipungua.
Kikubwa cha kusikitisha ni kwamba baadhi ya wazazi na walezi kwa njia moja au nyingine, wamekuwa wakichangia kutokea kwa hali hiyo kwa kuwaozesha watoto hao mara tu baada ya kumaliza elimu ya msingi.
Wengi wanaamini mtoto wa kike, anapaswa kupata elimu ya kuondoa ujinga na kufahamu kusoma na kuandika pekee, ili hali ukweli ni kwamba watoto wote wana haki sawa kisheria.
Msisitizo wangu kwa wazazi na walezi, ambao wana watoto wanaomaliza elimu ya msingi mwaka huu na miaka ijayo, kuhakikisha wanaacha tabia potofu ya kuwaozesha wakiwa na umri mdogo, hatua inayokata ndoto zao za baadaye.
Na pia watoto wengi wa kike wanaotoka mikoa inayoongoza kwa kuozesha watoto wakiwa na umri mdogo, huwa hawafanyi bidii darasani kwa sababu wanafahamu wakimaliza shule tu, wanaolewa na hata wale wachache wanaofanya bidii, wengi wao hapawati nafasi ya kuendelea na masomo na huishia kuozeshwa.
Sasa basi ni vyema wazazi na walezi, wakatambua kuwa elimu ni haki ya watoto wote nchini kwa mujibu wa Katiba na kwamba umri wa mtu mzima unaanza na miaka 18, hivyo ni wazi wanaoendeleza vitendo vya kuozesha watoto chini ya miaka hiyo, wajue wanavunja sheria na wanapaswa kuchukuliwa hatua. 
Lakini, haya yote yanawezekana, iwapo jamii nzima tutaamka na kukemea kwa nguvu zote vitendo hivyo na pia tuonapo hayo yanatendeka ni wajibu wetu, kutoa taarifa kwenye vyombo husika na ile tabia ya kusema mtoto sio wangu, tuiache.
Takwimu za kimataifa zinaonesha kuwa idadi ya watoto wa kike, wanaoozwa Afrika itaongezeka zaidi ya mara mbili ifikapo mwaka wa 2050 na kusema kuna haja ya kuchukua tahadhari mapema ili kudhibiti hali hiyo isitokee.
Barani Afrika inakadiriwa kuwa watoto wanaoolewa wakiwa na umri mdogo chini ya miaka 18, imeongezeka na itafika watoto milioni 310 mwaka 2050, ambayo ni zaidi ya asilimia 40 ya idadi yao duniani.
Hivi sasa watoto milioni 125 duniani ambao ni sawa na asilimia 25, wanaozwa hivyo kutaka nguvu ya pamoja kuchukuliwa ili kupinga vitendo hivyo. Nchini Tanzania baadhi ya mikoa inayoongoza kwa ndoa za utotoni ni pamoja na Mara, Shinyanga, Manyara, Mwanza, Dodoma, Mtwara, Arusha na Lindi.


