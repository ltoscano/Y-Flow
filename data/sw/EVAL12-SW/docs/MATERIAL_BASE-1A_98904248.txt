Utouh aachie ngazi
Apr 18, 2013

KATI ya maswali ambayo nimekuwa nikijuliza kwa muda wa kama miaka mine sasa ni kuwa ni lini Mdhibiti na Mkaguzi Mkuu wa Hesabu za Serikali (CAG) ataamua kuachia ngazi kuonesha kuchoshwa na kupuuzwa, kutosikilizwa na kufanywa yeye sanamu ya kuchora. Kwa vile inaonekana hili wazo la yeye kujiuzulu halijakaribia katika fikra zake nimeonelea leo nijipe jukumu la kuwa mtu wa kwanza kumtaka kujiuzulu.

Ninaposema kuwa Ludovick Utouh ambaye anashikilia wadhifa ajiuluzu sisemi hivi kwa sababu amefanya vibaya au sitambui weledi wake la hasha. Ila natoa pendekezo yeye mwenyewe ajipime kama dhamira yake inamfanya aamini kuwa wale ambao anawapatia ripoti kila mwaka wanamchukulia kwa umakini unaotakikana au wanamtumia kama samba wa maonesho anayenguruma na kucheza huku akizungukwa na ukingo wa chuma.
Ludovick amefanya kazi nzuri sana kwa miaka ambayo ripoti zake zimekuwa zikiwekwa hadharani. Leo Wa tanzania tunajua udhaifu wa serikali, madudu ya watawala lakini zaidi tunajua jinsi watu waliopewa dhamana ya kuliongoza taifa letu wamepoteza uwezo, nia, na weledi wa kufanya hivyo. Ripoti za CAG zimetuonesha ujasiri wa kutokujali (audacity of impunity) ambapo watu wenye nyadhifa mbalimbali wanafanya wanavyotaka kufanya bila hofu yoyote. Na hili limekuwa likifanyika miaka nenda rudi.

Nitatoa mifano:
Katika ripoti yake ya mwaka 2007/2008 kuhusu ukaguzi wake wa mashirika ya umma, Utouh alituambia hivi kuhusu Kampuni ya Maji Dar es Salaam (DAWASCO)
Menejimenti ya Shirika la Maji Dar es Salaam (DAWASCO) inapaswa kuwekeza kwenye uchimbaji wa maji ardhini ili yatumike kwa eneo kubwa la Jiji la Dar es Salaam ambalo halina maji. (Uk.xxiv)
Mwaka 2011/2012 (ripoti iliyotoka juzi juzi) CAG ametuambia hivi kuhusu DAWASCO:
Menejimenti ya Shirika la Maji Dar es Salaam (DAWASCO) inapaswa iharakishe uwekezaji wake kwa kuwekeza kwenye uchimbaji wa maji ardhini ili yatumike kwa eneo kubwa la Jiji la Dar es Salaam ambalo halina maji ya kutosha. (Uk. 20)
Na huo ni mwanzo tu. Katika ripoti yake hii CAG anaelezea jinsi serikali isivyosikiliza mapendekezo yake. Anasemahivi: Katika ripoti za miaka iliyopita, kuna jumla ya mapendekezo 25 ambayo bado hayajatekelezwa na yameandikwa kwa muhtasari katika sura ya tatu ya ripoti hii. Baadhi ya mapendekezo yaliyotolewa hayajatekelezwa kwa zaidi ya miaka mine kitendo ambacho kinaonyesha kuwa watendaji wakuu na Bodi za Mashirika husika hawatekelezi majukumu yao vizuri. Mapendekezo yanayokaa muda mrefu bila kutekelezwa yanaweza kusababisha kurudiwa kwa mapungufu (sahihi upungufu) hayo katika miaka inayofuata na kwa hali hiyo inarudisha nyuma ufanisi wa udhibiti wa rasilimali za umma katika taasisi husika. 

Yeye mwenyewe anatolea mfano mapendekezo ambayo ameyatoa na yamepuuzwa kwa muda mrefu sasa.

Mfano mmoja na ambao unashangaza ni kuendelea kwa wabunge kuteuliwa kuwa wajumbe wa bodi za mashirika ya umma licha ya CAG, Utouh kutoa mapendekezo kwa muda mrefu sasa hili lisifanyike na hata taratibu haziruhusu. Anaandika hivi: Kama nilivyoripoti katika ripoti iliyopita kuhusu wabunge kuteuliwa katika nyadhifa za Ujumbe wa Bodi katika Mashirika ya Umma mbalimbali, mwaka huu pia nimebaini kuendelea kwa utaratibu huo wakuwateua wabunge kuwa wajumbe katika Bodi za wakurugenzi wa mashirika mbalimbali. Tatizo hili la wabunge kuwa katika Bodi za wakurugenzi limejitokeza katika Shirika la Madini la Taifa, Bodi ya Utalii, Kituo cha Mikutano cha Kimataifa Arusha, Mamlaka ya Hifadhi ya Ngorongoro, Chuo Kikuu Huria Cha Tanzania, Kituo cha Diplomasia, Mamlaka ya Maji Safi na Maji Taka Lindi na Bodi ya Korosho Tanzania. (Uk. Xxiv)

Sasa hili alilisema kwenye ripoti yake ya 2007/2008 kwa maneno haya: Ili kuepuka mgongano wa kimaslahi (conflict of interest), kuhusiana na jukumu la usimamizi wa shughuli za Mashirika na Taasisi za Umma, Wabunge hawapaswi kuwa wajumbe wa Bodi za Wakurugenzi za mashirika ya Umma na Taasisi nyinginezo (Uk 57,58)

Inabidi ujiulize hawa watu wanaoteua wajumbe wa bodi (mara nyingi ni mawaziri) hivi wanasoma hizi ripoti au wanapuuzia kwani hizi ripoti siyo siri. Mimi naamini wanampuuza kwa sababu haiwezekani ripoti ambazo zinarudiwa kila mwaka zitoe mapendekezo yale yale na watu waendelee kufanya yale yale huku aliyewateua naye asiseme kitu!


