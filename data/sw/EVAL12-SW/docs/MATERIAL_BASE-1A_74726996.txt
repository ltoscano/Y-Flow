
Krismasi na matajiri waliojinenepesha kusubiri siku ya kuchinjwa May 29, 2012

NILITAMANI makala hii itoke siku chache kabla ya Krismasi, siku ya kuzaliwa Yesu Kristo, ili kupata changamoto mapema kutoka kwa wasomaji, lakini nikasita kwamba pengine nisingenufaika na yaliyokuwamo katika mikoba ya wakuu wa sherehe, yaani Wachungaji, Mapadri na Maaskofu kabla ya siku yenyewe.
Nikaona ni vyema nisubiri siku yenyewe, Desemba 25, 2008, ili niwe na kazi ya kuhakiki tu kilichosemwa juu ya mantiki na umuhimu wa sikukuu hii inayosheherekewa na zaidi ya nusu ya wakazi wa sayari yetu.
Nilisikia kupitia vyombo vya habari, baadhi ya viongozi wakihubiri siku hiyo, karibu kila mmoja hakuacha kuzungumzia hali ya kisiasa na uchumi tete nchini, kana kwamba walikuwa wameagana.
Kwa ujumla karibu kila mhubiri alijikita katika moja au zaidi ya mambo yafuatayo yanayokera nchini: utajiri wa nchi kuwa mikononi mwa wachache wakati wananchi walio wengi wakiishi katika hali duni ya kimasikini kwenye nchi yenye utajiri wa kutosha kusaidia kupunguza makali ya ufuakara wao.
Walizungumzia pia na kulaani kukithiri kwa maovu ya kila aina nchini, rushwa, ufisadi, ujambazi na udhaifu katika utawala wa nchi katika kupambana kwa dhamiri thabiti na waovu hayo. Viongozi hao wa dini walilalamikia sera mbovu za uchumi zilizofungua milango kwa uporaji wa raslimali za nchi, uwekezaji usiojali, sera za utandawazi (utandawizi) na siasa za kujuana.
Walibaini kuwa kuna uhasama wa wazi wazi kati ya vyama vya siasa kwa kutokana na chama kimoja kudhani kwamba kinashikilia hatimiliki ya siasa za nchi kwa sababu tu wananchi hawajaelewa maana ya demokrasia ya vyama vingi.
Mmoja wa wahubiri hao alibainisha kwamba vyama vya upinzani vinatazamwa kama vyama vya wasaliti wenye nia ya kuleta vurugu nchini. Kwa sababu hii kazi kubwa ya vigogo wa vyama vya siasa imebakia ni kupigana vita kubakia au kuingia madarakani kwa mbinu zozote kuanzia uchaguzi wa mwisho hadi unaofuata na kusahau jukumu la kupanga na kusimamia maendeleo ya nchi.
Askofu mmoja alihofia kwamba mgawanyiko unaokikumba chama tawala CCM, ni wa hatari kiasi cha kutishia amani, utulivu na hatima ya ustawi wa Taifa.
Ili Demokrasia ya kweli iweze kustawi nchini, walisema ni muhimu kwa wananchi kupewa habari za hali halisi ya nchi yao; na kwamba ni kwa njia ya habari sahihi na zisizo sahihi wataweza kufanya maamuzi thabiti katika masuala yanayogusa maisha yao na juu ya aina ya uongozi na viongozi wanaowataka.
Hapo zamani, nilidhani viongozi wa dini hawapashwi kujihusisha na mambo ya siasa, au kuchanganya siasa na dini kwa sababu imeandikwa; “Cha kaisari mpeni kaisari, na cha Mungu mpeni Mungu”. Je, wachungaji wa kondoo hawa wamepotoka?
Tunakiri na kutambua kwamba Kanisa (kwa maana ya waumini wa dini yoyote), kama kusanyiko la watu ni sehemu ya jamii na linaguswa na yote yanayoigusa jamii kisiasa, kiuchumi na kijamii. Ndiyo maana waumini wake wanashiriki bila kushurutishwa katika masuala ya kijamii na kisiasa kama vile kupiga kura, kulipa kodi na kazi za maendeleo. Kwa hiyo, moja ya wajibu wa kanisa ni kutetea haki katika jamii. Huo ni wajibu wa kinabii ambao Mungu hutumia viongozi wa dini kama sauti katika jamii.
Kuna dhana potofu ya muda mrefu inayofundisha kuwa siasa ni mambo ya kidunia na hivyo waumini wa dini ni wapitaji tu, na kwamba uenyeji wetu uko mbinguni, na hivyo siasa waachiwe wanasiasa.
Hili ni tatizo la tafsiri ya Agano Jipya linalotokana na itikadi za utamaduni; ni ukinzani kati ya roho na mwili ambao hautokani na utamaduni wa Kiyahudi inavyodhaniwa, bali umeingizwa na wafasili wa Biblia kwa kuegemea zaidi falsafa ya Kiyunani iliyomtenganisha mtu katika roho na mwili kwa makusudi kutokana na itikadi ya utumwa, eti kwamba “mwili unakufa na kuoza, bali roho haifi, ila huungia ulimwengu wa roho baada ya kifo”.
Falsafa hii iliundwa kijanja kuwatuliza watumwa wavumilie madhila ya utumwa, wasiasi huku wakiliwazwa kwa ahadi ya wokovu wa roho zao mbinguni kwa kuhenyeshwa hapa duniani.
Tafsiri sahihi ni ukinzani wa tabia: “roho” maana yake ni roho takatifu ya Mungu, tabia njema, wakati “mwili” (sarx) ni uroho, ubinafsi, uchoyo. Ni dunia ya ubinafisi na uchoyo inayokemewa katika Agano Jipya, na si dunia kama zawadi ya Mungu kwa watu wote. Ndiyo maana viapo vya nadhiri za utii, useja na umasikini ni marufuku kwa kuwa unamnyima mtu uhuru wake, haki yake na heshima yake kama binadamu (Mt. 5:31 – 33;
1Tim: 4 :1 – 4 ) Asili ya viapo hivi ni itikadi ya utumwa iliyobatizwa katika mafundisho ya dini ili kuendelea kutetea maslahi ya wakubwa na watawala kwa sababu ya uchoyo wao wa mali na madaraka. Lakini uchoyo, au tamaa ya mali ndiyo asili ya maovu yote: dhambi ya ukoloni, ubaguzi, unyonyaji wizi na mauji (1Tim:9-10).
Mapokeo ya dhana hii yanaipotosha ile kweli, maana Mungu anayeabudiwa ni Mungu wa maisha mazima ambayo ni pamoja na kujihusisha na matatizo ya kijamii.
Vingozi wa dini hawakupotoka katika mahubiri yao kwa kuitahadharisha Serikali juu ya maovu nchini, kwani kama asemavyo mwanatheolojia mashuhuri, Dakta John Scott, katika kitabu chake “Isues Facing Christians Today” uk. 67, kwamba Kanisa linaponyamaza mpaka Taifa likadidimia kwa muda mrefu katika maovu, lazima likubali lawama, maana Yesu ameliweka kuwa dhamira ya Taifa. Serikali ikishindwa kutekeleza majukumu yake, ikadidimia katika maovu na kashfa mbali mbali, Kanisa linayo haki ya kuiambia Serikali ya aina hiyo kuwa haifai na hata kuikataa.
Haki huinua Taifa, bali dhambi ni aibu ya watu wote (Mith. 14:34). Amani ya kweli nchini inaweza kupatikana ikiwa tu haki itatendeka katikati ya wananchi, bila hivyo ni kujidanganya, kama asemavyo Nabii Yeremiah 8:11, “Wameiponya jeraha ya binti za watu wangu juu juu tu, wakasema, Amani, Amani, wala hapana Amani”.
Tusiende mbali, yale yanayopigiwa kelele na viongozi wa dini na kukatazwa na misahafu, ndiyo hayo yanayoikera jamii yetu. 1 Yohana 2:15 – 16, anatuonya, “ Msipende dunia ya ubinafsi, mtu akifanya hivyo, upendo wa Mungu haumo ndani yake. Maana yote yaliyomo ndani ya dunia ya ubinafsi: tamaa za uchoyo, tamaa za wivu na kiburi cha mali, hayatoki kwa Baba bali kwa dunia ya ubinafsi”.
Na Yohana 13:17 anasema, “yeyote aliye na mali ya Dunia hii (mabepari, makabaila, mafisadi) akimwona ndugu yake mwenye shida na kumfungia huruma yake, je, upendo wa Mungu unakuwaje ndani yake?” Inapokuwa kwamba utajiri wa nchi unakuwa kwa ajili ya wachache tu wakati walio wengi wakizidi kufukarika kwa nini Kanisa linyamazie udhalimu huo usiompendeza Mungu?
Kama Kanisa ni dhamiri ya kweli ya Taifa lina jukumu la kuliambia Taifa na watu wake juu ya hatari inayolikabili, kwa nini liwanyamazie wananchi kaika mateso kwa maangamizi yao?
Na kupitia Ha-bak 2:5 – 6, tunatambua jinsi kichaa cha utajiri na ubepari wa kimataifa unavyotishia kuzuka kwa ukoloni mpya kwa njia ya utandawazi: anasema: “Mali ni jambo la hatari, mwenye kiburi bila utulivu wa moyo, ndiye mchoyo kama kuzimu, asiyeshibishwa kama kifo. Ndiye huyakusanya mataifa (wito wa IMF, WB, utandawazi) kwa maslahi yake mwenyewe.
Je, watu hawamdhihaki kwa nyimbo, na kumsimanga wakisema: Ole wake huyo anayejilimbikizia mali isiyo yake kwa kuwapora masikini mpaka lini?
Kanisa limapounga mkono kilio cha wananchi dhidi ya ufisadi na mafisadi ni haki yake, kwa sababu wanaoporwa ni pamoja na waumini wake. Kanisa haliwezi kujifanya kutojua ni upi uongozi bora nchini, wala kunyamaza linapoona viongozi wanaboronga, kwani misingi ya uongozi bora iko wazi kwake.
Ni MK. 10:42 – 45 anayfafanua juu ya hilo, “Yesu akawaita wanafunzi wake akawaambia: mnajua ya kwamba wale wanaohesabiwa kama wakuu wa mataifa huwataja kwa mabavu na wakubwa wao huwakandamiza. Kati yenu isiwe hivyo, bali anayetaka kuwa mkubwa kati yenu atakuwa mtumwa wenu, na yoyoye atakayetaka kuwa “wa kwanza’ kati yenu atakuwa mtumwa wa wote. Maana mwana wa mtu naye hakuja kutumikiwa bali kumtumikia na kuyatoa maisha yake kama fidia kwa wengi”.
Uongozi nchini umekuwa maalumu kwa kikundi kidogo cha wenye fedha, walioteka demokrasia na uchumi wa nchi, na unatafutwa kwa udi na uvumba na kwa njia chafu. Hapo zamani, tuliamini CCM ni chama cha wakulima na wafanyakazi, lakini sasa sivyo, ni chama cha wafanya biashara.
Viongozi hawatafuti madaraka ili kutumikia, bali wanatafuta uongozi ili kutumikiwa: hakuna anayejitoa kwa ajili ya anaowaongoza. Hicho ndicho chanzo cha kuporomoka kwa maadili ya Taifa, uadilifu, uzalendo na kukomaa kwa ufisadi. Katika hali kama hii, kwa nini Kanisa linyamaze, lisiwasemee wanyonge?
Mwenye masikio na asikie; lakini kwa wale wenye uchu wa utajiri kwa mateso ya wengine, na ambao masikio yao (ya kufa) hayasikii dawa, ni bora sasa wasome alama za nyakati ili maandiko (Yakobo 5:1,4,5) yasije yakatimia: “Haya basi, enyi matajiri! Lieni na kuomboleza kwa sababu ya mateso yanayowajieni!
Sikilizeni! Ujira wa wakulima (wanyonge) waliovuna mashamba yenu mliouzuilia kwa hila (bei duni za mali ghafi, mishahara duni) unaangua kilio, na kilio cha wavunaji kimefikia masikio ya Bwana wa Majeshi.
Hapa duniani mmeishi (mnaishi) maisha ya raha na kufurahia anasa (wakati wengine hawana hakika ya mlo wa siku); mmejinenepesha tayari ka siku ya kuchinjwa”


