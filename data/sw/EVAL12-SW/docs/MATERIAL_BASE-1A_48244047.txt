
Amri ya polisi kuua washukiwa haisaidii nchi
Na HUGHOLIN KIMARO
INSPEKTA Jenerali wa polisi, David Kimaiyo amekariri tena amri yake ya kuwapiga risasi na kuwaua washukiwa wa ujambazi hasa katika maeneo ambayo yamehangaishwa na wezi wa mifugo kwa muda mrefu.
Afisa huyo mkuu wa polisi anadai kuwa polisi hawataweza kupambana na magaidi hao huku wakiwa wamewekewa vizuizi huku wananchi wasio na hatia wakiendelea kunyang'anywa mifugo yao na kuuawa kiholela.
Bila shaka hii inaonyesha kutamaushwa na hali mbaya ya usalama kwa afisa huyo mkuu wa polisi. Usalama umedorora nchini na anahisi kuwa sharti achukue hatua yoyote ile kumlinda mwananchi.
Lakini hii hatua ya kupiga na kuua washukiwa katika karne ya 21 ni hatari na ya kutisha.
Ni muhimu kwa Serikali kujua kuwa kutokana na kudorora kwa usalama sasa hivi kuna silaha nyingi sana zilizo mikononi mwa wananchi ambao wamezinunua kwa matumizi yao wenyewe. Wajilinde wenyewe kwani hawana usalama wa kutosha! Hatua hii yenyewe ya wananchi kuamua kujilinda inathibitisha kwamba kuna udhaifu katika vyombo vyetu vya usalama.
Ni vigumu kunapotokea mauaji mahali fulani kupamhaisaidii nchi banua mara moja kwani hata baadhi ya magaidi siku hizi wana sare za polisi.
Na hata kama wangegunduliwa, si haki kwao kuuawa mara moja. Ndiyo maana tuna mahakama za sheria ambako wanafaa kupelekwa ili sheria iwahukumu.
Kuwapa polisi uhuru wa kuua washukiwa ni hatari kwani wengi wao wanafurahia sana hatua hiyo ambayo ni rahisi kwa kupambana na washukiwa wa uhalifu.
Tukumbuke kuwa miaka ya nyuma washukiwa wengi wamefia mikononi mwa polisi baada ya kupigwa risasi katika mazingira ya kutatanisha. Hii ni baada ya kushukiwa kuhusika katika uhalifu.
Wamechukuliwa na baadaye kupatikana baadaye wameuawa na hatujui inathibishwaje kuwa kweli hao ndio wahalifu.
Wengi wetu tunahisi kuwa katika operesheni za kuwasaka washukiwa kama hawa polisi wahusishe mashirika ya kutetea haki za binadamu na viongozi wa kidini ili haki ionekane kutendeka. Wakenya tutakuwa na imani na yatakayokuwa yakitendeka.
Imewekwa wazi na sheria ni lini askari atumie bunduki yake. Ni wakati wakati maisha yake ama ya mtu mwingine yakiwa hatarini kabisa. Njia sawa ni kumkwamisha mhalifu asitoroke; Atiwe nguvuni na sheria kuchukua mkondo wake. 
hkimaro@nationmedia.com 


