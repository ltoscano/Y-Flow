TukubaliI kukosolewa
Feb 16, 2012

KUNA magonjwa mengi yanayoisumbua Tanzania. Bila kutafuta dawa ya kuyaponya ni vigumu kupiga hatua ya maendeleo.
Tumeandika mara nyingi juu ya magonjwa hayo, labda niyarudie tu kwa faida ya msomaji wa makala hii, inawezekana akaisoma asiyekuwa Mtanzania: Tuna magonjwa ya kutowajibika, rushwa, uchu wa madaraka, kutegemea miujiza, kujilimbikizia mali, kutegemea misaada, kutojiamini na kutokujikubali (kutopenda lugha yetu na ngozi yetu nyeusi, baadhi yetu wanajichubua ili wafanane na Wazungu, kutopenda nywele zetu na kushabikia nywele bandia na kuzipaka rangi) na mengine mengi yakiwamo magonjwa sugu ya kutokukubali kukosolewa.
Kutokukubali kukosolewa ni ugonjwa wa hatari, maana asiyekubali kukosolewa hawezi kujifunza. Na asiyekubali kujifunza hawezi kupiga hatua ya maendeleo; asiyekubali kujifunza hawezi kupata ujuzi na maarifa.
Daima tunasema tunajifunza kutokana na makosa, tukikosea tukakosolewa, tunajifunza na kusonga mbele. Hatari zaidi ni pale ugonjwa huu wa kutokukubali kukosolewa unaporithishwa kwa vizazi vijavyo.
Vijana wetu wamerithi ugonjwa huu na wanaushabikia kwa nguvu zote. Vijana wetu wakilishwa kasumba na watu wenye nia zao za kutafuta uongozi kwa udi na uvumba, piga ua, hawako tayari kuangalia ukweli kwa upande wa pili. 
Vijana wetu, na hasa wale wanaovishabikia vyama vya siasa na kujiingiza kwenye siasa kwa malengo ya kupata vyeo na kutoka kimaisha, hawakubali kukosolewa.
Kwa mtizamo wa mbali ni kana kwamba wamejiaminisha kwamba kukubali kukosolewa ni kukubali kushindwa? Kwa maana hiyo ni kama kusema “Hakuna kushindwa, hakuna kujisalimisha”. Huu ni msimamo wa hatari sana katika nchi changa kama Tanzania.
Viongozi wa Chama cha Demokrasia na Maendeleo (CHADEMA) walipokwenda Ikulu kujadiliana na Rais Jakaya Kikwete juu ya sheria ya kuandika katiba mpya, ujumbe wao ulikuwa ni wa wanaume watupu. Ni kitu ambacho mtu asingekitarajia kutoka kwa chama kama CHADEMA.
Niliandika makala kwa nia njema ni kihoji juu ya tukio hilo la chama ambacho ni cheche ya mapinduzi na utetezi wa haki za binadamu kutoa picha ya kutokuzingatia jinsia katika ujumbe wao mzito. Nilihoji ni kwa nini CHADEMA inaendeleza mfumo dume.
Baada ya makala hiyo, nilipokea ujumbe mfupi (sms) na barua pepe za matusi. Nilitukamwa kwa “kukishambulia” CHADEMA. Maoni yangu yalionekana ni kukishambulia CHADEMA.
Leo siandiki kujitetea. Maana ninajua sikufanya kosa lolote kustahili matusi hayo niliyoyapata. Nilichokifanya kwenye makala ile ni kukikosoa CHADEMA. Tunajua CHADEMA kilivyo na wanawake wenye uwezo wa kujenga hoja, uwezo wa kuongoza na uwezo wa kulisimamia jambo lolote la msingi. Tumeshuhudia jinsi wanawake wa CHADEMA wanavyojenga hoja bungeni na kuzisimamia, hivyo ilishangaza kuona ujumbe wa kwenda Ikulu ni wa wanaume watupu. 
Huko nyuma nimeandika makala nyingi kukisifia CHADEMA. Nilikuwa na kila sababu ya kufanya hivyo maana walikuwa wakitoa mchango chanya. Lakini imani yangu ni kwamba pamoja na mema mengi kinayoyafanya, CHADEMA kinatenda makosa pia.
Hivyo kikikosea lazima tutikosoe. Na tukifanya hivyo, nacho kisikilize, wajadili na kujitetea ama kukubali kukosolewa na wala si kwa matusi na shari.
Ninaamini wale walionitumia ujumbe wa matusi, mengine ya nguoni, ni wanachama wa CHADEMA, na pengine ni vijana, maana siamini mtu mzima anaweza kuandika lugha ya matusi kama niliyotumiwa.
Hatari ninayoiona, na ambayo kila mwenye nia njema na Taifa hili ni lazima aione, ni kwamba mtu anayeamua kutoa matusi mazito kwa vile amekosolewa au chama chake cha siasa kimekosolewa, ambaye hajali anamtukana nani awe mzee au mtu mzima, awe mtu mwenye madaraka au yule wa barabarani, awe kiongozi wa dini au muumini wa kawaida, mkikutana uso kwa uso anaweza kukupiga, kukukata na panga au kukupiga risasi.
Juzi wakati wa sherehe za miaka 35 ya Chama cha Mapinduzi, niliandika kwenye mtandao wa -kijamii wa facebook juu ya yale yaliyonikwaza kwenye sherehe hizo. Huko nako nikapokea matusi ya nguoni kutoka kwa vijana, nina hakika na hao ni vijana.
Nilichokifanya kwa CCM ni kama kile nilichokifanya kwa CHADEMA: Kukosoa! Lakini ugonjwa ni ule ule wa kutokutaka kukosolewa.
Niliandika hivi kwenye facebook: “Sherehe za miaka 35 ya CCM zilinikwaza mambo mawili. La kwanza ni vijana wa green guard. Kwa maoni yangu hawa ni Interahamwe! Hawa vurugu zikianza watatumaliza. Kwa nini chama cha siasa kiwe na jeshi? Serikali ina jeshi na vyombo vyote vya ulinzi. Hawa green guard wa nini? Gwaride lao litakuwa limeteketeza fedha nyingi; tunasema serikali haina fedha za kuwalipa madaktari! Kuna haja kubwa ya kupiga vita majeshi haya ya vyama vya siasa. Tuachane na green guard, yellow guard, white guard, blue guard na red guard. Iterahamwe, lilikuwa ni jesha la chama cha siasa. Sote tulishuhudia mauaji yaliyoendeshwa na Interahamwe nchini Rwanda. Ni bora tujifunze kwa wenzetu. Majeshi ya vyama na majeshi, yakipata silaha ni hatari!”
“Jambo la pili lililonikwaza kwenye sherehe za miaka 35 ya CCM ni mfumo dume. Rafiki yangu Nape, alisema CCM ni chama dume. Na Vicky Kamata, aliimba wimbo kwamba wapinzani wananuka shombo wasimguse, yeye kaolewa na CCM. Maana yake CCM ni me? Kwa nini CCM isiwe ke?
“Mfumo dume huu unasikitisha sana. Nitashangaa kama wanaharakati wa haki za binadamu na usawa wa kijinsia watakubali wimbo wa Vicky Kamata, aliosema uliimbwa na wanawake wa Geita, wataruhusu wimbo huo kuendelea kuimbwa. Ni wimbo wa ubaguzi na kiunyanyasaji.


