
Wenye baa, wanywaji wakaidi kusafisha vyoo magereza

Imeandikwa na Sophia Mwambe

Imechapishwa: 06 Oktoba 2016

MKUU wa Wilaya ya Kinondoni mkoani Dar es Salaam, Ally Hapi amepiga marufuku kuuza au kununua pombe kwenye baa na vilabu saa za kazi. Hapi ameamuru atakayekutwa akifanya hayo, akamatwe na kupelekwa akasafishe vyoo vya magereza. 

Hapi ametoa amri hiyo leo alipofanya ziara Tandale ambako amewataka wananchi kufanya kazi ili kujenga uchumi wao na ule wa taifa.
"Ni marufuku watu kunywa pombe saa za kazi, mtu yeyote anayeuza na kununua pombe au kulewa saa za kazi akamatwe akapewe kazi ya kusafisha vyoo huko rumande. Lazima tujenge taifa la watu wanaoheshimu kazi," amesema Hapi.
Ameagiza vikundi vya ulinzi shirikishi katika kata ya Tandale kushirikiana na jeshi la polisi kuwakamata watu wote watakaokaidi agizo hilo na kuwapatia kazi za kusafisha mitaro na mazingira ya kata hiyo ikiwemo hospitali ya Tandale.
“Tuna sehemu ni chafu watakaokaidi agizo hili wakamateni wakafanye usafi katika maeneo hayo, ni lazima kila mmoja atambue jukumu lake na kuheshimu muda wa kufanya kazi,” amesema.
Hapi pia amewaagiza wajumbe na wenyeviti wa mtaa kuhakikisha kila mtu anayehitaji kupanga nyumba katika maeneo yao kuwa na barua rasmi ya serikali ya mtaa kama utambulisho wa eneo analotoka. 
Amesema kwa kufanya hivyo kutarahisisha na kuimarisha suala la ulinzi na usalama na kupunguza vitendo vya kihalifu katika Kata ya Tandale.


