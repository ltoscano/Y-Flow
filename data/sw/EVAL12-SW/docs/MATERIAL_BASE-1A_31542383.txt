
'Polisi hawamkamati mtu kwa itikadi yake'

Imeandikwa na Basil

Imechapishwa: 13 Septemba 2016

BUNGE limeelezwa kuwa, Jeshi la Polisi halikamati watu kwa kuangalia itikadi ya mtu wala kukagua kadi za uanachama, bali kuangalia aina ya kosa alilofanya.
Waziri wa Mambo ya Ndani ya Nchi, Mwigulu Nchemba amesema hivyo leo bungeni mjini Dodoma.

Alikuwa akijibu swali la Mbunge wa Viti Maalumu, Suzan Masele (Chadema) aliyeitaka Serikali kutoa tamko la moja kwa moja, ni kwa nini imeruhusu Polisi kuvunja sheria kwa kuwakamata na kuwaweka mahabusu wafuasi wa vyama vya upinzani bila ya kuwapeleka mahakamani.
Maselle alitoa kauli hiyo katika swali la nyongeza ambapo alihoji ni kwa namna gani kumekuwa na uvunjifu wa amani kwa kukamata wafuasi wa Ukawa na kubambikiwa kesi bila ya kupelekwa mahakamani.
Katika swali la msingi Mbunge huyo alitaka kujua serikali imechukua hatua gani za kudhibiti vitendo vya kubambikizia watu kesi vinavyofanywa na baadhi ya askari Polisi wasiokuwa na maadili.
Akijibu Mwigulu alisema, Jeshi la Polisi linafanya kazi kwa mujibu wa sheria, kanuni, miongozo na taratibu na wale wanaobainika kukiuka maadili ya Jeshi la Polisi huchukuliwa hatua kwa kuwashtaki kijeshi kwa mujibu wa sheria PGO 103 na 104 na kuwapa adhabu mbalimbali.
Waziri alisema Jeshi la Polisi limeanzisha kitengo cha malalamiko katika ngazi ya makao makuu, mikoa na hata wizara kutoa mwanya kwa mtu yeyote anayeona kuwa ameonewa ili kuwasilisha malalamiko yake na kushughulikiwa


