
Mambo ya kuzingatia ukitaka kujiajiri – 1
Kuna sababu zinazoweza kumfanya mtu akatae kuajiriwa na badala yake anataka yeye ndiyo aajiri.
Sababu ni kama vile kipato kidogo anachopata mtu katika kazi husika, hitaji la kutaka uhuru zaidi binafsi wa kufanya kazi, hitaji la kuweza kutoa ajira kwa wengine na zaidi sana kuweza kutumia vema kipaji na uwezo wa kuzalisha ambao katika kazi ya sasa mtu hapati nafasi ya kufanya hivyo.
Kujiajiri ni jambo linalohitaji maandalizi ya muda mrefu na kuna mambo ya msingi kuyafahamu. Haiwezekani tu ukaacha kazi na kusema ‘ok!’, acha nijiajiri. Makala hii inachambua mambo ya msingi ya kujiandaa na kuyafahamu kabla mtu hajaamua kuacha kuajiriwa.
Mkakati ni muhimu: Wazo au ndoto isiyo na mkakati wa kuitimiza ni upuuzi. Yaani ndoto hiyo au wazo hilo halina maana, hivyo basi ndoto yako ya kujiajiri siku moja ni lazima iwekewe mkakati wa kuifanikisha ikiwa ni pamoja na muda hasa wa lini utaitimiza.
Katika kuweka mkakati huu wa kutimiza ndoto yako, fanya utafiti wa kina kuhusu mipango yako binafsi ya maisha, mtazamo wako, mpenzi/mke wako, familia yako na hali ya jamii kwa ujumla inavyoenda kama vile mabadiliko ya hali ya kisiasa, teknolojia na uchumi.
Tengeneza malengo ya aina ya shughuli unayotaka kuifanya ukiacha kuajiriwa na pima uwezekano wa shughuli hiyo kufanyika kweli na kama itakulipa.
Utambue pia aina ya watu na rasilimali nyingine utakazozihitaji na jinsi utakavyozipata.
Unahitaji fedha: Ndiyo! Unahitaji fedha za kutosha kununua vifaa na malighafi za kutengenezea bidhaa yako na kuendesha maisha na familia yako kwa kipindi fulani kabla ya biashara kuanza kukulipa mshahara. 
Hivyo, kabla haujaacha kibarua chako, hakikisha umetengeneza bajeti ya kutosha na una akiba ya kutimiza mahitaji ya bajeti yako.
Usingependa uache kazi halafu uanze kuwa ombaomba kwa rafiki na jamaa, au uanze kujuta.
Mtandao ni muhimu: Kumbuka katika kujiajiri kwako, utahitaji wateja, washirika, wafanyakazi na hata washauri ili mambo yako yaende vizuri. Hivyo, ukiwa umeajiriwa ndiyo wakati wako mwafaka wa kutengeneza na kupanua wigo wako wa watu unaowafahamu na walio karibu nawe.
Kumbuka kuendeleza mawasiliano kwani watu hawapendi kuona wewe unataka kuwatumia tu kisha unawatupa. Endeleza mawasiliano walau hata kwa salamu tu.
Zaidi sana, heshimu watu wote hata usiowafahamu au wale unaodhani ‘siyo watu muhimu’.
Jenga taswira nzuri kwa jamii kwa lugha fasaha, picha na matukio mengine, usifanye watu wakufikirie vibaya.
Usipitwe na wakati: Hakikisha kuwa unafuatilia taarifa za matukio na kuwa na mawasiliano na watu wanaohusiana na aina ya shughuli unayopanga kuifanya wakati utakapojiajiri.
Hii itakusaidia kupata uzoefu na kusoma alama za nyakati na pengine kutambua fursa nyingine zaidi.
Endelea kujifunza zaidi kuhusu kazi yako, watu na jamii kwa ujumla kwani kujiajiri kunahitaji uzoefu wa zaidi na zaidi sana uwezo wa kupambana na changamoto nyingi.
Zipo changamoto ambazo utakuwa haujawahi kukutana nazo kabisa, ila taarifa za awali na kujua jinsi mambo yanavyoenda kwa ujumla katika jamii vitakufanya ushinde vikwazo hivyo.
Makala haya yataendelea wiki ijayo kwa kuelezea juu ya maana halisi ya biashara, namna ya kuajiri na lengo ni kuuweka mazingira mazuri ya mabadiliko kutoka kuajiriwa hadi kuajiri. 


