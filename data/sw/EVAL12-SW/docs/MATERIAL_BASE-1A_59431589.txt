
Awatangazia kiama wabadhirifu

Imeandikwa na Sifa Lubasi, Kongwa

Imechapishwa: 27 Septemba 2016

MKUU wa Wilaya ya Kongwa mkoani Dodoma, Deogratius Ndejembi amesema hatowafumbia macho na kuwaachia viongozi wote ambao watabainika kufanya ubadhirifu wa fedha za wananchi.

Alisema hayo katika kijiji cha Mangâ€™hweta wakati alipokuwa akizungumza na viongozi pamoja na wananchi wa kata ya Chamkoroma alipokuwa katika ziara yake ya kujitambulisha wilayani humo.
Aliwataka viongozi hao kila mmoja kwa nafasi yake afanye kazi kwa bidii kwa dhana nzima ya kuwaletea wananchi wake maendeleo. Alisema pamoja na matatizo yanayoikabili wilaya ya Kongwa lakini ameweka kipaumbele katika matatizo yanayozikabili idara kubwa za maji, afya na elimu.
Pia alisema atahakikisha miundombinu ya maji inaongezwa na maji yanapatikana kwa wingi, miundombinu ya shule kama vyumba vya madarasa vinapatikana na upatikanaji wa dawa na vifaa tiba katika hospitali zote hadi ifikapo Desemba mwaka huu.
Hata hivyo ameutaka uongozi wa kata ya Chamkoroma kuhakikisha wanafunga vichoteo vyote vya maji vilivyoanzishwa kinyume cha taratibu kwani ndio sababu ya maji kuwa ya shida, hivyo anahitaji wananchi wa vijiji vyote wapate maji kama kawaida ndani ya mwezi mmoja.
Vile vile Ndejembi aliwataka wenyeviti na watendaji wa vijiji kuhakikisha wanaitisha mikutano ya hadhara na kuwasomea wananchi taarifa ya mapato na matumizi kila mwezi ili kuepuka malalamiko kutoka kwa wananchi wao.
Kwa upande wao, wananchi wa Chamkoroma wamemuomba kufuatilia wakandarasi wa miundombinu kama madaraja kwani yanajengwa chini ya kiwango na kusababisha hatari kwa watumiaji suala ambalo Ndejembi aliahidi kulifuatilia.


