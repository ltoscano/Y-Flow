
Ujenzi wa kiwanda kipya cha miwa kuzinduliwa rasmi leo
Na LINET WAFULA
SHEREHE ya kuweka jiwe la msingi la ujenzi wa kiwanda cha sukari cha Busia kitakachogharimu Sh3.6 bilioni itafanywa leo katika eneo la Busibwabo, eneo bunge la Matayos.
Kiwanda hicho kinatarajiwa kubuni nafasi 500 za kazi za moja kwa moja.
Msimamizi wa Busia Sugar Industry Limited, Bw Omar Dhadho, alisema kiwanda hicho kitasaidia kupunguza gharama za usafirishaji wa miwa miongoni mwa wakulima, na pia kuimarisha miundo msingi. 
“Kiwanda kitajengwa kwenye ardhi ya ekari 10 na kitakuwa kikisaga tani 3,000 za miwa kila siku,” akasema.
Akizungumza baada ya kumtembelea gavana Sospeter Ojaamong, Bw Dhadho alisema wakulima 4,000 wa miwa tayari wamepewa kandarasi ya kupanda miwa kwenye shamba la ekari 8,000.
Akiandamana na afisa wa kilimo wa kampuni hiyo, Bw Hassan Atudo, afisa huyo alifafanua kwamba kiwanda hicho kipya hakitajihusisha na vita vya kuwaiba wakulima wa miwa wa viwanda vingine.
Bw Atudo alisema wakulima watapewa kandarasi na watatia saini makubaliano na kampuni hiyo, kuhakikisha kuna ardhi ya kutosha ya kupanda zao hilo


