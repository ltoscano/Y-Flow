Diplomasi ni tunda la siasa ya ndani
Nov 23, 2013

KWA muda sasa, nimekuwa nikijadili masuala yanayohusiana na diplomasia ya nchi yetu, nikionyesha kwamba hali ya sekta hii muhimu si nzuri kama ambavyo ingeweza kuwa au kama ambavyo imewahi kuwa katika historia ya nchi hii.
Inawezekana kwamba sina taarifa muhimu zinazoweza kunifanya niwe na mtazamo tofauti, lakini nadhani uelewa wangu unatosha kunifanya nijue ni nini kinachoendelea.
Suala la msingi hapa ni kwamba diplomasia ya taifa lolote hutegemea sana sera zinazotawala ndani ya nchi yenyewe. Inapotokea kwamba sera za ndani ya nchi ni za mshikamano wa kitaifa, kujaliana na kutendeana haki, sera za nje (diplomasia) vile vile zitaonyesha mwelekeo huo.
Kadhalika, inapotokea sera za ndani zikawa za unyang’au, udhalimu, uonevu na kunyimana haki, diplomasia ya nchi hiyo pia itaonyesha taswira kama hiyo. Ni vigumu sana kuwa na nchi yenye taswira moja nyumbani na taswira nyingine tofauti kabisa katika medani ya kimataifa.
Hutokea pia kwamba nchi ikawa haina sera zozote za kudumu ndani ya nchi yenyewe, na hali hiyo ikajitokeza katika diplomasia yake. Ndiyo kusema kwamba nchi inayoendeshwa kwa kubahatisha na kwa kupapukia mambo bila kuwa na mpangilio wa mawazo, fikra na sera, diplomasia ya nchi hiyo nayo itakuwa vivyo hivyo.
Hapa nazungumzia hali ya kutokuwa na itikadi inayoongoza siasa na siasa zinaendeshwa kwa kutegemea utashi wa huyu na yule. Nchi inakuwa haina mwelekeo unaofahamika; viongozi wake wanakuwa ni watu wa kubuni kila siku mambo mapya ambayo mara nyingi yanaonekana kugongana na kukinzana.
Utawasikia viongozi wa ngazi za juu wakitamka hadharani mambo ambayo, ukiyapima, utaona ni dhahiri kwamba hawajashauriana na kila mmoja anajisema kufuatana na ama maslahi yake ama tu ama jinsi anavyoliona na kulielewa suala fulani.
Hapa ndipo unapojitokeza umuhimu wa itikadi, ambayo naweza kuieleza kama ujumla wa mitazamo, maono, tafakuri, falsafa na siasa za kundi mahsusi, chama siasa au nchi kwa ujumla. Itikadi inamzuia kiongozi au mtawala kuamka asubuhi akazua jambo.
Mwalimu Julius Nyerere aliposema kwamba kiongozi hawezi kuwa mtu anayeamka asubuhi na kutekeleza ushauri wa mkewe watu wengi hawakumuelewa, kwa sababu walidhani alikuwa akimsema mtu mahsusi.
Mimi nilimuelewa vingine kabisa na hili nililithibitisha nilipoongea naye baada ya tamko lake lile. “Ushauri wa mkewe” maana yake ni kuzua mambo ambayo hayaendani na misimamo ya msingi ya jumuiya unayoitumikia. Ushauri unaoupata kutoka kwa mkeo, kama unaendana na misingi ya kiitikadi, kifalsafa na kisiasa ya asasi unayoiongoza, ni ushauri mzuri unaostahili kupewa uzito unaostahili.
Kufikiri tofauti ni kukataa kufikiri. Kama mkeo ni mwananchi mwenzako na mwanachama au mwanajumuiya au mdau wa jambo lolote unalolisimamia, na kama anayo mawazo ama ushauri unaoweza kusaidia kuendeleza azma ya pamoja ya asasi hiyo, kwa nini usimsikilize?
Maana halisi ya angalizo la Mwalimu ni kuwataka viongozi kufanya kazi zao kwa kufuata misingi iliyowekwa kwa uangalifu mkubwa, kwa sababu bila kufanya hivyo kila mmoja atajifanyia na kujisemea anavyotaka. Hatima ya hali hiyo ni uongozi unaotoa matamko yanayogongana na kufanya matendo yanayosigana, kiasi cha kuwachanganya watu, siyo tu ndani ya nchi bali na nje ya nchi pia.
Hatuna budi kukumbuka a kuelewa wakati wote kwamba katika dunia ya leo kila kinachosemwa ndani ya nchini kinapata mwangwi wake duniani kote. Watu wanatusikiliza, wanatusoma, wanatutafakari, na kisha wanafanya uamuzi juu yetu, sisi ni watu wa aina gani, tunaweza kuaminika au la, wengine wanaweza kushirikiana nasi bila kupoteza muda wao, na kadhalika.
Hatuna budi pia kujua kwamba ujenzi wa uhusiano mwema na watu wa nje ni kazi nzito na ya kudumu; haifanyiki kwa mzaha na wala ya vipindi vifupi vifupi, wakati mwingine ikiachiwa ijifanye yenyewe. Watu wanaoifanya kazi hii ni watu wenye weledi mkubwa, waliofunzwa na wanaojifunza siku zote. Ni watu wanaofuatilia mwenendo wa dunia wa kila siku, si kwa kufuatilia matukio tu, bali kwa kusoma mikondo ya fikra yanayoshindana katika uwanja huu au uwanja ule.
Haya yanaweza kufanyika kwa mafanikio makubwa katika diplomasia yetu iwapo tu yanafanyika pia katika medani ya nyumbani, ndiyo kusema nchini. Hatuna budi pia kufanya diplomasia ya nchini, ambayo ni siasa. Siasa kwa maana hii siyo kupanda majukwaani na kubwabwaja, bali ni kufikiria na kupangilia mambo yetu kwa makini huku tukipima uhusiano miongoni mwetu, tukikataa kubaguana, tukiwajali wasio na uwezo, tukiangalia maslahi ya masafa marefu ya sisi sote kama taifa.


