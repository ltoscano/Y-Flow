Simba Unguja vs Yanga Pemba
May 16, 2013

MABINGWA wa Soka Tanzania Bara msimu huu, Yanga wameonekana kurudia matapishi yao baada ya kujitapa kwa kipindi kirefu kuwa hawatoweka kambi katika maandalizi ya mpambano na mpinzani wao mkuu, Simba, kwenye mechi ya kufunga msimu Mei 18, mwaka huu.
Awali, Simba walitangulia kuweka kambi mjini Unguja wiki iliyopita ambapo kwa mujibu wa msemaji wa timu hiyo, Ezekiel Kamwaga, Simba wameweka kambi Unguja wakiwa katika msafara wa watu 35, kati yao wachezaji wakiwa 25 na viongozi 10 wakiwemo makocha watatu, daktari wa timu na mbeba vifaa vya wachezaji. 
Kutokana na kitendo hicho cha kuukimbia mji, wazee wa Yanga wakiongozwa na katibu wao, Mzee Ibrahim Akilimali, waliita wanahabari na kuwakebehi watani wao kwa hatua ya kuweka kambi Zanzibar na kudai wanawaogopa.
“Huo ni uoga. Watu wazima wanakimbia mji, huo ni uoga! Wanakwenda Zanzibar kufanya nini kama si uoga? Sisi tutawafunga hiyo siku ya tarehe 18, na tunawahakikishia timu yetu haitaweka kambi nje ya mji, tutakaa hapa hapa klabuni,” alijitapa Mzee Akilimali.
Msemaji wa Yanga, Baraka Kizuguto ambaye yuko Pemba ambako klabu hiyo imejichimbia, ameweka wazi kuwa wazee walizungumza hivyo, lakini mara nyingi mwamuzi wa mwisho ni kocha.
“Ni kweli wazee walisema timu haitatoka nje ya mji, lakini kwa wakati ule walizungumza kilichokuwepo maana ni kweli timu ilikuwa imeweka kambi klabuni. Lakini kumbuka Yanga tunao utaratibu wa kuweka kambi kila mechi, hivyo si ajabu sisi kuja Pemba.
“Hata hivyo, mwamuzi wa mwisho katika suala la timu kuweka kambi mahali gani, lipo mikononi mwa kocha mkuu Ernie Brandts. Yeye ndiye anayesema timu iweke kambi wapi, na safari hii amechagua Pemba, maana ameona ni mahali pazuri, kuna uwanja mzuri wa Gombani, hivyo timu ipo vizuri kukabiliana na mechi dhidi ya Simba,” alisema Kizuguto.
Kwa upande wake, msemaji wa Simba, Kamwaga alisema: “Yanga waache maneno wasubiri tarehe 18 waone mchezo utakavyokuwa. Wanajitapa watarudisha mabao matano, lakini wamesahau msimu huu hawajawahi kushihnda mabao mengi…mabao matatu ndiyo mwisho wao, sasa wanataka kukutana na Simba ambao tuna historia ya kushinda michezo mitatu mfululizo!”
Akijibu hoja za Kamwaga, Kizuguto alisema: “Wanaposema Yanga hatujawahi kushinda magoli mengi ni uongo maana tumeshashinda mabao manne mara nyingi tu, mechi na JKT Ruvu tulishinda mabao manne pia mechi ya African Lyon tulishinda mabao manne.
“Tunaahidi lazima tumchinje mnyama hiyo Mei 18, ingawa hatusemi kwa mabao mangapi maana hata wao msimu uliopita walipotufunga idadi hiyo ya mabao, hawakusema kama wanatufunga hivyo tusubiri siku ifike.”


