Kyeka walilia umeme vijijini
May 31, 2012

WAHENGA walipata kusema: ukionja asali utachonga mzinga.
Ukweli wa usemi huo umedhihirika hivi karibuni katika Wilaya ya Kyela mkoani Mbeya ambako wananchi wilayani humo wanataka wasambaziwe umeme vijijini.
Kilio cha wananchi hao kimechochewa na ziara za Mbunge wao, Dk. Harrison Mwakyembe, ambaye katika ziara zake vijijini na huwa na mashine ndogo ya kufua umeme (jenereta). 
Mkazi mmoja wa Kyela, Ally Kinanasi anasema kwamba hatua ya Mbunge huyo kutumia jenereta kwenye ziara zake vijijini, kwa kiasi kikubwa imebadili mawazo ya wananchi wilayani humo, hususani wale wa vijijini, ambao awali waliamini kuwa nishati ya umeme ni kwa ajili ya watu waishio mijini tu, lakini sasa wanaona kuwa hata wao wanastahili kupata huduma ya umeme.
Wananchi kadhaa, hususani wanafunzi waliozungumza a Raia Mwema katika vijiji mbali mbali wilayani humo, walibainisha mabadiliko kadhaa yatakayoletwa na kuwapo kwa nishati ya umeme vijijini.
Mabadiliko hayo ni pamoja na kupunguza wimbi la vijana kukimbilia mijini, mapinduzi katika elimu, hifadhi ya mazingira, kupunguza maambukizi ya ukimwi vijijini, kusisimua uchumi kutokana na kuongezeka kwa uwekezaji na kutokomeza imani za kishirikina.
Mwanafunzi wa kidato cha tatu katika Shule ya Sekondari Lusungo, Yona Uswege (21) anaielezea vuzuri hali hiyo:
“Umeme utasaidia sana kupunguza wimbi la vijana kutoka vijijini kukimbilia mijini, kwani kinachotupeleka wengi huko ni huo huo umeme. Huo ndio tunaoufuata kwani na sisi tunachoshwa na giza .
“Utasababisha na sisi huku vijijini kupata burudani ambazo kwa sasa zinapatikana mijini tu. Ndiyo maana siku Mbunge alipolala hapa kijijini tulijisikia furaha sana, alituletea mwanga, wengine ilikuwa mara yao ya kwanza kuona umeme. Waliselebuka mpaka asubuhi.”
Lakini pamoja na burudani, kijana Uswege anabainisha kwamba umeme utasaidia kukua kwa biashara vijijini kwani watu wataweza kuendelea na biashara zao hadi usiku, tofauti na sasa ambapo huwahi kufunga kutokana na giza, utaongeza uwekezaji kama vile viwanda vidogo vidogo na vile vile kuwapunguzia wanawake mzigo wa kazi kama vile kutafuta kuni na kupika.
Naibu Mwaisemba (18) ni mkazi wa Ipinda wilayani Kyela, yeye anasema umeme utatokomeza imani za kishirikina vijijini kwa vile “dhambi nyingi hufanyika gizani”.
“Unafahamu, wachawi popote pale hupendelea giza, hawapengi mwanga. Serikali ikitusambazia umeme vijijini itakuwa imeleta mwanga. Itasaidia kutokomeza imani za kishirikina,” anasema Mwaisemba.
Lakini kwa upande wao wanafunzi wote wa shule za msingi waliozungumza na Raia Mwema wilayani humo walizungumzia jinsi umeme utakavyofanikisha ndoto zao za kufika mbali katika elimu.
“Umeme ukifika vijijini utatusaidia wanafunzi kujisomea zaidi. Tutaweza kusoma hata usiku, tutajiandaa vizuri zaidi katika mitihani yetu. Sasa tunajisomea kwa shida, tunatumia vibatari,” anasema kijana Nuru Mwamtobe (15) ambaye alimaliza elimu ya msingi mwaka jana na anasubiri kukamilika kwa vyumba vya madarasa ajiunge na kidato cha kwanza.
Hata hivyo, binti wa darasa la saba katika Shule ya Msingi Lupaso, Tumbombelege Mwasabaja (16), pamoja na kuiangalia hatua ya kusambaza umeme vijijini katika mtazamo wa kuwawezesha kusoma zaidi, anakwenda mbali zaidi ya hapo.
Anasema Mwasabaja: “Umeme utatusaidia kujisomea. Tutaweza na sisi kufanya majaribio kwenye maabara. Utasaidia kwenye kupika kwa kuokoa muda, lakini vile vile utaokoa mazingira.
“Sehemu kubwa vijijini tunatumia kuni kwa ajili ya kupikia, lakini tukiletewa umeme tutapunguza matumizi ya kuni, kwa hiyo, tutaokoa mazingira yetu. Hatutakata miti hovyo. Mvua itanyesha kwa wimngi.”
Hifadhi ya mazingira kwa Wilaya ya Kyela ni jambo linaloigusa kila familia kutoka na hali ya hewa ya wilaya hiyo ya joto kali, kwa msingi huo thamani ya miti kwa wakazi wa wilaya hiyo ni kubwa pengine kuliko kitu cho chote.
Pamoja na kujitahidi kuzuia ukataji miti holela, bado wakazi wa wilaya hiyo wanalazimika kukata miti kwa ajili ya mahitaji ya kuni na uchomaji matofali, kwa hiyo baada ya kuonjeshwa umeme wakati wa ziara za Mbunge wao, wanavijiji walio wengi wanauona kuwa mkombozi wa mzingira yao iwapo utasambazwa vijijini.


