
NCU, Ardhi vinara wa rushwa Mwanza
Sep 29, 2016

BAADHI ya watumishi wa Chama Kikuu cha Ushirika cha Nyanza (NCU) na Idara ya Ardhi wametajwa kuongoza kwa vitendo vya kuomba na kupokea rushwa ya fedha kutoka kwa wananchi mkoani Mwanza, Taasisi ya Kuzuia na Kupambana na Rushwa (Takukuru) imethibitisha.

Naibu Mkuu wa Takukuru Mkoa wa Mwanza, Richard Balina, amefafanua katika mazungumzo yake na Raia Mwema jijini hapa juzi Jumatatu kwamba NCU na idara ya ardhi vinaongoza kwa malalamiko ya rushwa yanayoripotiwa na wananchi mkoani hapa kati ya Januari na Septemba mwaka huu.

Kwa mujibu wa Balina, NCU na idara ya ardhi kila moja inakabiliwa na malalamiko saba vikifuatiwa na idara ya utawala yenye malalamiko sita, elimu (matano), afya (manne), huku idara za maji (Mwauwasa), Uchukuzi (Marine) na Ujenzi (Tanroads) kila moja ikikabiliwa na malalamiko matatu. 

Rushwa katika NCU

Kwa upande wa NCU, malalamiko mengi yamejikita kwa watumishi wanaotuhumiwa kuuza mali mbalimbali katika mazingira ya rushwa na kudhoofisha uchumi na maendeleo ya ushirika huo.

Kwa sasa viongozi waanamizi wa NCU wanaendelea kuhojiwa mmoja baada ya mwingine, huku Jeshi la Polisi mkoani hapa likilazimika kuwashikilia baadhi yao wanaojaribu kuinyima ushirikiano tume maalumu inayochunguza vitendo vya ufisadi dhidi ya mali za chama hicho.

Viongozi wa NCU wanaotajwa kushikiliwa kwa muda katika Jeshi la Polisi hivi karibuni wametajwa kuwa ni pamoja na Ofisa Utumishi, Sospeter Ndole na Ofisa Majengo, Stephen Emmanuel.

Kamati iliyowahoji inaongozwa na Mkuu wa Taasisi ya Kuzuia na Kupambana na Rushwa (Takukuru) Mkoa wa Mwanza, Mhandisi Ernest Makale. Wajumbe wengine wa kamati hiyo ni maofisa kadhaa kutoka Ikulu, Usalama wa Taifa, Polisi na ofisi ya Mdhibiti na Mkaguzi Mkuu wa Hesabu za Serikali (CAG). 

Kamati hiyo iliundwa siku chache baada ya Meneja Mkuu wa NCU, Richard Seni, Mwenyekiti wa Bodi ya chama hicho, Zavery Ngombilenga na wajumbe wake kusimamishwa kazi na ofisi ya Mrajis wa Vyama vya Ushirika kuanzia Julai 15, mwaka huu kupisha uchunguzi.

Ilielezwa kuwa adhabu hiyo ilitokana na kutokuwepo kwa maelewano kati ya Menejimenti na Bodi ya NCU (1984) Ltd, usimamizi mbovu wa fedha na uendeshaji usioridhisha wa shughuli za chama hicho, tuhuma ambazo viongozi hao wanazikana.

Ndole na Emmanuel ni miongoni mwa watumishi wa sasa na wa zamani wa ushirika huo walioitwa na kuhojiwa na kamati hiyo iliyoundwa kutokana na agizo la Rais Dk. John Magufuli kupitia kwa Waziri wa Kilimo, Mifugo na Uvuvi, Dk. Charles Tizeba.

Raia Mwema limeelezwa pia kwamba wafanyabiashara wanaohusishwa na ununuzi wa mali za ushirika huo, hususan majengo na viwanja katika mazingira yasiyoridhisha nao wameitwa na kuhojiwa na tume hiyo kwa nyakati tofauti.
“Hata miongoni mwa wafanyabiashara hao kuna waliojaribu kuonyesha kiburi cha kukataa kutoa ushirikiano kwa tume hiyo, lakini baada ya kubanwa kwa kuwekwa rumande walikuwa wapole na kuamua kusema ukweli wa mambo,” kimesema chanzo chetu cha habari. 

Katika mazungumzo yake na Raia Mwema hivi karibuni, Kaimu Meneja Mkuu wa NCU, Juma Mokili Juma, amekiri yeye na watumishi wenzake kuhojiwa na tume hiyo ya uchunguzi.
“Mimi na watumishi wenzangu wa NCU tumeshaitwa na kuhojiwa na tume hiyo, na siyo kuhojiwa tu ila hata kuwekwa ndani kama unaonekana kuwa mzito wa kutoa taarifa za kweli,” amesema.

Mkuu wa Takukuru Mkoa wa Mwanza, Mhandisi Makale, aliliambia Raia Mwema kwamba uchunguzi unaofanywa na tume hiyo unaendelea vizuri na kuahidi kutoa taarifa kamili baada ya kazi hiyo kukamilika.

“Uchunguzi unaendelea vizuri. Tunapambana nao. Uchunguzi ukimalizika nitawaita (wanahabari) na kutoa taarifa rasmi,” amesisitiza Mhandisi Makale.

Rushwa kwenye ardhi

Kwa upande wa idara ya ardhi, malalamiko mengi yamejikita katika upimaji, uuzaji na ugawaji viwanja, utoaji wa hatimiliki na vibali vya ujenzi wa majengo yakiwamo ya ghorofa, ambapo baadhi ya watumishi wanadaiwa kuruhusu ujenzi holela na unaohatarisha maisha ya watu.

Idara nyingine zinazolalamikiwa kwa watumishi wake kujihusisha na vitendo vya rushwa mkoani Mwanza ni Mahakama, Jeshi la Polisi na Afya, zote zikiwa chini ya Serikali za Mitaa na Tawala za Mikoa (Tamisemi).

Lakini pia Takukuru mkoani Mwanza imepata lalamiko moja moja la rushwa kutoka idara ya uvuvi, maliasili, bima, mgambo, siasa na biashara katika kipindi hicho cha miezi tisa iliyopita.

Taarifa zaidi zinaeleza kwamba vitendo vya kuomba na kupokea rushwa kutoka kwa wananchi vimekuwa vikifanywa na watumishi wa ngazi za chini na juu katika halmashauri za wilaya, manispaa na Jiji la Mwanza.

Vitendo hivyo, kwa mujibu wa Balina, ninatokana na kuporomoka kwa maadili ya watumishi wa umma ambao wamekuwa na tamaa ya kujipatia mali na utajiri kwa njia ya mkato na haramu.

Kuhusu malalamiko kwamba baadhi ya maofisa wa Takukuru mkoani hapa nao wamekuwa wakijihusisha na vitendo vya kuomba na kupokea rushwa kutoka kwa wananchi, Balina amesema ofisi yao haijapata kupokea malalamiko ya aina hiyo katika kipindi hicho.

Hata hivyo, Balina amesema katika kipindi hicho, ofisi yao imefanikiwa kupeleka mahakamani kesi zaidi ya nusu ya zilizoripotiwa kuhusu watumishi wa kada mbalimbali wanaotuhumiwa kujihusisha na vitendo vya rushwa, huku nyingine kadhaa zikiendelea kupelelezwa.

Aidha, Naibu Mkuu huyo wa Takukuru Mkoa wa Mwanza amesema ofisi yao inaendelea na kutekeleza kwa makini majukumu ya kuchunguza, kufanya utafiti, kupeleka kesi mahakamani na kuelimisha wananchi na watumishi juu ya madhara ya rushwa katika jamii.

Mwisho


