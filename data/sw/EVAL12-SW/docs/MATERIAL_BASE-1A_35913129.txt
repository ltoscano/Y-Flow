
Washukiwa 7 wa mauaji ya wanahabari wanaswa
WATU saba wanazuiliwa huku msako wa ndugu wawili ambao wanashukiwa kuwapiga rasasi na kuwaua watu 12 wakati wa shambulizi lililotekelezwa dhidi ya afisi za gazeti moja linalochapisha habari za ucheshi ukiendelea, afisa mmoja wa idara ya mahakama alisema jana.
Akithibitisha kauli ya awali ya Waziri Mkuu Manuel Valls, afisa huyo ambaye alidinda kujitambulisha, alisema watu hao, wanaume na wanawake, ambao wanasemekana kuwa wandani wa kaka hao, kwa sasa wanahojiwa na polisi. Hata hivyo, hakutaja mahala ambapo saba hao wanazuiliwa.
Wakati huo huo, Valls aliambia kituo cha redio cha RTL kwamba washukiwa hao wawili- ambao hadi sasa bado wanasakwa- wanafahamika na maafisa wa kitengo cha ujasusi na “walikuwa wakiandamwa hata kabla la shambulio hilo la Jumatano. 
Watu hao ambao walikuwa wamejifunika nyuso huku wakiwa na bunduki walivamia afisi za jarida la Charlie Hebdo Jumatano asubuhi na kuwaua wanahabari na polisi wawili.
Walitoweka kwa kutumia gari moja la kibinafsi baada ya kutekeleza mauaji hayo ya kinyama.
Polisi wametoa ilani za kukamatwa kwa Cherif Kouachi, 32, mfuasi wa kundi la Jihad aliyeshtakiwa mnamo 2008 kwa tuhumu za kuwa mwanachama wa mtandao uliowatuma wapiganaji nchini Iraq na kakake Said, 34.
Wawili hao walizaliwa jijini Paris.
Maelfu ya polisi waliletwa jijini Paris kuwasaka wauaji hao huku sehemu kubwa ya jiji hilo likiwekwa chini ya ulinzi mkali, ingawa wahalifu hao bado hawajanaswa.
Shambulizi katika afisi za jarida ambalo limekuwa likishutumiwa na wapiganaji wa Kiislamu, lilikashifiwa vikali katika mataifa kadhaa ulimwenguni.
Kero kutokana na shambulio hilo la kigaidi lilisababisha maandamano katika miji mingi, ikiwemo Moscow, Washington, London na Tokyo.
Zaidi ya watu 100,000 walikusanyika katika miji mingi nchini Ufaransa na kuandamana kupinga uhalifu huo huku wakibabe mabango yaliyoandikwa “I am Charlie” (Mimi ni Charlie). Aidha, waandamanaji wengine walibeba kalamu na mabango yaliyoandikwa “Guns against pens” (Bunduki dhidi ya kalamu).
Rais wa nchi hiyo (Ufaransa) Francois Hollande alitaja mauaji hayo kama “kitendo cha ukatili” na “bila shaka shambulio la kigaidi.” “Hamna kinachoweza kutugawanya, hamna kinachoweza kututenganisha. Uhuru wetu una nguvu kuliko ukatili dhidi yetu,” alisema rais huyo ambaye pia aliamuru bendera za nchi hiyo kupeperushwa nusu mlingoti kwa siku tatu zijazo.
Mnamo Februari 2006 jarida la Charlie Hebdo lilikashifiwa na Waislamu lilipochapisha vibonzo vya Nabii Mohammed. Awali, vibonzo kama hivyo vilivyosemekana vilimdhihaki mtume Mohammed, vilichapishwa katika gazeti la Jyllands -Posten linalochapishwa nchini Denmark.
Wauaji hao wa Jumatano walisikika wakisema kwa sauti “tumelipiza kisasa kwa niaba ya Mtume, tumeua Charlie Hebdo,” kulingana na waendesha mashtaka.
Patashika ilianza pale wavamizi hao walipoingia ndani ya afisi za jarida hilo la kila wiki, wakati wanahabari walipokuwa kwenye mkutano, na kwanza wakampiga risasi mhudumu kwenye sehemu ya mapokezi.


