
Imechapishwa: Fri, May 6th, 2016

HOPE NSALU: Mwanafunzi mlemavu aliyetupa nyimbo akabeba mavazi

Na Hamisa Maganga, Dar es Salaam
WATU wenye ulemavu wanachukuliwa kuwa wana upungufu katika moja ya viungo vyao mwilini, na hivyo kuhitaji usaidizi wa namna moja au nyingine katika utendaji wao wa kazi.
Ukosefu wa huduma mbalimbali za jamii kwa watu wenye ulemavu, unawafanya waathirike kisaikolojia na wengi wao kukata tamaa.
Tafiti kadhaa zilizofanywa katika baadhi ya mikoa Tanzania bara na Zanzibar, zilibaini kuwa watu wenye ulemavu hawapati fursa sawa katika kupata haki ya elimu kutokana na mila na fikra potofu kwamba kuwasomesha ni uharibifu wa rasilimali.
Lakini, licha ya kukumbana na vikwazo, bado kuna watu wenye ulemavu waliodhihirisha kuwa ulemavu si ugonjwa, mmoja wapo ni Hope Nsalu.
Siku ya kwanza kumuona Hope ambaye ni mwanafunzi wa kidato cha tano katika Shule ya Sekondari Baobab iliyopo Wilaya ya Bagamoyo mkoani Pwani, sikuamini kama ana uwezo mkubwa kuliko hata watu wasio na ulemavu.
Mwanafunzi huyu mwenye ulemavu wa miguu, amekuwa akifanya mambo makubwa ya kushangaza ukilinganisha na hali aliyonayo.
Hope ana mengi ya kuvutia, ikiwamo ubunifu wake wa mavazi, uimbaji na jinsi anavyothamini elimu kuliko kitu kingine chochote, akiamini kuwa ndiyo itakayomkomboa maishani.
Licha ya kuwa ni mtoto wa Naibu Waziri wa Elimu, Sayansi, Teknolojia na Ufundi, Injinia Stella Manyanya, Hope hajali nafasi aliyonayo mzazi wake, anachoamini ni kwamba elimu ndiyo itakayokuja kumkomboa na si urithi kutoka kwa wazazi.
Akizungumza na MTANZANIA kuhusu historia yake kimasomo na kipaji alichonacho Hope anasema: “Mimi ni mtoto wa mwisho kuzaliwa katika familia yetu, ambapo nina kaka na dada yangu.
“Elimu ya msingi niliipata katika Shule ya Msingi Peninsula iliyopo Masaki, hapa hapa Dar es Salaam, baada ya kuhitimu nikajiunga na Shule ya Sekondari St. Joseph Millenium ambapo nilisoma kuanzia kidato cha kwanza hadi cha tatu ambapo kutokana na changamoto ya ngazi, nikahamia Shule ya Sekondari ya Wasichana Huruma, ambako ndiko nilikomalizia kidato cha nne.”
Hope anasema kuwa kidato cha nne alifanya vizuri ambapo alipata sifa ya kumwezesha kuendelea na sekondari ya juu – kidato cha tano na sita. Akajiunga na Sekondari ya Baobab ambako anachukua masomo ya arts.
Akizungumzia kipaji chake, anasema alianza na uimbaji, ambapo mama yake alikuwa akimtumia sana kuimba nyimbo za mazingira kuhamasisha wakazi wa Jiji la Dar es Salaam kuweka safi mazingira yao, lakini pia kukuza kipaji chake.
Injinia Manyanya alikuwa mdau mkubwa wa masuala ya uzoaji taka katika Jiji la Dar es Salaam, na harakati zake zilisaidia kwa kiasi kikubwa kupunguza uchafu.
Hope anasema sasa hivi ameacha kuimba, japo kuwa amerekodi nyimbo nyingi na ana ‘tape’ ambazo amezihifadhi kama kumbukumbu yake ya hapo baadaye.
“Nilikuwa naimba katika kundi la Uswahilini Matola na nyimbo zangu zimepigwa sana, lakini sasa hivi nimejikita zaidi katika masomo, hivyo muda wa kuimba sina,” anasema.
Akizungumzia kuhusu ubunifu wa mavazi, anasema alianza kubuni akiwa kidato cha tatu, lakini hakuwa anajulikana kwa sababu shule aliyokuwa anasoma haikuwa na mambo ya mavazi na ubunifu.
“Nilipokuja hapa Baobab nilikuta kuna mashindano ya masuala ya mavazi na ya kumtafuta mlimbwende wa shule (Miss Baobab), nikavutiwa nikaanza kuwabunia mavazi.
“Wanafunzi waliona michoro yangu ikawavutia, wakashawishika kuona jinsi ninavyobuni mavazi. Siku ya mahafali ya kidato cha sita nikabuni mavazi, nikashona kwa kutumia mkono, si mashine, wanafunzi wakavaa na kupendeza mno,” anasema.
Hope anasema kuwa amekuwa pia akimshauri mama yake aina ya mavazi anayopaswa kuvaa anapokwenda katika tafrija mbalimbali.
“Hata vazi alililovaa wifi yangu siku ya harusi mimi ndio nilimshauri na alivyovaa alipendeza mno, akafurahia ubunifu wangu,” anasema Hope.


