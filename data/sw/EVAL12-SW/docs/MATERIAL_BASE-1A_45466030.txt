
Ni upuuzi kujadili hoja ya kipuuzi Dec 13, 2012

INAONEKANA moja ya maazimio nyuma ya pazia kutoka kwenye Mkutano Mkuu wa CCM uliomalizika hivi karibuni huko Dodoma ni kumuandama Dk. Willboard Slaa, Katibu Mkuu wa CHADEMA, kama njia ya kumdhoofisha yeye na chama chake kuelekea uchaguzi wa mwaka 2015. Inaonekana viongozi wa CCM wamejiaminisha kwamba wakimdhoofisha Dk. Slaa, kama walivyofanya kwa Augustine Mrema na NCCR-Mageuzi, watakuwa wameidhoofisha CHADEMA.
Hili halishangazi kwa sababu tangu mfumo wa vyama vingi uanze hapa nchini, imekuwa ni sera ya CCM kuwaandama viongozi wa upinzani wanaoonekana kuungwa mkono na wananchi walio wengi. Hata hivyo, tofauti na huko nyuma kwa sasa wananchi wameanza kung’amua mbinu hii ya hovyo. Wananchi wamekwishabaini kwamba kiongozi wa upinzani anayeandamwa na CCM ndio hasa mpinzani, na yule anayechekewa na CCM ni kanyaboya na ni sehemu yao.

Kwa sasa uhusiano uliopo kati ya Dk. Slaa na CCM ni kama uhusiano uliopo kati ya shetani na mlokole. Kawaida, shetani huwa hahangaiki na mtu ambaye hajaokoka kwa sababu anajua ni mfuasi wake hata kama yeye mwenyewe hajui. Bali shetani huhangaika na watu waliokwisha kuokoka ili kuwarudisha kundini wawe sehemu yake. Ni kwa mantiki hiyo hiyo kwamba CCM lazima wahangaike na Dk. Slaa na CHADEMA kwa sababu ndio hasa wanaotishia uhai wao.

Hata hivyo, viongozi wa CCM hawatafanikiwa katika jitihada zao hizi kwa sababu wanatumia mbinu dhaifu kwa kuibua hoja za kipuuzi. Mantiki ya kuibua hoja za kipuuzi ni jitihada za viongozi wetu kujaribu kuwatoa wananchi katika hoja za msingi, baada ya kugundua kwamba hawana majibu ya hoja hizo.
Hawataki wananchi wajadili kuanguka kwa mfumo wetu wa elimu, wala kuendelea kupaa kwa bei ya vyakula katika nchi ambayo ni moja ya nchi zenye ardhi kubwa yenye rutuba nzuri duniani. Hawataki tujadili juu ya kuendelea kuongezeka kwa pengo kati ya masikini na matajiri wachache, wakiwemo viongozi waliojikwalia ukwasi ndani ya muda mfupi kabisa.
Hawataki tujadili kwa nini tunaambiwa uchumi unakuwa wakati maisha ya wananchi yanaendelea kuwa magumu. Hawataki tuendelee kujadili na hatimaye kuwajua viongozi walioiba na kuficha fedha za walipa kodi kwenye benki za Uswisi.

Moja ya hoja za kipuuzi za kufungia mwaka ni ile iliyoibuliwa na Katibu wa Itikadi na Uenezi wa CCM, Nape Nnauye, kwamba Dk. Slaa na baadhi ya viongozi wengine wa CHADEMA wanamiliki kadi za CCM. Hii ni hoja ya kipuuzi kwa sababu, kwanza kadi ya chama, hasa chama ambacho umekihama sio mali kiasi cha kuipa hadhi ya ‘kumilikiwa’.
Pili, umiliki wa kitambulisho chochote kilichoisha muda wake hauna maana yeyote na haukutambulishi popote. Watu waliowahi kuwa wanafunzi katika taasisi mbalimbali za elimu na wakamaliza wanaendelea kuwa na vitambulisho vyao vilivyoisha muda, lakini haina maana kwamba wanaendelea kuwa wanafunzi wa taasisi hizo. Kila siku wafanyakazi wanabadilisha kampuni za kazi, kutoka kampuni moja kwenda nyingine, lakini kuwa na vitambulisho vilivyoisha muda haviwafanyi waendelee kuwa wafanyakazi wa kampuni zao za zamani. Muhimu ni kwamba kila kitambulisho kina tarehe ya kwisha muda wake na hilo ndilo jambo la maana katika utambulisho, na sio umiliki wa hicho kitambulisho.

Kwa chama cha siasa, kuna vigezo vitatu vya kubatilisha uanachama wa chama husika. Mosi, ni pale mtu anapojiunga na chama kingine. Pili, ni pale mwanachama anapovuliwa uanachama kisheria na kwa mujibu wa taratibu za chama husika. Tatu, ni pale mwanachama anapoacha kulipia kadi yake.
Katika yote haya, mwanachama halazimiki kurudisha kadi yake kwa chama chake cha zamani. Kama kuwa na kadi ndio uanachama wenyewe madiwani wa zamani wa CHADEMA huko Arusha wangekuwa wanaendelea kuwa wanachama hadi leo, na hivyo wangeendelea kuwa madiwani. Vile vile, kama kuwa na kadi tu ndio uanachama wenyewe mawaziri kadhaa waliowahi kuwa wanachama wa vyama vya upinzani wangeendelea kuwa wanachama wa vyama hivyo na hivyo ‘kutokustahili’ kuwa katika Baraza la Mawaziri, kwa sababu hawajawahi kurudisha kadi za vyama vyao vya zamani.

Ndio maana nasema kujadili hoja kama hizi ni upuuzi na wanaoibua na kujadili hoja za namna ni wapuuzi. Hivyo, kimsingi, hata mimi ninayejadili hoja hii ni mpuuzi. Lakini angalau nimegundua upuuzi wangu, na mtu mwenye akili akigundua kuwa anafanya jambo la kipuuzi huacha kufanya jambo hilo mara moja. Hivyo naomba niishie hapa ili kutoendelea kujadili hoja hii ya kipuuzi!


