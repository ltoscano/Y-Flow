
Samia mgeni rasmi Tamasha la Mwanamke Mjasiriamali

Imeandikwa na Hellen Mlacky

Imechapishwa: 16 Septemba 2016

MAKAMU wa Rais, Samia Suluhu Hassan anatarajiwa kuwa mgeni rasmi katika Tamasha la Mwanamke Mjasiriamali (MOWE Tanzania 2016), ambalo ni daraja la kuwasilisha umahiri wa fikra za wanawake wajasiriamali wadogo kwenye majukwaa ya kitaifa ya maendeleo ya wanawake. 

Akizungumza na waandishi wa habari Dar es Salaam jana, Mwenyekiti wa MOWE, Elihaika Mrema alisema tamasha hilo litakalofanyika kuanzia Oktoba 31 hadi Novemba 5, mwaka huu kaulimbiu yake ikiwa ni ‘Nunua bidhaa za mwanamke mjasiriamali changia Pato la Taifa.’
Mrema alisema tamasha hilo lilianzishwa ili kuwasaidia wajasiriamali baada ya kubaini kuwa wanawake wajasiriamali wanakabiliwa na changamoto mbalimbali ikiwemo uwezo mdogo wa kuyafikia masoko ya uhakika, ukosefu wa mitaji na maeneo bora ya kuzalisha bidhaa.
Aidha, alisema walibaini kuwa wajasiriamali wanakabiliwa na ugumu wa upatikanaji wa habari ikiwemo kushindwa kumudu gharama za utangazaji, urasimishaji wa biashara au huduma zinazotolewa na ulipaji wa kodi. 
Alisema tamasha la Mowe lilianza rasmi mwaka 2006 nchini chini ya Shirika la Kazi Duniani (ILO), na hadi sasa yamekuwepo mafanikio mengi ikiwemo mwitikio wa wanawake wengi kujiingiza katika ujasiriamali endelevu, ukuaji wa soko la bidhaa na huduma za wajasiriamali wanawake.
Pia alisema wamesaidia wanawake wengi kupata utaalamu na kujenga uthubutu wa kurasimisha biashara zao pamoja na kuwajengea uwezo wanawake wajasiriamali kuyafikia masoko ya nje ikiwa ni pamoja na masoko ya Afrika Mashariki na nje ya Afrika, ikiwemo nchi za Marekani, Asia na Ulaya.
Alisema tamasha hilo litahudhuriwa na washiriki 450 kutoka mikoa mbalimbali Tanzania Bara na Visiwani pamoja na ushiriki wa vyama vya wanawake wajasiriamali, taasisi za fedha, huduma za afya na za kitaalamu pamoja na wote wanaozalisha bidhaa za Kitanzania.
Hata hivyo, alisema katika tamasha hilo kutakuwa na matukio mbalimbali ikiwemo mahojiano, maonesho ya biashara na kutangaza bidhaa za wanawake, maonesho ya mitindo na mavazi pamoja na mada mbalimbali zitakazojadiliwa katika semina.
Pia kutakuwa na washiriki kutoka nchi jirani ikiwemo Kenya, Uganda na Malawi.


