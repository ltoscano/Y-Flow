
Imechapishwa: Tue, Jun 21st, 2016

Afrika ina kila sababu za kukaribisha wawekezaji wakubwa

MOJA ya vitu vilivyowabeba wagombea urais nchini Marekani ni ahadi ya kurudisha viwanda na kuvunja mikataba ya kibiashara inayochangia ukosefu wa ajira kwa vijana wengi nchini humo.
Kwa kufanikiwa kuwachota vijana wengi si tu wale wasio na ajira bali pia na wengine wa kipato kidogo, waliweza kutamba katika hatua hiyo ya mchujo na kuwashangaza wengi wakiwamo wafuatiliaji wa siasa ndani na nje ya taifa hilo.
Ninaowazungumzia katika utangulizi huo hapo juu si wengine zaidi ya bilionea Donald Trump, ambaye tayari amejihakikishia tiketi ya kukiwakilisha Chama cha Republican katika uchaguzi wa rais utakaofanyika Novemba mwaka huu pamoja na Bernard Sanders wa Chama cha Democratic.
Sanders licha ya umri wake wa miaka 71 na ingawa ameikosa tiketi ya kuwania urais, alipata mafanikio kwa kuzoa kura za mamilioni ya vijana na hivyo kumwendesha mchakamchaka na kumnyima raha chaguo la vigogo Hillary Clinton, ambaye tayari amejihakikishia tiketi ya kuiwakilisha Democratic.
Naam, hawakuwa na nafasi walau kuwa tishio kwa vile Trump kwa mfano; amejijengea maadui wengi miongoni mwa makundi tofauti ya wapiga kura nchini humo kutokana na kauli zake tata na za kibaguzi huku Sanders akiwa ametokea kusikojulikana.
Lakini uwezo wao wa kujenga hoja pamoja na mvuto wa haiba yao kwa kadiri ya mchakato wa kura za mchujo ulivyoendelea ndivyo walivyoweza kujiongezea wafuasi hasa kutokana na misimamo yao kadhaa ikiwamo hilo la kuahidi kuvirudisha viwanda vya Marekani kwa masilahi ya taifa na Wamarekani.
Wote wawili wameshutumu utawala wa sasa na zilizopita pamoja na mambo mengine; kwa kulinda au kuingia mikataba ya kibiashara iliyoshuhudia viwanda vikihamia ng’ambo hususani Asia.
Wana mtazamo mmoja kwamba mikataba hiyo imesababisha ukosefu mkubwa wa ajira nchini humo huku taifa hilo likigeuka dampo la bidhaa za nje hasa kutoka China.
Kwa msingi huo wawili hao wanaonwa kama watetezi wa wanyonge huku wagombea wengine wa karba ya Clinton wakihesabiwa ‘marafiki’ wa wafanyabiashara wakubwa ambao wanaangalia manufaa yao binafsi bila kujali ya taifa hilo kwa mapana.
Tukiachana na siasa hizo, ambazo si makusudio yetu ya makala haya na bila kuchambua au kulinganisha faida au hasara kwa taifa pale mwekezaji wake anapoamua kwenda ng’ambo, ni ukweli usiopingika kuwekeza kwingine hasa kwenye gharama ndogo za uendeshaji kunazalisha faida kubwa mno.
Kwa sababu hiyo, wawekezaji wengi wakubwa wa Marekani wanaangalia ng’ambo zaidi hususani barani Asia kutokana na sababu mbalimbali ikiwamo soko na gharama ndogo za uendeshaji.
Ni gharama kubwa kuendesha kiwanda nchini Marekani kulinganisha na Asia hususani linapokuja suala la ulipaji mishahara. Kwa sababu hiyo, ili kupata faida kubwa baada ya kuondoa gharama za uendeshaji wawekezaji hukimbilia Asia.
Mathalani, kwa upande mwingine wawekezaji hubuni na kutengeneza bidhaa zao kama zile za kielektroniki nchini Marekani lakini baada ya hapo zinaenda kuunganishwa nchini China.
Hii yote imelenga kuzifanya bidhaa hizo zibakie au ziwe na sifa ya ubora wake unaotambulika kutokana na teknolojia ya juu iliyopo Marekani lakini pia kwa sababu ya kuhitaji faida kubwa huziunganisha ng’ambo ili kupunguza gharama na hivyo kutengeneza faida kubwa.


