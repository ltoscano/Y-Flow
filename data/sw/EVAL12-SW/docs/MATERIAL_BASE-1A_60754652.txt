
Wakulima wa mpunga kulipwa Sh5b
Na MWANGI MUIRURI
WATU ambao mashamba yao yataathiriwa na upanuzi wa mradi wa mpunga wa Mwea katika kaunti ya Kirinyaga watalipwa fidia ya jumla ya Sh5.2 bilioni.
Upanuzi huo utajumuisha ujenzi wa bwawa kubwa pamoja na uchimbaji wa mitaro ya kuingiza maji katika bwawa hilo.
Akitangaza hatua hiyo jana, mwenyekiti wa bodi ya unyunyiziaji mashamba katika mradi wa mpunga ya Mwea, Bw Hosea Wendott alisema tayari serikali imetoa Sh60 milioni ambazo zitaanza kulipwa wiki ijayo.
Upanuzi huo utafikia ekari 22,000 ifikapo 2018 kwa gharama ya Sh30 bilioni kuanzia eneo la Mutithi ambako kutajengwa bwawa kwa gharama ya Sh16.3 bilioni.
Hatua hiyo inatarajiwa kuongeza kiasi cha mchele unaovunwa katika mradi huo kila mwaka kutoka tani 40,000 hadi tani 100,000.
Mradi huo wa Mwea ndio mkubwa zaidi katika eneo la Afrika Mashariki na ya Kati na unategemewa moja kwa moja na wakulima wapatao 4,500.
Unazalisha asilimia 80 ya mchele wote ambao hutumika nchini. 
Hata hivyo, wengi wa wakulima hao hawana hati miliki za mashamba na wamekuwa wakihimiza serikali inafaa kuwapa hati hizo muhimu.
Mwenyekiti wa mradi huo Bw Ronald Mutugi alisema wenye mashamba ambao hawana kesi za urithi watalipwa fidia bila kuchelewa.
Alisema kuwa kuna fursa kwa wenye mashamba ambao watapendelea kuhamishiwa maeneo badala kulipwa fidia.
“Kuna ekari 200 ambazo serikali imetenga kwa shughuli hiyo. Kuna wale watakaopendelea kuhamishwa badala ya kulipwa fidia na tunawahakikishia kuwa watapata hela za kuanza maisha mapya katika mashamba hayo,” akasema. 


