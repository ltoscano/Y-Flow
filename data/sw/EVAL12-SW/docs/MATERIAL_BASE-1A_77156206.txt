
ZITTO: NATISHIWA MAISHA

November 11, 2013

Naibu Katibu Mkuu wa Chama cha Demokrasia na Maendeleo (CHADEMA), Bw. Zitto Kabwe, amedai kupokea ujumbe wa kutishiwa maisha kama ataendelea kupambana na ufisadi nchini. Bw. Kabwe ambaye pia ni Mbunge wa Kigoma Kaskazini,aliyasema hayo katika taarifa yake kwa vyombo vya habari jana na kuongeza kuwa, mtu aliyetuma ujumbe huo (jina tunalihifadhi), ameahidi kumpoteza. Alisema dhamira yake ya kupambana na ufisadi nchini ni kutafuta haki kwa Wa tanzania wote bila kujali tofauti zao za kiitikadi, kikanda, kikabila na kidini. Aliongeza kuwa, akiwa safarini katika ziara ya Bara la Ulaya kati ya Oktoba 21 na Novemba 2 mwaka huu, alipokea kwa njia ya barua pepe ripoti inayoitwa “Taarifa ya Siri ya CHADEMA”, ambayo pia ilisambazwa katika mitandao mbalimbali ya kijamii. Taarifa hiyo ilikuwa inasema, chama hicho kimechunguza mwenendo wake tangu mwaka 2008-2010 na kubaini kuwa, yeye anapokea fedha kutoka Chama Cha Mapinduzi (CCM), ili kuivuruga CHADEMA. Alisema ripoti hiyo pia ilimhusisha raia mmoja wa Ujerumani, Andrea Cordes, ambaye kwa mujibu ripoti husika, anadaiwa kumpokelea fedha na kuzihifadhi dola za Marekani 250,000, kupitia katika akaunti yake binafsi. “Hii ni taarifa ya kutunga iliyojaa uongo wa kiwango cha kutisha, imenifadhaisha, kunisikitisha na kunikasirisha. “Taarifa hii iliibuliwa kipindi ambacho nilikuwa safarini kutetea haki za Wa tanzania na Waafrika ambao utajiri wao wa rasilimali unafaidiwa na watu wachache waliohifadhi mali nje na kupigania kampuni za mataifa tajiri yalipe kodi stahiki katika nchi zetu,” ilifafanua taarifa hiyo. Bw. Kabwe alisema, pengine lengo la ripoti hiyo ni kumpoteza katika nia na dhamira yake ya kutaka Wa tanzania wafaidike na utajiri wao na muda ambao watunzi wa ripoti hiyo waliamua kutoa taarifa yao, unazua maswali mengi kuliko majibu. Aliongeza kuwa, anafahamu kuwa yeye ni mwanasiasa ambaye amekuwa mlengwa (target) wa mashambulizi kutoka kwa makundi mbalimbali ya wanasiasa na vikundi vyao lakini yupo tayari kupokea changamoto zozote zinazokuna na uanasiasa wake. “Sitakubali ni watu kutumia jina langu na uanasiasa wangu kunichafua mimi binafsi na watu wengine wasiohusika kwa sababu ya kutaka kutimiza malengo yao ya kidhalimu,” iliongeza. Alisema raia huyo wa Ujerumani, tayari amekana kuhifadhi fedha zake kwa baadhi ya viongozi wa CHADEMA na kuwaeleza pia hakuwepo nchini humo kwa siku ambazo zimeelezwa katika hiyo. “Ripoti pia imemtaja Dkt. Charles Kimei, (Mkurugenzi Mtendaji wa Benki ya CRDB, ikidai nilikutana naye na alishiriki kwenye igizo hilo la kunipa fedha. “Niseme mapema kwamba, tangu kuzaliwa kwangu sijawahi hata mara moja kukutana na Dkt. Kimei popote pale ndani au nje ya nchi, hivyo kumuingiza mtu ambaye amejenga jina lake kwenye taaluma ya kibenki kwa sababu tu ya lengo ovu la kumchafua yeye si uungwana bali ni unyama,” alisema Bw. Kabwe. Bw. Kabwe alisema, kutokana na uchafuzi huo wa wazi dhidi ya taswira yake binafsi na watu wengine, ameandika barua rasmi kwenda kwa Katibu Mkuu wa CHADEMA, Dkt. Wilbrod Slaa, kumwomba athibitishe kinachoitwa “Taarifa ya Siri ya Chadema” kama ni taarifa ya chama au kiikanushe ili aweze kuchukua hatua za kisheria dhidi ya waandishi wa hekaya hiyo. “Natarajia kuchukua hatua kali za kisheria dhidi ya wote ambao wamehusika na utungaji na uenezi wa taarifa hii, nitahakikisha wahusika wanatafutwa na kufunguliwa mashtaka stahiki ya upotoshaji na kuchafuana. “Ni matarajio yangu kwamba wale wenye mapenzi mema na Tanzania, mimi binafsi na utawala wa sheria, wataelewa nia yangu ya kutafuta haki katika suala hili,” alisema. Alisema ameamua kujitolea maisha yangu kwa ajili ya Wa tanzania na kama alivyowahi kusema Rais mstaafu wa Afrika Kusini, Mzee Nelson Mandela; “Struggle Is My Life.”


