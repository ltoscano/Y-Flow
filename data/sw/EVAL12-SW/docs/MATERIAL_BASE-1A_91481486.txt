
Uturuki yatoa waranti ya kukamatwa watu 121

September 28, 2016

UTURUKI imetoa waranti ya kuwakamata watu 121 kama sehemu ya zoezi la uchunguzi unaoendelea juu ya jaribio la mapinduzi lililoshindwa mnamo Julai 15 mwaka huu. 
Shirika la habari la taifa hilo Anadolu lilitangaza kuwa wanaotakiwa kukamatwa ni pamoja na wakurugenzi wa mashirika ya kujitolea yanayohusishwa na harakati za Sheikh Fethullah Gulen.
Taarifa zaidi zilisema kuwa polisi walianza operesheni ya kuwakamata washukiwa katika miji 18 ya nchi hiyo.
Uturuki inamshutumu Gulen kuwa ndiyo alipanga jaribio la mapinduzi ambayo yalipelekea watu 270 kupoteza maisha na serikali kuanzisha ukandamizaji mkubwa dhidi ya wafuasi wa Gulen.
Hadi kufikia sasa Uturuki iliwakamata maelfu ya watu wanaosadikiwa kuhusika na jaribio hilo.
Watu wengi pia waliachishwa kazi au kusimamishwa katika idara za serikali ikiwemo jeshi, polisi, mahakama na Wizara ya Elimu. 

SHARE


