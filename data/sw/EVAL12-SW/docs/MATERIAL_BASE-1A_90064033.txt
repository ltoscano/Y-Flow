Tija ndogo uzalishaji mazao ya chakula
Aug 07, 2014

HUKU wakulima wakiadhimisha siku yao juma hili, Tanzania inaorodheshwa kuwa nchi ya 12 katika uzalishaji zao la mahindi duniani, lakini pia ni ya mwisho duniani katika tija ya zao hilo.
Waziri Mkuu, Mizengo Pinda alitumia takwimu hizo alipofungua rasmi Maonyesho ya Siku ya Wakulima nchini (Nane Nane), Kanda ya Nyanda za Juu Kusini yanayofanyika katika Uwanja wa John Mwakangale hapa.
Takwimu zaidi za uzalishaji zao hilo la mahindi kwa Bara la Afrika zinaonyesha kuwa Tanzania inashika nafasi ya nne, lakini linapokuja suala la tija inashikilia mkia kama ilivyo kwa takwimu za dunia.
Tafsiri ya takwimu hizo, kama zinavyotolewa na watalaamu wa kilimo, ni kwamba ongezeko la uzalishaji mahindi nchini unategemea zaidi upanuzi wa eneo la kilimo, na si matumizi ya mbolea, mbegu bora na zana za kisasa. Ni kilimo cha mazoea.
Mtazamo wa jumla wa uzalishaji mahindi duniani unaiweka Tanzania kuwa nchi pakee kutoka Afrika zinazoingia kwenye orodha ya mataifa 12 bora katika uzalishaji mahidi, lakini bado sura hiyo haitoi picha nzuri ya mafanikio katika uzalishaji zao hilo, bali kiwango kinachozalishwa kwa hekta ndicho chenye kutoa picha halisi ya uzalishaji. 
Mataifa yenye kuongoza katika uzalishaji mahindi duniani, orodha ikianzia wa kwanza hadi kumi na moja, ni pamoja na Marekani, China, Brazil, Argentina, Mexico, India, Ukraine, Indonesia, Ufaransa, Afrika Kusini na Canada.
Umuhimu wa zao la mahindi katika kulisha taifa upo wazi, na katika siku za hivi karibuni limeanza kuchukua nafasi katika mazao ya biashara kutokana na mahitaji ya chakula kwenye nchi jirani. 
Soko lililojitokeza katika miaka ya hivi karibuni ni pamoja na Kenya, Uganda, Sudan na Jamhuri ya Kidemokrasia ya Kongo (DRC). Hata hivyo, zipo taarifa pia kuwa baadhi ya nchi hizo zinahitaji mahindi kutoka nchini kwa ajili ya viwanda vyao vya usindikaji, kuongezea thamani huko kwao na kuuza nje.
Katika hotuba yake ya ufunguzi wa maonyesho hayo, Waziri Mkuu Pinda aligusia pia suala la usindikaji unga wa mahindi, ambapo alichagiza wawekezaji wa ndani kuongeza kasi ya uwekezaji kwenye eneo hilo la usindikaji, ili taifa lianze kusafirisha zaidi unga badala ya mahindi.
Zao la mahindi linachangia asilimia 45 ya chakula kinachozalishwa nchini, asilimia 60 ya wananchi hutegemea mahindi.
Uzalishaji mahindi nchini hivi sasa umefikia tani milioni 5.2 kwa takwimu za msimu wa mwaka 2013, ikiwa ni zaidi kwa tani milioni 1.2 ikilinganishwa na uzalishaji wa zao hilo mwaka 2008. 
Uzalishaji wenye tija
Kikwazo kikuu katika uzalishaji zao la mahindi pamoja na mazao mengine, hususan, katika Mikoa ya Njombe, Iringa, Rukwa, Katavi, Ruvuma na Mbeya ni matumizi ya teknolojia duni ambayo haiwezeshi uzalishaji wenye tija.
Mikao hiyo, huko nyuma, ilifahamika kwa jina la “The Big Four,” kutokana na mchango wake katika kuzalisha chakula nchini, leo hii baada ya kugawanywa si minne tena, bali ni sita.
Wakulima wa Tanzania ni miongoni mwa watumiaji wa sehemu ndogo sana ya mbolea, mbegu bora na mitambo ya kilimo, hususan, matrekta, na ni kutokana na matumizi hayo kidogo uzalishaji wao hauna tija.
Ni asilimia 12 tu ya wakulima nchini wenye kutumia matrekta katika kilimo, wakati wale wenye kutumia jembe la mkono wakiwa asilimia 62.
Katika matumizi ya mbegu bora takwimu zinaonyesha kuwa ni asilimia 10 tu ya wakulima nchini ndio wenye kutumia mbegu bora na waliobaki hutumia mbegu zao za asili. 
Waziri Mkuu Pinda ambaye anafahamika kama mdau mkubwa wa kilimo, anaamini kuwa Tanzania inao uwezo wa kuwa ghala la chakula Afrika iwapo tu wakulima wataongeza matumizi ya mbolea, mbegu bora na zana za kisasa za kilimo.
Mikoa ya Njombe, Iringa na Mbeya pekee, ina eneo la ardhi lenye ukubwa wa kilometa za mraba 115,994, pamoja na hali ya hewa nzuri kwa uzalishaji mazao ya chakula na biashara.
Asilimia 51.9 ya eneo lote hilo inafaa kwa kilimo, lakini eneo linalolimwa katika mikoa hiyo ni hekta milioni 2.3 tu, sawa na asilimia 35.8 tu ya eneo lote linalofaa kwa kilimo la hekta milioni 6.45.
Wataalamu wa kilimo wanabainisha kuwa, kama angalau nusu tu ya eneo linalofaa kwa kilimo katika mikoa ya Kanda hiyo ya Nyanda za Juu Kusini litatumika vizuri, ikiwemo matumizi ya mbolea, mbegu bora na zana za kisasa za kilimo, Tanzania itaongoza katika uzalishaji chakula Afrika na ghala la chakula barani humu.


