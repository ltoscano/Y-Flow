
Atletico yatangulia fainali Ulaya
Munich. Ujerumani Atletico Madrid imeingia fainali ya Ligi ya Mabingwa Ulaya licha ya kufungwa mabao 2-1 na Bayern Munich katika mechi kali iliyopigwa jana usiku kwenye Uwanja wa Allianz Arena mjini Munich.
Atletico imeingia fainali kwa faida ya bao la ugenini. Mchezo wa kwanza timu hiyo ilishinda bao 1-0 na kufanya jumla ya matokeo kuwa 2-2 na sasa inasubiri mshindi wa mchezo wa leo kati ya Real Madrid na Manchester City. Katika mchezo wa jana, Bayern ilipata bao dakika ya 33 lililofungwa na Xabi Alonso aliyeachia fataki ya frikiki iliyombabatiza Jose Gimenez na kujaa wavuni. Dakika ya 54, Antoine Griezmann aliisawazishia Atletico kabla ya Robert Lewandowski kuifungia Bayern bao la pili kwa kichwa dakika ya 74.
Gimenez ilikuwa siku mbaya kwake baada ya kumsukuma Javi Martinez ndani ya 18 na mwamuzi kuamuru penalti, lakini Thomas Muller alipoteza baada ya kipa wa Atletico, Jan Oblak kuicheza. Dakika ya 83, Atletico nayo ilipata penalti lakini Fernando Torres naye alipoteza.


