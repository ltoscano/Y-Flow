CCM kutwaa ubunge Moshi Mjini?
Sep 10, 2015

WAKATI kampeni kuelekea Uchaguzi Mkuu utakaofanyika Oktoba 25, mwaka huu, zikipamba moto katika majimbo yote ya ubunge nchini, kasi mpya ya Chama Cha Mapinduzi (CCM) ya kutaka kulikomboa Jjimbo la Moshi Mjini kutoka “utawala wa miaka 20” wa Chama cha Demokrasia na Maendeleo (Chadema), imezua hofu miongoni mwa viongozi wa Chadema.
Tangu kuanza kwa chaguzi za mfumo wa vyama vingi mwaka 1995 ni majimbo mawili tu nchini la Moshi Mjini na Karatu yaliyoweka rekodi ya kuongozwa na wabunge wa upinzani (Chadema), kwa miaka 20.
Katika Jimbo la Moshi Mjini, mbunge (mstaafu) Philemon Ndesamburo, aliongoza mfulilizo jimbo hilo tangu 1995-2015 na katika Jimbo la Karatu, Dk. Willbrod Slaa aliongoza kati ya mwaka 1995-210 kabla ya kumwachia Mchungaji Israel Natse 2010-2015.
Wagombea wanaochuana katika uchaguzi wa nafasi ya ubunge Jimbo la Moshi Mjini ni pamoja na Davis Elisa Mosha (CCM), ambaye ni mfanyabiashara maarufu wa jijini Dar es Salaam, Jaffary Michael (Chadema) na Buni Ramole (ACT-Wazalendo). 
Hofu ya Chadema/Ukawa
Taarifa zilizopatikana kutoka jimboni humo zinadai kuwa viongozi wa juu wa chama hicho kikuu cha upinzani wanahofia kupoteza jimbo kutokana na sababu kadhaa, ikiwamo mgogoro wa chini kwa chini unaokitafuna chama hicho kwa mrefu.
Habari zinadai kuwa mgogoro huo unatokana na hatua ya awali ya Ndesamburo kumtangaza Jaffary Michael kuwa mgombea wa kurithi kiti chake katika mkutano wa hadhara bila vikao vya chama kukaa na kujadili.
“Hatua hiyo iliibua mgogoro miongoni mwa viongozi wa ngazi ya wilaya na mkoa na wanachama waliokuwa wanataka kugombea nafasi hiyo ingawa baadaye suala hilo lilizimwa kwa nguvu ya Mzee Ndesamburo,”
“Pia kuna hali ya kutoelewana miongoni mwa wagombea nafasi za udiwani na mgombea wa ubunge, hasa wakati wanaongoza Halmashauri ya Moshi Mjini kuhusu ‘maslahi’ yanayohusiana na posho na mambo mengine,”alisema mtoa taarifa wetu.
Hofu nyingine imeelezwa kuwa uwezo binafsi wa mgombea wa CCM Davis Elisa Mosha wa kuunganisha makundi ya kijamii, kama vijana na wanawake, na pia kusimama jukwaani na kujenga hoja na ushawishi hivyo kuleta ushindani mkubwa wa kisiasa.
“Tofauti na miaka ya nyuma CCM walikuwa wanaleta wagombea dhaifu na pia kulikuwa na migogoro mikubwa ndani ya chama chao, lakini hali sasa ni tofauti, huyo Mosha kwanza amefanikiwa kuwaunganisha viongozi wa CCM kwa ushawishi wake, sasa wamekuwa kitu kimoja,”
“Huyo Mosha ‘ametuvuruga’ sana, kwanza ana fedha za kutosha kuendesha kampeni na pia ana uwezo wa kusimama jukwaani kujieleza na kujenga hoja na amekubalika kwa haraka katika makundi yote ya kijamii na ni mwenyeji wa Moshi (kwa maana ya kuwa Mchaga),” alieleza.
Katibu wa Chadema Mkoa wa Kilimanjaro, Basil Lema, alikiri katika mahojiano na Raia Mwema kuwa chama chake kinakabiliwa na upinzani mkali katika kampeni hizo na hakiwezi kupuuza kasi hiyo ya CCM na kukanusha kuwa hakuna mgogoro wowote ndani ya chama hicho.
“Nani anasema kuna mgogoro? Hakuna mgogoro wowote mgombea wetu wa ubunge alipitishwa na vikao vyote halali vya chama na alishinda kura za maoni kihalali, kwa hiyo madai yanayotolewa hayana msingi wowote,” alisema Lema.
“Sisi kama chama hatuwezi kupuuza hata kidogo nguvu ya vyama vyote vilivyosimamisha wagombea, iwe CCM au ACT-Wazalendo, TLP wote tunawapa heshima inayostahiki kama wapinzani wetu,” alisema.
Kwa upande wake mgombea ubunge, Jaffary Michael, alifafanua kuwa hawezi kudharau hata kidogo uzinduzi wa kampeni ya CCM na kwamba suala kubwa ni kuendesha kampeni za kistaarabu.
“Wananchi wa Moshi watatupima kwa yale tuliyowafanyia katika kipindi cha miaka mitano tulipoongoza halmashauri yao, tumefanya mengi, mwaka 2010 fedha iliyokuwa inatengwa kwa miradi ya maendeleo ilikuwa shilingi milioni 900, sasa tumefikia bilioni 3.8 ikiwa ni mapato ya ndani,” alisema.
Naye Ndesamburo, maarufu kwa jina la Ndessa-Pesa, alisema anaamini kuwa wataendelea kuongoza jimbo hilo lichaya kuwapo kwa changamoto kadhaa za kiushindani.
Kasi ya CCM
Baada ya kuwa chama cha “upinzani” kwa miaka 20 katika jimbo hilo Chama Cha Mapinduzi sasa kimekuja kwa kasi na mkakati mpya kutaka kukomboa jimbo kutoka katika himaya ya Chadema.
Dalili kuwa CCM imejipanga kukomboa jimbo hilo ni hatua ya kuleta timu kubwa ya viongozi wa kitaifa walioko pia katika timu ya kampeni ya mgombea Urais wa chama hicho wakati wa uzinduzi wa kampeni za Ubunge wa Jimbo la Moshi Mjini uliofanyika mwishoni mwa wiki katika uwanja wa mashujaa.


