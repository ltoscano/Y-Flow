Tujifunze kwa makosa ya Nyerere
Oct 17, 2013

NI katika mwezi huu huu ambao tunamkumbuka Baba wa Taifa, Mwalimu Julius Nyerere, ndio pia tunasikia kelele zinapigwa zaidi kupinga sheria ya magazeti ya 1976 na nyingine kadhaa zilizotungwa na kutumiwa na serikali yake kukandamiza uhuru wa habari.

Nimekuwa napitia makala, mijadala na maandiko mbalimbali yanayojadili sheria hizo; mara nyingi waandishi hushutumu matumizi ya sheria hiyo lakini wanaepuka kuzungumzia asili ya sheria hiyo na utawala ulioitunga miongoni mwa awamu nne za uongozi.

Nahisi kuwa kukwepa kuzungumzia asili ya sheria hizi ni kwa sababu ukijadili hilo kuna hatari ya kumtaja Baba wa Taifa, mtu anayeheshimiwa na kupendwa zaidi na Wa tanzania. Kwa ufupi, ni ukweli unaosikitisha kuwa sheria kandamizi zilitungwa na shujaa wa Taifa â€“ kipenzi cha wengi.

Katika sheria hizo kandamizi, inayotumika zaidi, hususan katika sekta ya habari, ni ile ya Magazeti inayoipa serikali, kupitia Waziri wa Habari, mamlaka ya udhibiti wa uendeshaji wa magazeti, kinyume cha matakwa ya utawala bora ambapo chombo cha udhibiti kinapaswa kuwa huru.

Ni juzi tu, Septemba 27, mwaka 2013 kwa kutumia Sheria hiyo, serikali ilifungia magazeti ya Mwananchi siku 14 na Mtanzania siku 90 ikiwa yenyewe iliyotoa hukumu hiyo, kama mdhibiti wa sekta, ndio iliyokosewa. Mbaya zaidi mamlaka hayo yapo kwa mwanasiasa, waziri, mteuliwa wa raisi.

Wote tunajua kuwa kanuni za haki haziruhusu hakimu kuhukumu kesi ambayo mwenyewe ndie mlalamikaji. Kwa namna hii, haki haiwezi kuonekana imetendeka hata kama magazeti yalikuwa kweli na makosa. Kuna upungufu mwingine mkubwa wa sheria ya Magazeti, lakini makala hii haina lengo la kutazama upungufu huo.

Sheria ya Usalama wa Taifa ya mwaka 1970 ni nyingine ambayo inalalamikiwa na ni miongoni mwa 40 zilizoainishwa na Tume ya Nyalali kama sheria mbaya kwa haki za binadamu na kupendekezwa ifutwe. Sheria hii miongoni mwa mambo mengine inazungumzia utoaji taarifa za siri kuwa ni kosa lakini haibainishi ni zipi.

Wakati wa Nyerere kulikuwa pia na Sheria iliyoanzisha Shirika la Habari la Tanzania (SHIHATA) ambayo ililipa shirika hilo mamlaka ya kuwa mkusanyaji na msambazaji pekee wa habari. Sheria hii ilifutwa mwaka 2000. 

Sio nia yangu kujadili kuhusu sheria hizo, bali ninavutiwa na jinsi Wa tanzania tunavyozizungumzia sheria hizo huku tukijitahadi kuhifadhi taswira nzuri na wajihi wa Mwalimu Nyerere.

Taifa lililo na baba sie Wa tanzania, na baba yetu Mwalimu Nyerere, ili kudumisha taswira nzuri tunayotaka kuijenga kumhusu yeye, tumejikuta tunajisahaulisha kuhusu upande fulani wa maisha na utawala wake, upande tusiotaka kuusikia, upande wa upungufu na kushindwa kwa baadhi ya sera na mipango yake.

Tabia ya kutotaka kutaja upungufu inaibua unafiki ndani yetu ambapo ni wazi kuwa Wa tanzania hatutaki kurudi kwenye sera za ujamaa na kujitegemea, na tunaona sheria nyingi ambazo Mwalimu alituachia za kidikteta, lakini tunapomzungumzia yeye, ni kama alikuwa msafi kwa asilimia 100. Hatutaji upungufu na kushindwa kwake, kama ambavyo tunataja mafanikio yake mengi.

Katika somo la Mawasiliano ya Umma kuna nadharia inayoitwa mchakato baguzi wa akili katika mawasiliano (Selective Processes), ambapo binadamu huchagua kusikia na kuhifadhi akilini taarifa ambazo zinakubaliana na imani yake ya awali.

Hali hii, kwa mujibu wa watafiti, hutokea aidha kwa kukusudia au kutokukusudia (kwa maana bila kujitambua). Kwa maoni yangu Wa tanzania kama taifa,kupitia mtazamo wetu juu ya Mwalimu Nyerere, tunathibitisha nadharia hii.

Kwamba, Mwalimu Nyerere ni kipenzi chetu na shujaa, kwa hiyo ni yale yanayothibitisha ushujaa wake ndio tunaamua kuyazungumza na kuhepa chochote kinachoonyesha udhaifu wake au wa utawala wake.

Lakini, kwa maoni yangu kufanya hivyo ni kutojitendea haki kwa sababu hali hiyo inaua utaaluma ndani yetu na badala yake tunazalisha dogma au imani isiyokosolewa. Kama hofu ya kukosoa tuliyonayo ni kupunguza hadhi ya ubaba wa taifa wake, binafsi naona tukimsoma vizuri tutakubali zaidi mchango wake kwa taifa.

Kuna faida kadhaa za msingi za kuelezea mafanikio na kushindwa kwa Mwalimu Nyerere. Kwanza, kwa kuelezea wasifu na kazi kamili za baba wa taifa tutakuwa tunaweka kumbukumbu sahihi na nyoofu kwa ajili ya vizazi vijavyo ili wajue tulipotoka tulifikaje hapa na kwa nini.

Kadhalika, kwa kueleza mafanikio na upungufu wa Mwalimu Nyerere itasaidia taifa kujifunza kutokana na makosa aliyoyafanya, kama ambavyo utawala wa marais waliofuata Ali Hassan Mwinyi na Benjamin Mkapa umekuwa ukisifiwa na kukosolewa kwa namna mbalimbali. Waswahili wanasema kukosea njia ndio kujua njia na kwamba kosa sio kufanya kosa bali kosa ni kurudia makosa.


