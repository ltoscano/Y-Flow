Field Marshal John Okello: Shujaa mapinduzi Zanzibar asiyekumbukwa II
Mar 15, 2012

KATIKA sehemu ya kwanza ya makala haya, tuliona namna Mapinduzi ya Zanzibar ya Januari 12, 1964 yalivyoandaliwa na vikundi vitatu tofauti vya vyama vyenye lengo moja lakini kwa mazingira tofauti, bila kuhusisha viongozi wa vyama vyao.
Vikundi hivyo vilikuwa ni kikundi cha vijana wa Chama cha Afro-Shirazi (ASP) na kikundi cha vijana wa Chama cha Umma (UP) ambapo hivi viwili viliunganishwa na kushabihiana kwa itikadi ya kikomunisti.
Pia kulikuwa na kundi la walalahoi, la wakulima na wakwezi na askari wastaafu/waliofukuzwa kazi na Serikali mpya ya ZNP/ZPPP baada ya uhuru. Hili liliongozwa na John Gidion Okello. Tulihoji: Nani au ni kundi lipi lililoongoza Mapinduzi? Tuendelee na sehemu hii ya pili kupata jibu.
Jumamosi ya Januari 11, 1964 asubuhi, Sultani Jamshid Abdullah bin Khalfa “aliumwa sikio” na mmoja wa marafiki zake kwamba yangetokea machafuko siku hiyo au kesho yake; na pia kwamba Wamakonde ndio waliofanya njama za machafuko hayo na wangetumia silaha zao za jadi – pinde na mishale, mapanga na mashoka. Jamshid alipuuza uvumi huo akiamini kwamba, jambo kama hilo kamwe lisingetokea kwenye utawala wake. Jamshid alikuwa mkuu wa nchi na Mohamed Shamte alikuwa mkuu (Waziri Mkuu) wa Serikali ya ZNP/ZPPP.
Jumamosi hiyo ilikuwa ndiyo siku ya mwisho ya mfungo wa Ramadhan na shamra shamra za Waislamu kufungua mwezi zilikuwa zimeanza kwa mbali.
Siku hiyo, mji wa Unguja ulianza kushuhudia nyuso zisizo za ‘kimjini’ na zisizo za kawaida; lakini kila mtu alichukulia ni vituko tu vya sikukuu iliyotarajiwa.
Mzee Thabit Kombo amenukuliwa katika kitabu cha “Masimulizi ya Sheikh Kombo Jecha” akisema: “Vikosi vya Mapinduzi vilianza kuingia mjini toka saa kumi jioni na kuendelea mpaka usiku”.
Bila shaka yoyote ile, hivyo vilikuwa ni vikosi vya wakulima na wakwezi wa mashambani, waliopewa mafunzo na John Okello kwa kificho vijijini, kama nilivyoeleza mwanzo.
Inaonekana, kufikia jioni ya siku hiyo, Sultani Jamshid alianza kuamini ule uvumi wa awali juu ya machafuko kutokea, kwani yapata saa moja hivi, askari wa kuzuia fujo wa Kituo cha Mtoni, walipewa amri kwenda mjini kuzuia fujo umbali wa kilomita nne hivi, na kuacha baadhi yao wachache kituoni.
Baada ya usiku wa manane, yapata saa 7.00 hivi, Januari 12, 1964, kikosi cha John Gidion Okello chenye wapiganaji 400, kilivamia Kituo cha Polisi cha Ziwani, baada ya kukata waya na kuingia.
Katika hali iliyoonyesha kwamba wapiganaji wengi kati ya hao 400 hawakuwa na mafunzo ya kutosha, wala ujasiri na mbinu za kimapambano, na pengine baada ya kuona hali ya usalama wao shakani, na magumu ambayo yangeweza kuwapata; wote, isipokuwa 40 akiwamo Okello, walirudi nyuma kwa woga na kumwaacha Okello na wenzake 39 wakisonga mbele, na wao wakasubiri ishara.
Kwa ujasiri mkubwa, Okello akanyemelea mbele na kumpokonya bunduki askari mlinzi na kumuua kwa singe ya bunduki hiyo. Hapo, Okello akawa amekipatia kikosi chake cha Wanamapinduzi silaha ya kwanza ya kisasa. Wakasonga mbele tena, Okello akafyatua risasi ya kwanza, askari wa zamu wakasalimu amri na wachache kuuawa; kisha Wanamapinduzi hao, na wale wakasubiri, wakavamia ghala la silaha na kuteka silaha nyingi – bunduki na mabomu. Hapo, Mapinduzi yakawa yameanza na kupamba moto..
Kutoka Ziwani, wapiganaji hao wakashambulia Kambi ya Mtoni na kuteka silaha nyingi zaidi, tena kwa urahisi kwa sababu askari wengi walitumwa mjini jioni ya jana yake.
Vijana wa Babu (Umma Party) walijitupa kwenye mapambano alasiri, wakati Mtoni ikiwaka moto, na tayari Okello akielekea Ziwani. Hawa, pamoja na majukumu lukuki, walipewa jukumu pia la kuteka uwanja wa ndege wa Zanzibar.
Taarifa za Kibalozi siku hiyo asubuhi zilisema: “Afro-Shiraz (kundi la Okello) wanatoa askari, lakini Umma (kikundi cha Babu) ndio wanaoweka na kusimamia mipango, mikakati na mbinu zote za mapambano”.
Hii ina maana, kuingia kwa vijana wa Umma Party alfajiri hiyo, kuliongeza kasi ya mapambano na kwa ufanisi zaidi hivi kwamba, kufikia saa 11.00, saa nne tangu kuanza mapambano, vituo vikuu vya ulinzi vya Ziwani na Mtoni vilikuwa vimetekwa; na kufikia saa 12.00 asubuhi, upinzani pekee ulitoka Kituo cha Polisi, Malindi, karibu na Bandari ya Unguja.
Ilipofika saa 2:30 asubuhi, Malindi nayo ikawa mikononi mwa Wanamapinduzi. Ndipo saa 3:00 asubuhi hiyo, askari wa Sultani Jamshid, walimgongea mlango na kumwambia kwa kifupi, “Vita tumeshindwa”; wakasema, hakuwa na budi kuondoka kwenye Kasri lake ndani ya dakika 10 vinginevyo angetekwa.


