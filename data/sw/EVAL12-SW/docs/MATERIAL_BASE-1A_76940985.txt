Wakulima Kilimanjaro wageukia kilimo cha parachichi
Dec 18, 2014

TUNDA aina ya parachichi ambalo kwa karne nyingi limekuwa likitumiwa kama chakula cha mbwa mkoani Kilimanjaro, hivi sasa limegeuka kuwa “dhahabu ya kijani” kwa wakulima wa mkoa huo baada ya kupata soko katika nchi za Ulaya.
Wakulima na wakazi wengi wa mkoa huo ambao kwa miaka mingi walikuwa wanategemea zao la kahawa kama zao kuu la biashara, hawakuwahi kutilia umuhimu tunda la parachichi wakilitumia kama chakula cha mbwa,nguruwe na mifugo wengine.
Kufuatia kuanguka vibaya kwa zao la kahawa katika soko la dunia kuanzia miaka ya 2000, hivi sasa parachichi linaonekana kuwa zao mbadala la biashara baada ya kupatikana kwa soko la uhakika katika nchi za Ulaya kama anavyoshuhudia moja wa wakulima Yasinta Herman Mlale.
“Kuanzia mwaka jana tumeanza kuona faida ya tunda la parachichi kufuatia kampuni ya mwekezaji kutoka Uingereza alipoanza kununua kwa wingi na kuyasafirisha katika masoko ya Ulaya” alieleza Yasintha ambaye ni mkazi Sanya Juu wilayani Siha alisema.

Yasintha ambaye miaka yote alikuwa na miti mitano tu ya parachichi yakiozeana shambani, kuanzia mwaka 2010 ameongeza miti hiyo na kufikia 125 na anavuna katoni zipatazo 215 za parachichi zinazompatia takribani dola za kimarekani 1,000 sawa na shilingi milioni 1.7 kwa fedha za Kitanzania.
“Tunamshukuru Mungu kwa kuwaleta hawa wawekezaji ambao wametushangaza kwa kutuonyesha thamani ya parachichi ambalo kwetu halikuwa na maana kabisa” anaeleza.
Yasintha ni mfano wa takribani wakulima 2,500 ambao wamenufaika na kilimo cha parachichi katika mikoa ya Kilimanjaro na Arusha, wakivuna tani kadhaa za zao hilo kwa ajili ya kusafirishwa barani Ulaya ambako linasemekana kushindana vizuri na mengine kutoka Afrika ya Kusini, Peru na Israel.

Kilimo cha matunda hayo kilianza kushika kasi kuanzia mwaka 2007 pale mwekezaji mmoja kutoka Uingereza, James Parsons alipofika wilayani Siha, mkoani Kilimanjaro kwa nia ya kuwekeza katika sekta ya kilimo.

Wazo lake lilikuwa kukodisha shamba ili aweze kulima parachichi, zao ambalo wakati huo, lilikuwa linadharaulika sana katika eneo hili.

“Nilipofika hapa watu wengi walikuwa wanajua mimi ni mzungu kichaa ambaye nataka kupoteza hela kwenye zao ambalo ni chakula cha nguruwe” Parsons anakumbukia.
Akizungumza na Raia Mwema katika mahojiano maalumu, mwekezaji huyo anamshukuru Mkuu wa Wilaya wa Kwanza wa Siha, Anna Nyamubi ambaye ndiye mtu pekee aliyemtia moyo mpaka akafanikiwa kuanzisha kampuni ijulikanayo kama Africado.
“Namshukuru Mungu miaka michache baadaye nimefanikiwa kutengeneza soko la uhakika la parachichi barani Ulaya na wananchi haohao ambao waliniona mzungu kichaa tunashirikiana kuzalisha tunda hili kama zao mbadala la biashara,” anaeleza Parsons.
Kwa mujibu wa mwekezaji huyo, Africado ambayo ilianza kusafirisha tani takribani tano miaka ya 2011 mwaka huu wanatarajia kusafirisha tani 1,360 za zao hilo, na kati ya hizo tani 14 zinatoka kwa wakulima 26 tu ambao wamethibitishwa kuzalisha kwa viwango vya kimataifa.
“Unajua katika nchi za Ulaya suala la kuingiza chakula ni kati ya mambo nyeti sana kuna usimamizi na ukaguzi wa hali ya juu hivyo ili kufikia viwango vinavyotakiwa tumewaelimisha wakulima kuzalisha parachichi ambayo itakubalika katika soko na ndiyo maana tumewachagua wakulima hao,”alisema. 

Parsons alisema kuwa hivi sasa wanaandaa wakulima wengine 400 kwa ajili ya kuthibitishwa kwa kuzalisha kwa viwango vya kimataifa ili kuweza kukidhi matakwa ya soko la Ulaya.

Kampuni ya Africado imeajiri watu 147 wengi wao wakiwa wanawake katika kiwanda cha kupanga madaraja ya parachichi.

Kwa mujibu wa Parsons, mwaka jana pekee Africado imelipa Tsh milioni 123 kama kodi, ikapewa cheti cha kutambuliwa kama mlipa kodi namba moja mkubwa katika wilaya ya Siha, mkoani Kilimanjaro.

Hata hivyo, Africado ambayo mwanzoni mwa mwaka huu ilijenga kiwanda cha kuweka parachichi kwa madaraja kwa ajili ya kusafirishwa, inasema kuwa historia ya mafanikio yao haiwezi kukamilika bila kutaja Taasisi Kilele ya kilimo cha mboga mboga na Maua, (TAHA) na USAID/ TAAP kwa misaada mikubwa ya kimiongozo na kitaalamu.
Kwa mfano USAID/TAAP wamekuwa wakitoa ruzuku ya miche ya parachichi inayokwenda kwa wakulima wadogo ambao hivi sasa wamefikia 2,500.
Kwa upande wa TAHA, Parsons alisema kuwa imekuwa msaada mkubwa kwa kutatua matatizo ya kisera, daraja kati yao na maelfu ya wakulima wadogo ambao, kama siyo taasisi hiyo isingewezekana kufanikisha adhima ya kuwanufaisha.
“TAHA imetusaidia mno kuzielewesha serikali za wilaya, mikoa na taifa juu ya umuhimu wa kutengeneza mazingira rafiki kwa wawekezaji na kwa kweli hilo limefanyika kwa kiwango kikubwa” James alikiri.
Africado ni moja kati ya mamia ya wawekezaji katika sekta ndogo ya mboga, matunda na maua ambayo siku za karibuni imekuwa kwa kiasi cha asilimia 11 ikiongoza katika sekta mama ya Kilimo, kwa mujibu wa Waziri wa Kilimo na Chakula, Chrisopher Chizza.
Waziri huyo wa Kilimo, Chakula na Ushirika aliimbia Raia Mwema hivi karibuni Mjini Arusha kuwa sekta hiyo ikisimamiwa vizuri inaweza kuwa “muaarobaini” wa tatizo la ajira nchini.
“Vijana na wanawake wengi wanapenda kushiriki kilimo cha mboga na matunda kutokana na ukweli kuwa ni aina ya kilimo cha mazao yanaiva baada ya muda mfupi tu na kuwapatia kipato”alisema.

Chizza alisema kwa kutambua ukweli huo, wizara yake imekuwa katika mkakati wa kuwahamasisha vijana na wanawake wengi wanafanya kilimo hicho kwa kuwatengenezea mazingira yanayovutia na kupenda kilimo hicho.

“Tunajenga mazingira ya kuwavutia vijana na wanawake, kufanya kilimo cha mboga na matunda kwa kuwa ni njia rahisi ya kujiingizia kipato na pia chanzo cha ajira kwa makundi hayo hivyo kuondoa umaskini”alisema.

Jacqueline Mkindi ni Mkurugenzi Mtendaji wa TAHA, ambaye anajivunia kuikuza sekta hiyo muhimu kwa uchumi wa taifa kwa kipindi cha miaka kumi tu.
Takwimu zinaonyesha kuwa sekta ya horticture (kilimo cha matunda na mbogamboga) ambayo mwaka 2002 iliingiza fedha za kigeni zipatazo dola milioni $1.2, hivi sasa inaleta dola milioni $400 kwa mwaka sawa na shilingi bilioni 700 za Kitanzania.

Mbali na pesa za kigeni, sekta hiyo imetengeza ajira kwa Wa tanzania wapatao 350,000 kwa takwimu za mwaka juzi, huku maelfu ya wakulima ambao walikuwa wamekata tamaa na mazao ya biashara wakirudishiwa imani na mwanga mpya wa maisha.

Hivi sasa TAHA ambayo ilikuwa imeweka nguvu nyingi Kanda ya Kaskazini ambako kilimo hicho kilianzia, hivi sasa wametanuka hadi Kanda ya Nyanda za Juu Kusini ambako Mkindi anasema kuna kila kitu kinachotakiwa kwa eneo hilo kuwa mzalishaji mkubwa wa mazao ya matunda, mbogamboga, maua nakadhalika.

“Ukiachilia mbali ardhi nzuri na hali ya hewa ambayo inahitajika kwa kilimo hiki, nyanda za juu kusini pia zimejengewa uwanja wa kisasa wa ndege wa Songwe ambao utatumika kusafirishia mazao hayo kiurahisi” alisema.

Mbali na ukanda wa nyanda za juu kusini, TAHA pia kwa kushirikiana na serikali ya Finland wameanzisha mradi mkubwa visiwani Zanzibar ambapo wanalenga kukuza horticulture.

Mradi huo wa miaka mitatu wenye thamani ya Euro 700,000 unalenga kuwanufaisha wakulima wapatao 8,000, ambao watajengewa sehemu ya kukusanyia mazao na kuhifadhia yakisubiri kusafrishwa kwenda kwenye Masoko ya nje.


