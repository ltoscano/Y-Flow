Sitaki mwaliko wa kongamano, semina-Waziri

October 12, 2016

WAZIRI wa Nchi Ofisi ya Waziri Mkuu (Sera, Bunge, Kazi, Ajira, Vijana na Wenye Ulemavu), Jenista Mhagama, amesema kuwa hayupo tayari kupokea mialiko ya makongamano na semina ambazo hazina utekelezwaji wowote wa kile kinachojadiliwa.
Alisema kuanzia sasa hivi ofisi yake haitapokea mialiko hiyo ikimuomba awe mgeni rasmi katika makongamano, semina kwani havina faida yoyote kwa Taifa. 
Mhagama aliyasema hayo jana katika Wilaya ya Maswa, mkoani Simiyu wakati akizindua kiwanda kidogo cha kuzalisha chaki kinachoendeshwa na Kikundi cha Vijana cha Maswa Family Enterprises.
Alisema kutokana na utendaji kazi wa Serikali ya Awamu ya Tano, suala la mikutano, semina na makongamano havina nafasitena badala yake kinachohitajika ni utekelezaji wa maagizo ya Serikali kwa vitendo.
“Nitangaze kupitia uzinduzi wa kiwanda hiki, marufuku kuleta mwaliko wa makongamano na semina ofisini kwangu, ofisi haipo tayari kupokea mialiko hiyo isipokuwa tutapokea mialiko ya uzinduzi wa miradi ya maendeleo kwa vijana na jamii.
“Serikali itaendelea kuunga mkono juhudi zinazofanywa na vijana wenye lengo la kujiletea maendelea kwa kuanzisha viwanda vidogo vidogo kupitia umoja wao,” alisema.
Aliongeza kuwa, vijana wa kikundi hicho wameonesha njia kwa vijana wa Tanzania na kuupongeza uongozi wa Mkoa huo chini ya Mkuu wa Mkoa, Antony Mtaka kuwa watendaji wa kwanza nchini kuanza kutekeleza agizo la Rais Dkt. John Magufuli la kufanya Tanzania kuwa nchi ya viwanda ina kuwasaidia vijana.
Alisema atawasiliana na Wizara ya Viwanda, Biashara na Uwekezaji ili kuangalia uwezekano wa Serikali kupiga marukufu uingizaji chaki kutoka nje ya nchini kwani Serikali imewekeza fedha nyingi katika viwanda kama hivyo.
Mhagama alikiwezesha kikundi hicho kwa kuwapa sh. milioni 30 ambazo ni mkopo ili kiweze kufikia lengo walilonalo.
Awali akisoma taarifa fupi ya kikundi hicho, Mwenyekiti wa kikundi, Kelvin Steven, alisema lengo lao ni kufanya shuguli za kijamii na uzalishaji mali.
Alisema mahitaji ya chaki mkoani humo ni katoni 667 kwa mwezi ambapo wao watakuwa na ziada ya katoni 1,883 ambazo watauza nje ya Mkoa huo. 
Mbunge wa Maswa Mashariki, Stanslaus Nyongo, alisema vijana wakiwezeshwa hasa katika kuanzisha viwanda vidogo vidogo watapunguza umaskini na utegemezi.


