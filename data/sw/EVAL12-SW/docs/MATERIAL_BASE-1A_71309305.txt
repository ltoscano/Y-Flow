
Mbwa mwitu 11 wauawa Ngorongoro

Imeandikwa na Veronica Mheta, Arusha

Imechapishwa: 28 Septemba 2016

VYOMBO vya Ulinzi na Usalama vimeagizwa kuchunguza na kuwakamata watu wanaotuhumiwa kuhusika na mauaji ya mbwa mwitu 11 wilayani Ngorongoro.

Agizo hilo lilitolewa na Naibu Waziri wa Kilimo, Mifugo na Uvuvi, William ole Nasha kwenye Kata ya Nainokanoka wilayani Ngorongoro mkoani Arusha siku chache baada ya vyombo vya habari kuripoti kuuawa kwa mbwa mwitu hao kwa kupewa sumu na watu wasiofahamika hivi karibuni.
Nasha ambaye pia ni Mbunge wa Ngorongoro, alisema tukio la kuuawa kwa mbwa mwitu hao limeibua maswali kwa wananchi wa wilaya hiyo kwani siku zote wamekuwa wakiishi na wanyama bila tatizo licha ya wanyama kudhuru binadamu mara kwa mara. 
"Naomba vyombo vya dola kwa kushirikiana na Mamlaka ya Hifadhi ya Ngorongoro pamoja na Taasisi ya Utafiti wa Wanyamapori (Tawiri) kufanya uchunguzi wa kina ili kubaini ukweli na kuwachukulia hatua waliohusika na tukio hili," alisema ole Nasha.
Mwenyekiti wa Baraza la Wafugaji wilayani Ngorongoro, Edward Maura, alisema tukio hilo limezua utata kwa jamii ya wafugaji ambao wamekuwa wakiishi na wanyamapori kwa miaka mingi hivyo mamlaka husika ziwajibike kuelekeza ukweli kuhusu mauaji hayo.
Alisema eneo linalodaiwa kuulia mbwa mwitu hao halina mzoga wowote uliookotwa na kilichopatikana ni mkanda wa utambulisho kuonesha walipo, uliokuwa umefungwa mbwa mmoja katika kundi hilo.
Aliongeza kuwa wiki mbili zilizopita wananchi waliokota meno 12 ya tembo na wameyapeleka Mamlaka ya Hifadhi ya Ngorongoro (NCAA) na kuhoji kama kweli wamekuwa maadui wa wanyama si wangekuwa wamemaliza wanyama wote.


