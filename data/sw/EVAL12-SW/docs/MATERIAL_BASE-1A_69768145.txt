
Ngumu kweli kunenepesha ng’ombe mnadani
Jul 31, 2014

KUFIKIA wakati unasoma makala hii, inawezekana Wa tanzania wakawa wamepoteza kabisa matumaini ya kupata medali yoyote katika mashindano ya Jumuiya ya Madola yanayoendelea nchini Scotland hivi sasa.

Kwa maandalizi ambayo Taifa lilifanya safari hii, itaumiza kwamba wanamichezo wetu watarudi mikono mitupu kama ilivyo ada yetu katika miaka ya karibuni.

Kwa mara ya kwanza katika kipindi kirefu, wanamichezo wa Tanzania waliweka kambi ya kujiandaa na mashindano haya nje ya nchi na tena kwa muda mrefu.

Serikali ilitimiza wajibu wake. Pengine wachezaji nao wamejitahidi kwa kadri ya uwezo wao.

Pengine, na hii ni pengine kubwa sana; tulitaka Kunenepesha ng’ombe wetu siku ya mnada ili wanenepe na kuonekana wazuri. Au tulipeleka gari bovu kwenye mashindano ya mbio za magari.

Nyumbani kwetu kule Ujaluoni, ng’ombe anayepelekwa kuuzwa mnadani huwa anaandaliwa vizuri sana. Anakula vizuri kwa kipindi kirefu. Kama unahisi huwezi kumtunza vizuri, unamtafuta mzee mmoja hivi – pale kijijini kwetu Kamageta alikuwa anafahamika kwa jina la Atuoyo (Mola Amrehemu) na anakutunzia ng’ombe wako hadi atakapokua mkubwa.

Ukienda mnadani njiani tu watu wanaanza kukuuliza unauza ng’ombe wako kiasi gani. Ng’ombe amenona vizuri sana. Lakini kwa sababu ulimpa Atuoyo wako akakutunzia vizuri.

Kama hujamtunza vizuri kwa muda mrefu na halafu ukampeleka kwa Atuoyo siku ile ya mnada ili anenepe, utapata hasara tu. Hanenepi ng’ombe kwa kulishwa vizuri kwa siku moja.

Ni sawa na gari bovu. Hata uliwekee mafuta lita milioni moja na kisha umpe Lewis Hamilton akuendeshee, kwenye mashindano litakuangusha tu. Kama tatizo halitaibuka kwenye gia boksi, litaibuka kwenye plagi au kwenye madigadi (mud guard).

Hanenepi ng’ombe wala gari bovu halishindi.

Ndiyo timu yetu ya Tanzania kwenye mashindano ya Glasgow.

Inauma sana kwamba Uganda na Kenya zinafanya vizuri katika mashindano haya kuliko Tanzania kwa sababu ambazo zinazungumzwa kila siku.

Wanamichezo wa Kenya na Uganda wanaofanya vizuri katika mashindano ya kimataifa hawafanyi vizuri kwa sababu serikali zao zina fedha nyingi kuliko ya kwetu au zinaandaa vizuri zaidi wanamichezo waliokwenda Scotland.

Kusema kweli, serikali yetu imeingia gharama kubwa zaidi mwaka huu kuliko serikali zote za nchi jirani hata kama baadhi ya gharama zilifidiwa na wenyeji wetu huko tulikopeleka wachezaji.

Tatizo letu lipo kwenye ‘ng’ombe’ wetu na namna tunavyowalisha au wanavyokula wenyewe.

Chukulia mfano wa Abraham Kiplimo wa Uganda ambaye ameshinda medali ya shaba katika mbio za Marathon. Katikati ya mbio hizo aliteleza na kuanguka chini. Mtanzania Fabian Joseph akampita.

Sasa sikiliza maelezo ya Kiplimo baada ya kumaliza mashindano na kuchukua medali yake; “Nilipoanguka nikajiambia kwamba mimi ni mwanamume na lazima nishindane. Nimekosa medali ya dhahabu lakini nimepata ya shaba. Nilitaka kwenda kwenye mwezi lakini nimeishia kwenye nyota. Si mbaya sana.”

Kocha wake, Apollo Musherurwe, ndiyo akanimaliza zaidi. Amehojiwa na vyombo vya Uganda na akasema wazi kwamba hajafurahishwa na matokeo hayo. “Tumepoteza medali ya dhahabu hapa. Hii shaba si kitu kabisa.”

Nikisikiliza maneno ya Kiplimo na Musherurwe nakumbuka mbali sana. Nakumbuka ile kauli ya mkimbiaji wa zamani wa Tanzania, John Stephen Akhwari, ambaye alimaliza mashindano akikimbia peku na huku akitokwa damu na kuwaambia waandishi; “Taifa langu limenituma kumaliza mbio.”

Dizaini ya akina Akhwari siku hizi hakuna. Ni jambo moja kumuandaa mtu vizuri kwa kumpeleka nje ya nchi. Ni jambo lingine kabisa kumtengeneza mtu roho ya kizalendo na kutaka kushinda.

Tumeambiwa kwamba bondia wetu mwingine, Selemani Kidunda, naye aliumwa na hivyo hakupigana hata pambano lenyewe. Ndiyo kinachotokea unapomlisha sana ng’ombe siku yam nada.

Kama asipovimbiwa, atapaliwa au atatapika na kurudi katika hali yake ileile ya unyonge.

Ni lazima turudi kule tulikotoka. Tujifunze ni namna gani tuliwapata akina Filbert Bayi na Juma Ikangaa. Hawa watu walikuwa wanakimbia kwenda shule umbali wa zaidi ya kilomita 10 kutoka makwao. Kila siku za shule. Kwenda na kurudi ni kilomita 20. Kila siku !

Tuliwaonaje hawa akina Ikangaa na wakati miundombinu ilikuwa migumu kuliko sasa? Nani aliwatengeneza kiasi kwamba akina John Walker wakawa na wasiwasi kila wakiona sura ya Bayi?

Tujiulize pia kuna walimu wa namna gani ambao wanawafundisha wanamichezo wetu. Walimu hawa ni sawa na akina Musherurwe ambao hawaridhiki na chochote zaidi ya medali?

Au walimu wetu wanaridhika tu na kufanya shopping na kusafiri? Wachezaji wetu wakifanya vibaya kwenye mashindano wanaambiwa nini cha kuwafanya wawe vizuri zaidi kwenye mashindano yanayofuata.

Walimu wazuri ni sawa na yule Atuoyo wa Ujaluoni. Kama mjaluo anavyotazama ng’ombe wake vizuri, ndivyo mwalimu anavyopaswa kumtazama mwanamichezo aliye chini yake.

Lakini, jambo lingine la msingi kwenye kupeleka wanamichezo wetu ughaibuni ni kutazama pia mambo mengine mbalimbali. Je, nchi walizopelekwa kuandaliwa zina hali ya hewa inayofanana na ile iliyokuwapo Glasgow?

Je, watu waliokuwa wakiwapa mazoezi walikuwa wana viwango vinavyofanana na wale wanaokwenda kukutana nao kwenye mashindano ya Madola?

Je, wakiwa ughaibuni, walikuwa wanakula vizuri na inavyotakiwa? Walikuwa wakilala kwa muda unaotakiwa? Je, walipata elimu ya kutosha kufahamu ni kipi ambacho Wa tanzania wanakitaraji kutoka kwao?

Je, wanamichezo waliokwenda kutuwakilisha walikuwa kweli na viwango vya kushiriki au ndiyo ile kesi ya gari bovu niliyoieleza mwanzoni.

Kama mwanamichezo hana kiwango, hata umpe mazoezi gani, ale chakula gani na apewe matunzo gani, bado tu atachemsha. Pamoja na juhudi na mafunzo, muhimu zaidi ni mchezaji mwenyewe kuwa tayari.

Kama mchezaji anataka kufika kwenye mwezi, akiishia kwenye nyota hatakuwa na tatizo. Lakini, kama mchezaji anataka kufika Scotland na kashafika tayari; taabu ya nini?

Hatuna ujanja, ni lazima turudi kufanya mambo yaleyale mazuri tuliyokuwa tukifanya zamani.


