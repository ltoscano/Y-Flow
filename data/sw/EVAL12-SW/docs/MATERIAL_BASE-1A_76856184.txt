
Ongezeko la Joto: Dunia si salama
Nov 14, 2014

TAKRIBANI miaka 30 tu iliyopita wakazi wa wilaya za Rungwe na Mbeya waliusikia ugonjwa wa malaria kupitia simulizi.
Ulikuwa ugonjwa wa waishio mabondeni kama vile jirani zao, Wilaya ya Kyela. Leo, nao hawawezi kulala usingizi bila ya vyandarua.

Ugonjwa wa malaria si tena simulizi, bali ni sehemu ya maisha yao ya kila siku. Mbu wamekuwa miongoni mwa wadudu wenye kuwasumbua, yote haya yamesababishwa na ongezeko la vipindi vya joto katika wilaya hizo, mazingira rafiki kwa wadudu mbalimbali wenye kusambaza magonjwa, wakiwemo mbu.

Wakati kilio cha wakazi wa Rungwe na Mbeya kikiwa ni kusambaa kwa ugonjwa wa malaria uletwao na mbu, kwa wakazi wa Kyela hali ni tofauti. Wao kilio chao ni kutoweka kwa samaki kwenye mabwawa yao ya asili.

Kupotea kwa samaki kwenye mabwawa ya asili wilayani Kyela kunahusishwa pia na mabadiliko ya tabianchi, kwamba katika miaka ya hivi karibuni mvua hazitabiriki tena, na zikinyesha ni kwa kiwango kidogo ikilinganishwa na miaka 30 iliyopita, hivyo kusababisha mabwawa kuwa ya msimu badala kuwa ya mwaka mzima.

Baadhi ya mabwawa maarufu yaliyokuwapo hadi miaka ya sabini ni pamoja na Matela, Lubalesi, Mwanjuisi, Fibangala, Nnyange na Mwandebe.

Mkazi wa Kyela, Paison, anabainisha kuwa mabwawa hayo yalitumika kufugia samaki na kwamba yalikuwa chini ya usimamizi wa watawala wa jadi, waliojulikana kama Malafyale ikiwa na maana ya Chifu.

Mtawala wa eneo ndiye aliyekuwa na jukumu la kuzindua uvuaji samaki kwa bwawa lililo ndani ya mamlaka yake, na uvuvi huo uliendelea kwa muda maalumu kabla ya kufungwa hadi mwaka unaofuata.

Uvuvi katika mabwawa hayo ulifanyika kwa zamu na si yote kwa wakati mmoja, utaratibu ambao ulihakikisha familia zinakula samaki katika kipindi cha mwaka mzima. Kwa ufupi kila siku iendayo kwa Mungu mtoto wa Kyela alikula samaki, aidha kwa kula samaki kama mboga au kwa kumla kupitia unga wake, ukijulikana kama msusu, ambao uliwekwa katika mboga za majani au ndizi.

Wataalamu wa lishe wanabainisha kuwa samaki ni miongoni mwa chakula chenye protini nyingi sana na yenye mchango mkubwa katika uwezo wa mwanadamu.

Meneja wa Mamlaka ya Hali ya Hewa, Kanda ya Kusini, Issa Hamad, anabainisha kuwa matukio ya kuogezeka kwa joto katika kanda hiyo yapo, na vile vile kupungua kwa mvua kupo.

"Data za miaka 50 iliyopita zina thibitisha kuogezeka kwa siku zenye joto," anasema Hamad katika mahojiano yake na Raia Mwema.

"Wadudu wa maradhi kama vile mbu wanazaliana sana katika joto," anasema Hamad.

Mabadiliko yanayowakabili wananchi katika Wilaya hizo za Mbeya, Rungwe na Kyela, yanajibainisha pia katika maisha ya wenzao katika mikoa mingine nchini, kama Iringa, Kilimanjaro, Arusha, Rukwa na Tanga. Mikoa hiyo inashuhudia mabadiliko katika tabianchi kiasi cha kuathiri hadi mifumo yake ya maisha.

Tishio la mabadiliko ya tabianchi duniani sasa ni kubwa zaidi kuliko wakati wowote ule, huku wanasayansi wakionyesha hofu juu ya mustakabali wa dunia ndani ya takribani miaka 50 hadi 80 ijayo wakati ongezeko la joto linakadiriwa kufikia nyuzi za sentigredi nne.

Swali linalosumbua wataalamu hao ni hali ya dunia itakuwaje joto litapofikia nyuzi hizo nne za sentigredi, iwapo katika kiwango cha sasa kisichofikia nyuzi mbili, madhara yake yanaitesa dunia na wakazi wake.

Wanasayansi wa IPCC wanasemaje kuhusu tishio la joto?

Jopo la Kimataifa la Wataalamu wa Mabadiliko ya Tabianchi (IPCC), linaonya kuwa baadhi ya matokeo yatokanayo na ongezeko la joto duniani hayataweza kurekebishika iwapo uzalishaji gesi ukaa hautapunguzwa hadi sifuri ifikapo mwishoni mwa karne hii.

Taarifa fupi ya IPCC iliyotolewa wiki iliyopita mjini Copenhagen, Denmark, kwa ajili ya viongozi duniani inabainisha tahadhari hiyo kutokana na wastani wa ongezeko la joto duniani kuonyesha uwezekano wa kuogezeka kwa nyuzi mbili za sentigredi ifikapo katikati ya karne hii kwa viwango vya 1986-2005. Hii ikiwa na maana kuwa, kuna uwezekano wa kiwango cha joto kufikia takribani nyuzi nne za sentigredi ifikapo mwaka 2100.

Akizungumza katika uzinduzi wa taarifa fupi kwa viongozi wa dunia, Mwenyekiti wa IPCC, Dk . R K Pachauri, alisema wanadamu wanao uwezo kuzuia mabadiliko ya tabianchi , kwamba zipo njia nyingi kufikia suluhisho la tatizo la mabadiliko ya tabianchi, zikiruhusu maendeleo ya kiuchumi na ya mwanadamu. Kwamba jambo linalotakiwa ni mabadiliko.

Jopo hilo la wanasayansi linasisitiza kuwa, kuhimili mabadiliko ya tabianchi pekee haitoshi, bali dunia lazima ichukue hatua za lazima na endelevu kupunguza uzalishaji hewa ya ukaa.


