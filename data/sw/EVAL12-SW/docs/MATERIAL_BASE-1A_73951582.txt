
Coastal Union B yakonga wengi Kombe la Uhai Dec 27, 2012

MICHUANO ya soka ya Kombe la Uhai iliyokuwa ikishirikisha vijana chini ya miaka 20 kwa timu zinazoshiriki Ligi kuu ya Tanzania Bara ilimalizika Jumapili iliyopita kwa Azam FC kutawazwa mabingwa baada ya kuifunga Coastal Union kwa penalti 3-1 baada ya dakika 120 kuisha kwa sare ya mabao 2-2.
Waliofuatilia michuano hiyo wataukubali ukweli kwamba Coastal Union B ambayo ni ya Tanga pamoja na kupoteza mchezo huo wa fainali, ilikuwa timu bora kwenye michuano hiyo.
Meneja wa Azam, Said Salim Bakhresa ambaye pia yumo kwenye kamati ya maandalizi ya michuano hiyo, hakumung’unya maneno alipopata nafasi ya kusema chochote baada ya michuano hiyo kumalizika.
Alikimwagia sifa kikosi cha Coastal Union kuwa ndicho kilichokuwa kikosi bora katika michuano hiyo.
“Niwashukuru sana sana, tena sana viongozi wa Coastal Union kwa kuweza kuwalea vijana hawa mpaka kuweza kucheza soka katika kiwango cha juu kama hiki, hakika sikutegemea kama wangeweza kucheza namna hii,” alisema.
“Walistahili kushinda mchezo huu lakini bahati haikuwa yao ila nikiri tu Coastal Union chini ya miaka 20 ni timu nzuri ya vijana niliyowahi kushuhudia hapa nchini,” aliongeza Bakhresa.
Hata Mwenyekiti wa zamani wa Baraza la Michezo la Taifa (BMT), Kanali mstaafu, Iddi Kipingu na Rais wa Shirikisho la Soka la Tanzania (TFF), Leodger Tenga kwa vipindi tofauti waliimwagia sifa Coastal Union kwa kuweza kuwaandaa vijana wao na kuweza kutoa burudani ya hali ya juu.
Katika michuano hiyo, Coastal Union hawakupoteza mchezo hata mmoja katika michezo sita ya awali waliyocheza ambapo minne katika makundi miwili ni ya robo na nusu fainali.
Katika michezo yote hiyo walionyesha soka la hali ya juu hasa katika robo fainali walipokutana na Ruvu Shooting Uwanja wa Chamazi. Mpaka wanakwenda mapumziko Coastal walikuwa nyuma kwa mabao mawili.
Lakini waliporejea kwa kipindi cha lala salama, vijana wa Coastal Union walifanikiwa kurudisha mabao yote mawili na kuingia hatua ya penalti ambapo walifanikiwa kusonga mbele baada ya kushinda penalt 4-3.
Katika hatua ya nusu fainali, walikutana na Simba na hiyo ndiyo mechi iliyokuwa ikiwasumbua kichwa, maana Simba walikuwa mabingwa watetezi wa michuano hiyo na waliaminika kucheza soka la kuvutia.
Lakini, hali ilikuwa tofauti na vijana wa Simba walikubali kipigo cha mabao 2-1 kutoka kwa vijana wa Coastal Union hivyo kuvuliwa ubingwa rasmi na kuiwezesha Coastal Union kutinga fainali ya michuano hiyo kwa mara ya kwanza.
Azam ndiyo iliyokuwa ya kwanza kuingia fainali baada ya kuitoa Mtibwa Sugar kwa mikwaju ya penalti 3-2. Hiyo ilikuwa baada ya matokeo ya dakika 90 za kawaida kuwa sare 1-1.
Fainali ilisubiriwa kwa hamu hasa ikizingatiwa kuwa Azam ina sifa ya kucheza soka la kuvutia ingawa mwaka huu waliingia dosari ya kuzomewa na mashabiki wakituhumiwa kununua waamuzi.
Katika kipindi cha kwanza vijana wa Azam FC walionyesha soka hali ya juu kiasi kuwafanya viongozi wa TFF na vyama vingine vya michezo kuwa kimya na kutoamini kilichokuwa kikitokea baada ya kusikia kutoka kwa watu kuhusu kiwango cha hali ya juu cha vijana wa Coastal Union ambao mpaka kipindi cha kwanza kinaisha walikuwa nyuma kwa mabao 2-0.
Hata hivyo, katika kipindi cha pili Coastal Union walirudi kwa kasi na kucheza soka la hali ya juu lililoamsha kelele na kuwafanya viongozi wa soka kushindwa kukaa vitini kutokana na kiwango kilichoonyeshwa uwanjani na Coastal Union.
Mpaka dakika 90 zinaisha mabao yalikuwa 2-2. Zikaongezwa dakika 30 lakini hali haikubadilika hivyo kikaja kipindi cha mikwaju ya penalti na ndipo Azam FC walipotawazwa kuwa mabingwa baada ya golikipa wao kuokoa mikwaju mitatu kutoka kwa vijana wa Coastal na kushinda kwa penalti 3-1.
Kwa kushika nafasi ya pili Coastal waliondoka na kitita cha Sh milioni moja wakati Azam walizawadiwa Sh milioni moja na nusu kwa kuwa mabingwa wa michuano hiyo.
Coastal pia ndiyo iliyotoa golikipa bora ambaye ni Mansour A. Mansour. Kana kwamba hiyo haitoshi, kocha wa Coastal, Bakari Shime ndiye aliyekuwa kocha bora wa michuano hiyo inayofanyika kila mwaka.
Aidha Ruvu Shooting iliibuka timu yenye nidhamu. Ramadhan Mkipalamoto wa Simba aliibuka mfungaji bora kwa kufunga mabao sita na mchezaji bora alitokea Azam ambaye ni Joseph Kimwaga, na mwamuzi bora alikuwa Issck Mwalile.
Coastal Union B ina miaka mitatu tangu ianzishwe. Nimekuwa nikifuatilia maendeleo yao nimegundua ni timu yenye vijana wenye vipaji vya hali ya juu ingawa hawana kambi rasmi ‘Academy’ kama wanavyofanya Azam FC, Simba SC na Yanga ambazo ndizo timu zinazofanya vizuri katika Ligi Kuu ya Bara.
Mafanikio ya timu hiyo tangu iundwe ni kushiriki mashindano manne ya vijana, mashindano ya vilabu vya Afrika mashariki na kati kwa vijana chini ya miaka 20 ya Rolling Stone ambayo walishiriki mara mbili. Mara ya kwanza walishiriki mwaka juzi na kuishia hatua ya robo fainali mjini Arusha ambapo wakatolewa na Simba.
Mashindano ya mwaka huu ya Rolling Stone yaliyofanyika mjini Bujumbura, Burundi, vijana wa Coastal Union walipata mafanikio makubwa hata kuweza kuingia fainali ambako wakafungwa katika hatua ya penalt na timu kutoka Kongo (DRC).
Kombe la Uhai wameshiriki mara mbili. Mara ya kwanza kushiriki walitolewa katika hatua ya makundi, baadaye wakajipanga upya na mwaka huu wakaingiza tena timu kujaribu bahati.
Hakika Rais wa shirikisho la mpira wa miguu nchini TFF Leodger Tenga anastahili pongezi kwa kuanzisha utaratibu wa kuweka sheria inazozibana timu zinazoshiriki Ligi Kuu kuwa na timu ndogo za vijana wa chini ya miaka 20.
Utaratibu huo lengo lake ni kuibua vipaji vya vijana ambao awali walikuwa wakiishia kucheza timu za shule na kubaki mitaani bila kuonekana katika dunia ya michezo.
Kanali Iddi Kipingu aliyekuwa mwalimu mkuu wa Shule ya Sekondari Makongo, ndiye aliyekuwa wa kwanza kusaidia vijana kwa kuwachukua kutoka katika michuano ya shule za sekondari na msingi maarufu UMISETA na UMITASHUMTA aliwaingiza katika shule yake halafu aliwasomesha bure huku akiwakuza vipaji vyao.
Utaratibu wake huo ulisaidia kuibua vipaji vya wachezaji waliokuja kusumbua sana katika soka la Tanzania, miongoni mwao ni kipa namba moja wa Taifa Stars, Juma Kaseja. Wengine waliwa Bonifas Pawasa, Nico Nyagawa, Renatus Njohole na Haruna Moshi ‘Boban’.
Lakini kwa sasa ni lazima kwa timu yoyote ya ligi kuu kuwa na timu ya vijana.
Kama timu itakwenda kinyume na utaratibu huo inaweza hata kuondolewa kwenye michuano.
Zamani timu kubwa tu kama Simba na Yanga ndizo zilizokuwa na timu B ambapo walizitumia kuvuna wachezaji wapya kwa matumizi ya baadaye ingawa haikuwa lazima kufanya hivyo.
Ushauri uliotolewa na Rais wa TFF kwa viongozi wa Coastal Union ni kuhakikisha wanaitunza hazina hiyo ya vipaji ambavyo kwa miaka ya baadaye wanaweza kuiletea sifa Tanzania na Afrika kwa ujumla katika usakataji kabumbu.
Lakini si Coastal Union tu, bali timu zote zinazoshiriki ligi kuu wanatakiwa kuwalea vizuri vijana wao ili kuhakikisha malengo ya viongozi wa soka nchini yanatimia. Vijana ndio watakaokuja kulikomboa soka la Tanzania.


