FIFA ‘kampuni’ ya kimataifa inayofanya biashara ya soka
Jun 25, 2014

TUMEONA jinsi mashindano ya kombe la dunia huko Brazil yalivyokumbwa na kashfa na jinsi wananchi walivyokuja juu na kuandamana kote nchini. Hii inatokana na matumizi ya mabilioni ya fedha zinazosemekana zimefujwa wakati wa kujenga viwanja vya mpira na miundombinu.
Lakini hatuwezi kuzungumzia matatizo ya nchi inayoandaa mechi za fainali bila ya kuangalia pia Shirikisho la Soka Dunia (FIFA). Ni kwa sababu shirika hili ndilo linalosimamia kombe la dunia, na mambo yote yanayohusu mechi hizo kila mahali duniani.
Kihistoria soka daima ilikuwa mchezo wa burudani kwa wachezaji na watazamaji. Bahati mbaya sasa burudani hii imegeuka biashara ya kimataifa, inayoendeshwa na kampuni za kibiashara.
Mchezo huu umekuwa biashara kubwa unaovutia wawekezaji wa kimataifa. Klabu za mpira zimegeuka viwanda vya burudani na wachezaji wamegeuka waburudishaji wanaoajiriwa.
Ndio maana katika nchi tajiri za magharibi wachezaji wanauzwa na kununuliwa na klabu kama bidhaa. Chini ya mfumo tulio nao wa ubepari wa kuhodhi biashara ya mafuta inahodhiwa na kampuni chache duniani. Hali kadhalika na biashara ya soka.
Chini ya biashara hii wanaomiliki klabu wanakuwa tayari kulipa hadi dola milioni 100 kwa mchezaji mmoja. Timu kama PSG (Paris St Germain), Chelsea, AC Milan, na Bayern Munich huuza hisa zao sawa na viwanda au kampuni za kimataifa.
Anatokezea mfalme au sheikh wa Uarabuni au tajiri mkubwa kutoka Urusi au Ujerumani aliyetajirika kwa njia za udanganyifu, anatumia mabilioni kununua timu za mpira na wachezaji nguli, wazalishaji wazuri wa burudani.
Na kwa vile wachezaji hawa huvutiwa na fedha ndipo tunaona nchi za Kiafrika zikipoteza wachezaji wake. Hali kadhalika na huko Ulaya klabu ndogo nazo hupoteza wachezaji wake wanaokimbilia fedha. Katika ubepari uliokomaa mtaji huhodhiwa na mabepari wachache ambao pia huhodhi njia kuu za uzalishaji na hata wazalishaji. Na ndivyo ilivyo katika kuhodhi vilabu vya mpira na wachezaji wake.
Ni sawa na samaki mkubwa (papa) kuwameza samaki wadogo. Matajiri hawa wanaomiliki klabu kubwa na wachezaji wenye vipaji hutumia fedha hata katika kuwanunua marefarii, waandishi na hata kununua matokeo. Mwishowe tunaona wenye fedha ndio wenye ushindi.
Kama vile wachezaji na vilabu vinavyogeuzwa na kuwa biashara ya kimataifa, ndivyo ilivyo pia na FIFA ambayo inasimamia soka kimataifa na hata kitaifa. Ndio maana kule Brazil wakati kombe la dunia linashindaniwa, wananchi wanachora katika kuta za Sao Paulo na Rio de Janeiro maneno kama “FIFA ondokeni nchini”.

Ni kwa sababu wananchi hao wanaelewa kuwa kombe la dunia linawatajirisha wachache wanaoongoza Fifa kutoka makao makuu mjini Zurich (Uswisi), wakati wavuja jasho na walalahoi wanaojenga viwanja vya mpira wanakufa wakiwa kazini.

Wanaelewa kuwa wakati Brazil inatumia fedha za walipa kodi kwa mabilioni kuandaa fainali za kombe la dunia, mwishoni Fifa inaondoka na bilioni nyingi zaidi. Hizi ni fedha zinazotokana na vyanzo mbalimbali kama wafadhili na watangazaji wa televisheni. Ukichanganya na shutuma za rushwa miongoni mwa wakuu wa Fifa, utaona kwa nini mkuu wa Fifa, Sepp Blatter anashutumiwa kuwa anatawala kidikteta.

Jina la Fifa limechafuka kiasi kwamba hata wafadhili kama kampuni za Visa, Adidas na Sony wametoa wito kuwa shirika hilo lichunguzwe kikamilifu.

Washiriki au wabia wa Fifa ni kampuni kubwa za kimataifa zinazotumia shamra shamra na vifijo vya kombe la dunia kutangaza bidhaa na biashara zao. Kwa vile mechi hizi zinaangaliwa na mamilioni ya washabiki kote duniani hiyo ni fursa ya kujitangaza. Hakuna mechi zinazoangaliwa na watu wengi kama hizi za Fifa. 
Hawa ni washiriki rasmi wa Fifa ambao inakisiwa wanalipa takriban dola milioni 25 hadi 50 kila mwaka. Ni kampuni kama Coca-cola , Emirates, Hyundai Motor Group, Sony na Visa. Halafu kuna wafadhili kumi wakiwemo Budweiser, Castrol, Continental, Johnson & Johnson na McDonald. Hawa huwa wanalipa dola milioni 10 hadi 25 kila mwaka.
Wanalipa kwa sababu Fifa inabeba matangazo yao katika tovuti yake, katika machapisho na makabrasha yake na wakati wa mechi zote, viwanjani na katika mtandao wa kimataifa. Fifa imekuwa mtangazaji mkubwa duniani na hiyo sasa ndio kazi yake ya awali. Ya pili ni kuandaa mechi za dunia. Si ajabu matangazo haya ya biashara yameongezeka kwa asilimia 40 tangu mwaka 2010.
Ukiachia matangazo ya biashara wakati wa mechi, kuna mtindo mwingine wa kutumia wachezaji mashuhuri wanapofunga magoli. Kampuni ya viatu hudai eti mchezaji alivaa viatu vyake ndipo akafunga goli.


