
Kwa Ufupi ‘TADB isaidia mapinduzi ya kilimo nchini’
Morogoro. Benki mpya ya Maendeleo ya Kilimo Tanzania (TADB) imeaswa kuchagiza na kusaidia Mapinduzi ya Kilimo kutoka cha kujikimu kwa jembe la mkono kwenda cha kibiashara ili kuchangia kwenye ukuaji wa uchumi na kupunguza umaskini.
Wito huo umetolewa na Mkuu wa Wilaya ya Kilombero, Lephy Gembe wakati akiongea na Mkurugenzi wa Mikopo na Biashara wa TADB, Robert Paschal alipomtembelea Ofisini kwake. Gembe alisema kuwa ili kuinua uzalishaji wenye tija katika sekta ya kilimo kwa kuendeleza TADB ina wajibu wa kutoa elimu ya kina kuhusu kilimo cha kisasa kwa kutilia mkazo kuhusu miundombinu muhimu ya kilimo mathalani skimu za umwagiliaji za kilimo ili kuongezea tija shughuli hizo za kilimo. “TADB mna wajibu wa kuhamasisha kilimo cha kisasa na cha kibiashara kwa wakulima wadogowadogo ili waweze kubadilisha fikra zao kutoka kilimo cha mazoea na kufikiria kilimo cha kisasa chenye tija kitakachoongeza kipato cha wakulima hao,” alisema Gembe.


