
Futeni uwindaji wa kitalii – Wadau
Feb 20, 2014

TANZANIA inatajwa kuwa kati ya nchi zinazoongoza kwa utajiri wa maliasili ya wanyapori wa aina mbalimbali katika Afrika na dunia.
Kutokana utajiri wake huo Tanzania pia imekuwa kati ya nchi zilizoathirika kwa ujangili wa wanyamapori hali inayotishia kutoweka kwa baadhi ya aina za wanyama hao.
Mjadala mkubwa katika siku za karibuni umekuwa kuhusu ujangili wa tembo, faru na wengine walioko katika Big Five huku takwimu zikionyesha kuwa wanyama hao wako katika hatari ya kutoweka.
Kuna malalamiko kuwa ujangili umekuja katika sura tofauti nchini Tanzania na sura mojawapo ni kampuni zilizopewa vitalu vya kuwinda kufanya biashara hiyo kinyume cha sheria za nchi.
Kutokana na madai hayo wadau mbalimbali wa utalii nchini wameanza kutoa tahadhari kwa Serikali kuchukua hatua ya kupiga marufuku biashara ya uwindaji wa kitalii au kuzuia vibali vya kuuwa wanyama wanaotajwa kama Big Five.
Mawakala wa utalii watahadharisha
Tahadhari kwa Serikali ilitolewa mwishoni mwa wiki na mawakala wa biashara ya kusafirisha watalii (tour operators), ambao wanaiomba Serikali kupiga marufuku kwa muda uwindaji wa kitalii kama njia ya kukabiliana na uwindaji haramu nchini.
Wakizungumza kwenye kongamano la siku moja la kujadili hatari ya kutoweka kwa tembo iwapo uwindaji haramu na biashara ya pembe za ndovu haitakomeshwa, mawakala hao walisema Serikali inapaswa kuiga mfano wa nchi jirani ya Kenya iliyopiga marufuku uwindaji wa kitalii tangu mwaka 1978.
Kongamano hilo liliandaliwa na Chama Cha Mawakala wa Utalii Tanzania (TATO) na lilihudhuriwa na wamiliki wa kampuni zinazofanya biashara ya utalii na wadau mbalimbali wa sekta ya utalii nchini.
Akizungumza katika kongamano hilo , Mkurugenzi wa kampuni ya uwakala wa utalii ya Travel Company Ltd, Sam Diah alisema uwindaji wa kitalii unatumika kama kichaka cha uwindaji haramu.
“Kama Serikali haitaki kupiga marufuku uwindaji wa kitalii, basi iondoe wanyama kama tembo, chui, simba, duma na wengine walioko hatarini kutoweka katika orodha ya wanyama wanaoweza kuwindwa,” alisema Diah.
Diah alisema Serikali ya Tanzania isipochukua hatua kuna uwezekano shughuli za utalii wa kawaida zikasimama baada ya miaka 20 ijayo kutokana na kutoweka kwa wanyamapori muhimu.
“Kila mwaka Serikali inaingiza mabilioni ya fedha kutokana na mapato yatokanayo na shughuli za utalii, na fedha hizo zinatokana na watalii wanaoingia nchini kuwaangalia wanyama muhimu ambao sasa wako katika hatari ya kutoweka,” alisema.
“Pamoja na utajiri wa fedha, sekta hii pia imetoa ajira rasmi na zisizo rasmi kwa watu zaidi ya milioni moja katika ukanda wa kaskazini na maeneo mengine ya nchi hivyo Serikali inapaswa kufanya maamuzi ya busara kwa kuangalia takwimu hizi,” aliongeza.
Mkurugenzi wa kampuni ya Jackpot Safari Ltd, Andrew Malalika, alisema uwindaji wa kitalii hauna manufaa makubwa kwa nchi masikini kama Tanzania zaidi ya kupunguza idadi ya wanyama katika mapori ya akiba nchini.
“Takwimu zinaoonyesha kuwa uwindaji wa kitalii kwa mwaka unaingiza si zaidi ya dola za Marekani milioni 14 wakati utalii wa kawaida ambao haugharimu maisha ya wanyama huingiza dola za Marekani bilioni 1.82,” alieleza Malalika.
Naye mwakilishi wa Kituo cha Mikutano ya Kimataifa cha Arusha (AICC) Paul Ndosa alishauri teknolojia ya picha za setlaiti na kamera za ulinzi zitumike kulinda wanyama na kubaini wawindaji haramu.
“Kama tunafunga kamera za usalama katika sehemu zote muhimu kiusalama, kwa nini tusiangalie uwezekano wa kufanya hivyo kwenye mbuga na hifadhi zetu za Taifa kubaini wawindaji haramu?” alihoji Ndosa
Awali Mtafiti Mwandamizi kutoka Taasisi ya Taifa ya Utafiti wa wanyamapori (TAWIRI), Dk. Edward Kohi aliwaambia washiriki kuwa sensa ya hivi karibuni katika mifumo ya ikolojia ya Ruaha-Rungwa na Selous-Mikumi umebaini kuwa karibu tembo 10,000 huuawa na majangili kila mwaka kuanzia mwaka 2009.
Akiwasilisha mada kuhusu hatari ya kutoweka kwa tembo nchini, Dk. Kohi alisema mwaka 2009 idadi ya tembo katika ikolojia ya Selou-Mikumi ilikuwa 38,975 lakini sensa ya mwaka jana imebaini kuwa wanyama hao wamebaki 13,084 katika mfumo wa ikolojia hiyo.
“Katika mfumo wa ikolojia ya Ruaha-Rungwa tembo walikuwa 31,625 mwaka 2009 lakini hivi sasa wamebaki Tembo 20,090 pekee,” alisema Dk.Kohi.
Hata hivyo Dk. Kohi alipingana na wadau wanaopendekeza uwindaji wa kitalii upigwe marufuku na kueleza kuwa hakuna ushahidi kuwa uwindaji huo ni chanzo cha kupungua kwa wanyama.
“Ndiyo ni kweli Kenya walipiga marufuku uwindaji huo lakini hakuna ushahidi kuwa idadi ya wanyama imeongezeka katika nchi hiyo, na Afrika Kusini ni kati ya nchi ambazo zinafanya uwindaji huo na idadi ya wanyama wake pia iko juu,” alisema Dk. Kohi.
Kaimu Katibu Mtendaji Mkuu wa TATO, Sirili Akko alisema chama hicho kinakusudia kuandaa makongamano kadhaa nchini ili kutoa fursa kwa wadau wote kujadiliana juu ya njia sahihi ya kukabiliana na tishio la kutoweka kwa tembo na wanyama wengine unaochochewa na uwindaji haramu.
Biashara ya uwindaji wa kitalii upigaji picha ni kati ya shughuli kongwe katika sekta ya utalii nchini Tanzania.
Kihistoria biashara hiyo ilianza wakati wa utawala kikoloni mwaka 1958 katika mapori kadhaa nchini na iliendelea hadi nchi ilipopata uhuru wake mwaka 1961.


