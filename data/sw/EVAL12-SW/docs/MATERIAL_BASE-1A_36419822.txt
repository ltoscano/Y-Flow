
Kaunti yatenga Sh100m kuinua mji
Na MWANGI MUIRURI
SERIKALI ya Kaunti ya Murang’a itatumia Sh100m kuinua kiwango cha Mji wa Kenol ambao ndio kiingilio kutoka kwa kaunti jirani ya Kiambu.
Pesa hizo zitatumiwa kukarabati barabara za mji huo na kisha kuandaa mikakati ya uchoraji ramani ya kuongoza maendeleo ya ujenzi.
Akitangaza hayo katika mji huo, Gavana wa Murang’a, Bw Francis Mwangi aliteta kuwa serikali kuu ilizembea katika kutoa ramani hizo na yaliyofuatia ni mijengo ya kiholela.
“Utapata kuwa idhini za ujenzi zilitolewa kiholela na utapata hospitali ilikubaliwa kujengwa karibu na steji ya magari na maeneo ya viwanda yakaruhusiwa kujengwa nyumba za kuishi,” akasema.
Alisema utepetevu huo umezua changamoto katika serikali za kaunti kwa kuwa kurekebisha hali hiyo kunahitaji umakinifu wa kiuchumi na pia wa kisiasa.
kuinua mji “Hali ilivyo kwa sasa ni kuwa kuna nyumba ya biashara za watu ambazo zimeidhinishwa kujengwa kwenye miundo muhimu kama barabara, mikodno ya stima na maji au viwanja vya umma. Huwezi kuamka siku moja na uanze kuwabomolea makazi na pia biashara zao kwa kisingizio kuwa unatekeleza sheria,” akasema.
Alisema hali hiyo inafaa irekebishwe kufuatia majadiliano ya kina na kwa wale ambao walipewa idhini ya moja kwa moja na serikali na kisha wakatuzwa hati miliki za mashamba hayo, walipwe fidia kabla ya kubomolewa,” akasema. 
Bw Mwangi alipendekeza kuwa serikali kuu kama msababishi wa sintofahamu hii, itenge fedha kwa serikali za kaunti za kuchora ramani upya ya kuongoza maendeleo.
“Huwa ni shughuli ghali mno kwa kuwa kaunti itakayotumia hela kidogo zaidi kwa shughuli hiyo itahitaji takriban Sh300m.
Kaunti ya Murang’a pekee inahitaji Sh500m ili kuandaa ramani ya kaunti nzima. Hizo ni pesa ambazo hatuwezi kupata kutoka kwa migao finyu ambayo sisi hupokea kutoka kwa wizara ya fedha,” akasema


