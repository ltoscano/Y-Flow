
Wachina barabara ya Arusha - Tengeru wasaidia saruji, mabati

Imeandikwa na Veronica Mheta, Arusha

Imechapishwa: 22 Oktoba 2016

MKUU wa Mkoa wa Arusha, Mrisho Gambo amepokea msaada wa mabati 500 na mifuko ya saruji 500 kwa ajili ya kuwezesha huduma mbalimbali za maendeleo ikiwemo ujenzi wa zahanati, shule za msingi na sekondari za mkoa wa Arusha. 

Akipokea, alisema msaada huo utanufaisha wilaya za mkoa wa Arusha hasa kutokana na kuwepo kwa changamoto za uhaba wa vyumba vya madarasa na mahitaji ya majengo ya zahanati ili kusogeza huduma kwa wananchi.
Alimshukuru Meneja Mradi wa Kampuni ya ujenzi ya Hanil - Jiangsu Joint Venture Ltd, inayojenga barabara ya Arusha - Tengeru, Xie Jianbao iliyotoa msaada huo kwa ajili ya kusaidia jamii.
“Naishukuru kampuni hii kwa kutoa msaada huu kwa ajili ya kuleta maendeleo na naahidi tutautumia ipasavyo katika kuleta maendeleo na kila wilaya nitakayofanya ziara msaada huo nitaupeleka kwa ajili ya kupunguza changamoto mbalimbali kwa jamii,” alisema na kuongeza kuwa, wamefanya hivyo baada ya kuona umuhimu wa kurejesha faida kwa jamii mbalimbali.
Mkuu wa Wilaya ya Arusha, Gabriel Daqarro alimshukuru Gambo kwa msaada wa mifuko 100 ya saruji na mabati 100 aliyomkabidhi kwa ajili ya ujenzi wa kituo cha afya kinachojengwa, kata ya Muriet jijini Arusha. 
Kwa upande wake Mkurugenzi wa Jiji la Arusha, Athumani Kihamia alishukuru kwa msaada huo utakaosaidia ujenzi wa kituo cha afya na kukamilika ndani ya miezi miwili ambapo katika makabidhiano hayo pia wabunge wa Viti Maalumu mkoa wa Arusha, Catherine Magige na Amina Mollel walikuwepo na walitoa rai kwa nyakati tofauti kwa wananchi wa mkoa wa Arusha kumuunga mkono Gambo na serikali ili kuwezesha maendeleo zaidi.


