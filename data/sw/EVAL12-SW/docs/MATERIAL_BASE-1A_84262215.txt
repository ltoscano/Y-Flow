Meneja Majimaji aachia ngazi

Imeandikwa na Rahel Pallangyo

Imechapishwa: 25 Oktoba 2016

MENEJA wa Majimaji FC, Godfrey Mvula amejiuzulu nafasi hiyo kwa madai ya mwenendo mbovu wa timu hiyo.

Mvula ambaye amedumu na Wanalizombe hao kwa miaka 16 amesema ameamua kukaa pembeni kama njia ya kujitathmini na kuwapisha watu wengine wenye mawazo mapya ambao wataweza kuitoa timu hiyo ilipo na kuipeleka mbali kwa ajili ya maendeleo ya soka Ruvuma.
Akizungumza na gazeti hili kwa njia ya simu juzi, Mvula alisema:
"Napenda kuwatangazia wapenzi na wanachama wa Majimaji kuwa kuanzia leo (juzi) nimejiuzulu nafasi ya meneja ili kupisha watu wengine wenye uwezo wa kuivusha kutoka hapa ilipo na kuipeleka mbele zaidi,” alisema Mvula.
Hata hivyo, Mvula amefikia uamuzi huo kipindi ambacho timu hiyo imeanza kufanya vizuri baada ya kumrejesha kocha wake Kalimangonga ‘Kally’ Ongalla aliyeikuta timu mkiani ikiwa imefungwa mechi zote nane na sasa ipo nafasi ya 13 kwenye msimamo wa ligi hiyo inayoshirikisha timu 16. 
Chini ya Kally, Majimaji imeshinda mechi tatu.
Pia Mvula alisema amekuwa na timu kwa miaka 16 tangu akiwa na umri wa miaka 25 na sasa ana umri wa miaka 42 hivyo ni muda muafaka kuwaachia wengine waendeleze alipoishia.
Mvula pia ni Katibu wa Chama cha soka Manispaa ya Ruvuma alisema ataendelea kuwa mwanachama wa klabu hiyo kwa kuendelea kuchangia michango mbalimbali ya kifedha na kimawazo kila atakapohitajika kwa kuwa bado ana mapenzi ya dhati na Wanalizombe.


