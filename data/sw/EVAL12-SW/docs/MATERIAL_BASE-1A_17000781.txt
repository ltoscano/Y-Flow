Dk. Slaa kuiumiza Ukawa
Aug 05, 2015

UAMUZI wa Dk. Wilbrod Slaa kuachana na Chama cha Demokrasia na Maendeleo (Chadema) utakiathiri chama hicho pamoja na umoja wa vyama vinavyounda Umoja wa Katiba ya Wananchi (Ukawa) katika Uchaguzi Mkuu wa Oktoba mwaka huu, Raia Mwema linafahamu.
Juzi, Mwenyekiti wa Chadema, Freeman Mbowe, aliwaeleza wajumbe wa Baraza Kuu la Chadema kuwa wamemruhusu Katibu Mkuu wao kupumzika kwa sasa hadi hapo baadaye kwa vile wana mtazamo tofauti kuhusu ujio wa Edward Lowassa kuhamia katika chama hicho.
Hata hivyo, wafuatiliaji wa masuala ya siasa na wasomi wa masuala hayo wamebashiri kipindi kigumu kwa chama hicho baada ya hatua hiyo ya Slaa ambaye anaonekana kama alama ya uadilifu ndani ya Chadema.
Chama cha Mbowe, Zitto na Slaa
Ingawa Chadema kilianzishwa zaidi ya miaka 20 iliyopita, chama hicho hakikuwahi kupata umaarufu iliokuwa nao kuelekea katika Uchaguzi Mkuu wa mwaka 2010, ambako Dk. Slaa alipata kura zaidi ya milioni mbili akiwa mgombea urais wa Chadema dhidi ya Rais Jakaya Kikwete.
Kwa mujibu wa Mhadhiri wa Chuo Kikuu cha Dar es Salaam, Profesa Kitila Mkumbo, watu watatu waliipa Chadema umaarufu iliokuwa nao mwaka 2010 na ilionao hadi sasa.
“Akina Mzee Edwin Mtei walianzisha chama lakini hakikuweza kukua kwa kasi na siku zote kilikuwa nyuma ya vyama kama NCCR-Mageuzi, CUF na Tanzania Labour (TLP). Hata hivyo, mambo yalianza kubadilika baada ya Mbowe kupata Uenyekiti.
“Ni Freeman ndiye aliyeingiza kundi la vijana wasomi wenye akili na wasomi wengine ndani ya chama hicho. Aliwalea na kuwapa nafasi kubwa za uongozi pasipo kujali umri wao au uzoefu katika uongozi.
“Katika vijana hao, alikuwepo Zitto Kabwe ambaye alikuja kuwa Naibu Katibu Mkuu wa Chadema. Baadaye walikuja vijana kama John Mnyika na Halima Mdee ambao nao walifanya kazi yao vizuri kwenye chama.
“Umaarufu wa Chadema ulianza kupaa kwenye Bunge la Tisa kati ya mwaka 2005 hadi 2010. Zitto na Dk. Slaa ndiyo waliokuwa vinara bungeni kwa kutoa hoja kama ile ya Buzwagi na Orodha ya Mafisadi katika Viwanja vya Mwembeyanga jijini Dar es Salaam.
“Hoja zile bungeni na kwenye mikutano ya hadhara ya Mbowe, Zitto na Slaa ndiyo iliyoleta chachu ya mabadiliko kwenye siasa za Tanzania na matokeo yake Chadema ilipaa na kuwa chama kikuu cha upinzani hapa nchini,” alisema Kitila ambaye kuna wakati alikuwa mjumbe wa Kamati Kuu ya Chadema.
Zitto alifukuzwa Chadema, pamoja na Kitila kwa madai ya usaliti, na msomi huyo wa masuala ya siasa aliliambia gazeti hili kuwa kama Slaa naye ameondoka maana yake ni kwamba Chadema imebaki na figa moja katika mafiga matatu yaliyokijenga chama hicho.
“Wakati Zitto alipofukuzwa Chadema mtikisiko haukuonekana kwa sababu Slaa alikuwepo. Watu waliendelea kukitazama chama hicho katika mrengo ule ule kwa sababu ya Katibu Mkuu huyo. Sasa kwa sababu ameondoka, ni wazi kutakuwa na mtikisiko,” alisema.
Raia Mwema linafahamu kuwa Slaa alikuwa amepangwa kuwa Meneja Kampeni wa Lowassa kwenye uchaguzi huo kutokana na kupendwa kwake na wananchi lakini itabidi sasa Chadema itafute mtu mwingine wa kufanya kazi hiyo.
Mbunge huyo wa zamani wa Karatu anadaiwa kutokukubaliana na hatua ya Chadema kumtangaza Lowassa kuwa mgombea wake wa urais katika Uchaguzi Mkuu wa mwaka huu, akieleza kwamba waziri mkuu huyo aliyejiuzulu kwa kashfa ya zabuni ya kampuni tata ya kufua umeme ya Richmond, alitakiwa kwanza aikane CCM ndiyo akubalike kwenye chama hicho.
Hata hivyo, akizungumza na wajumbe wa Baraza Kuu la Chadema, Jumatatu wiki hii, Mbowe alisema Slaa alikubaliana na jambo hilo katika hatua za awali lakini alibadilika baadaye.
“Katika vikao vyetu tulivyokuwa tunakaa tulikuwa tunakubaliana lakini katika dakika za mwisho mwenzetu alibadili msimamo. Kamati Kuu ya chama ikaanza mazungumzo naye (Dk Slaa), lakini hadi jana (Jumapili iliyopita), nimezungumza naye bado msimamo wake ni ule ule,” alisema Mbowe na kuongeza; “Kwa hiyo tunamruhusu apumzike kwanza kupisha kipindi hiki cha uchaguzi, baadaye huko mbele ya safari kama atataka ataungana nasi. Hatuwezi kuacha mamilioni ya wanachama eti kwa sababu ya matakwa ya mtu mmoja awe Dk. Slaa ama Mbowe”.
Ingawa Slaa hakuwa mmoja wa wenyeviti wanaounda Ukawa, lakini ilikuwa ikifahamika kwamba ndiye mtu mmoja aliyekuwa na nafasi zaidi ya kuteuliwa kuwania urais kwa tiketi ya umoja huo kabla ya Lowassa kuingia Chadema.


