
Madhara ya kiafya kucheza katika joto
Wiki iliyopita niliwaona wachezaji wa serengeti boys wanaojiandaa kwenda Shelisheli kushiriki mashindano ya Vijana chini ya miaka 17, ilimlazimu wakufunzi wao kuanza kuwazoesha kucheza wakati wa jua kali katika Uwanja wa Karume ili kuzoea hali hiyo.
Si mbinu mbaya kimazoezi ni nzuri kwani kufanya hivyo mwili nao unajibadili na kujitengeneza upya ili kukabiliana na hali hiyo, ila ni muhimu pia kuwa na tahadhari kucheza katika hali hiyo. 
Ni vizuri leo tukapata maarifa na kujua madhara ya kiafya ya kucheza katika mazingira yenye joto kali.
Mara nyingi wachezaji vijana ndiyo wanaopata majeraha yatokanayo na joto kali hasa wanapokuwa katika kambi ya mafunzo. Hali hii hujitokeza zaidi wakati wa majira ambayo huwa na joto kali na huku hali ya hewa ikiwa kavu isiyo na unyevu.
Wachezaji wanapokuwa katika mazingira ya joto huku wakifanya mazoezi makali kwenye uwanja wa nyasi bandia zilizotengenezwa kwa mpira, huweza kutokwa na jasho sana hivyo kupungukiwa na maji na chumvi mwilini. Ikumbukwe pia kadiri joto linavyozidi kuwa kali ndivyo mwili huweza kutoa jasho zaidi, lengo ni kupunguza joto la ndani ya mwili lisizidi kiwango chake.
Moja ya jambo la hatari kiafya la kuvuja jasho sana ni kupungukiwa na maji mwilini kupita kiasi , hali hii inaweza kuambatana na madhara mbalimbali ya kiafya ikiwamo kuuma na kubana kwa makundi ya misuli ikiwamo ya nyuma ya paja.
Upungufu wa maji na chumvi mwilini usipokabiliwa kwa kuupoza mwili na kurudishia kiwango cha maji kilichopungua inaweza kuleta madhara zaidi ikiwamo mchoko mkali na kiharusi kitokanacho na joto kali, mambo haya yanaweza hata kusababisha kifo.
Madhara mengine yanayoweza kutokana na hali ya kutokwa sana na jasho na kupungiwa maji mwilini ni pamoja na kichwa kuuma, kuona mawimbi, mwili kuwa dhaifu, kushindwa kutulia, kukosa umakini mazoezini/mchezoni, kuchanganyikiwa na mwili kuuma sana. 
Kutokana na kujitokeza kwa madhara kama haya ni muhimu mchezaji akatambua umuhimu wa kunywa maji ya kutosha kabla ya kuingia mazoezini/ mechi na vile vile kunywa maji kila baada ya nusu saa au wakati wa mapumziko na baada ya kumaliza mazoezi/mechi.
Ni vizuri mchezaji akawajulisha madaktari wa timu atakapoona dalili za madhara haya yatokanayo na joto kali.
Kimsingi, mchezaji hatakiwi kucheza kwenye meneo hayo ya hjoto kali kwa kuwa katika jua kali, madhara atakayopata mchezaji ama mtu mwingine, ni makubwa. Mchezaji ana uwezekani mkubwa wa kupata malengele ambayo yatamsababishia vidonda na kushinda kucheza.


