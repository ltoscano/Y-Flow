
Mali ya aliyekuwa kiongozi imezagaa Kajiado, Nairobi na Laikipia
ALIYEKUWA kiongozi wa kundi haramu la Mungiki, Bw Maina Njenga alizaliwa Januari 2, 1969 katika familia ya Mzee Kamunya Njoroge.
Katika utoto wake, Bw Njenga aliishi katika kijiji cha Karandi, kaunti ya Laikipia ambako alisomea shule ya Msingi ya Ol Ng’arua.
Alijiunga na Shule ya Upili ya Ortum iliyoko Pokot Magharibi kabla ya kuhamia katika Shule ya Upili ya Jomo Kenyatta, kaunti ya Nakuru.
Akiwa kidato cha tatu, Bw Njenga alianza kujitambua kama ‘mtume wa Agikuyu’ aliyekuwa akiandamwa na Mungu azindue harakati za kurejesha dini asili ya jamii yake.
Ripoti katika idara ya upelelezi nchini (CID) zinaashiria utajiri wake kuwa “ulio siri lakini ulio mkubwa.” Anakadiriwa kuwa mmilki wa manyumba 10 ya kibiashara katika mitaa ya Huruma na Kayole.
Nyumba yake katika kaunti ya Laikipia imerekodiwa kuwa katika ardhi ya ekari 50. Kando na boma hilo, ana lingine katika ardhi ya ekari 50 katika kijiji cha Oraimutia ambako anafuga mamia ya ng’ombe na kondoo.
Kulingana na rekodi hizo za CID, Bw Njenga ana jumba lingine katika mtaa wa Ongata Rongai kwenye shamba la ekari 15, jingine katika mtaa wa Isinya ambalo limo kwenye shamba la ekari 25 na jumba katika mtaa wa kifahari wa Karen.
Ana jumba lingine la makazi katika mji wa Kitengela kwenye ardhi ya ekari 30.
Kitengo hicho cha CID kinakadiria kuwa Bw Njenga ni mmilki wa magari zaidi ya 200 katika sekta ya uchukuzi wa wa umma.
Bw Njenga aliyevunja kundi la Mungiki na kisha akabadili jina na kujiita Yohana alisema kuwa kwa sasa hana uhusiano na kundi hilo.


