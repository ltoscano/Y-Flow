
Elimu yahitajika kukabili majanga

Imeandikwa na Halima Mlacha

Imechapishwa: 12 Septemba 2016

INGAWA wahenga walisema ajali haina kinga, ni jukumu letu kuhakikisha inapotokea tunaweza kuikabili na kuzuia isisababishe maafa zaidi. Majanga yamekuwa yakitokea nchini mara kwa mara huku watu wengi wakipoteza maisha na wengine kupoteza mali zao ikiwa ni pamoja na familia nyingi kukosa makazi.

Matukio hayo ambayo mengi yamesababishwa na hali ya hewa hasa kama vile matetemeko na mafuriko, yamekuwa yakisababisha simanzi kubwa na kuacha wananchi wakiwa na wasiwasi kutokana na ukweli kuwa wengi hawafahamu nini cha kufanya pindi majanga yanapotokea. 
Juzi Tanzania ilikumbwa na simanzi baada ya kutokea tetemeko la ukubwa wa mtikisiko wa kipimo cha 'Ritcher' 5.7 katika mikoa mitatu na kusababisha vifo vya watu 11 na wengine 120 kujeruhiwa.
Tetemeko hilo ambalo pia liliikumba miji ya Kampala na Rakai nchini Uganda, Kenya, Rwanda na Burundi, liliathiri mikoa ya Kagera, Mwanza na Mara nchini na kusababisha majengo kadhaa kubomoka. 
Wengi wa waliopoteza maisha katika tukio hilo na waliojeruhiwa waliangukiwa na kuta, vifusi, vyombo vya ndani, kupata mshtuko uliosababishwa na shinikizo la damu na wengine kuumia kutokana na taharuki iliyotokana na kukimbia hovyo, baada ya kulisikia tetemeko hilo. Kwa mujibu wa wataalamu, tetemeko hilo ni kubwa kwa nusu ya kipimo cha juu cha 'Ritcher' 10 na limezidi kipimo cha chini cha ukubwa wa 'Ritcher' tatu.
Aidha, wazee wa zamani walioshuhudia tetemeko hilo, wamebainisha kuwa ni tetemeko kubwa kuwahi kutokea nchini katika kipindi cha muongo mmoja.
Ukweli ni kwamba athari za majanga ya aina hiyo ni nyingi ambapo kubwa zaidi ni kifo na wanaoathirika zaidi ni akinamama na watoto hali ambayo inazidishwa na tatizo kubwa la kutojiandaa kukabiliana na majanga kutokana na kukosa elimu ya kukabili majanga.
Kutokana na hilo, iko haja ya kuwepo mpango wa elimu ya kukabili majanga pindi yanapotokea, hali ambayo kwa kiasi kikubwa itapunguza majanga ambayo si rahisi kuzuiwa kama vile matetemeko. 
Ni wazi kuwa elimu hiyo pia itasaidia kuwaweka wananchi wengi katika mtazamo wa kuelewa kuwa jambo lolote linaweza kutokea na pindi litakapotokea nini wajibu wao katika kuhakikisha usalama wa watu wanaowazunguka na mali zao.
Tetemeko hilo limetokea katika maeneo ambayo yamepitiwa na bonde la ufa na mara kadhaa wasomi wamekuwa wakiyazungumzia kuwa ni hatari kutokana na uwezekano wa kutokea kwa matetemeko yasiyotabirika. Pamoja na kwamba suala la fedha lina umuhimu katika mpango mzima wa kukabiliana na maafa lakini nguvu kubwa bado ipo katika uelewa wa wananchi.
Jamii yenye elimu ya kutosha kuhusu majanga hata ujenzi wa nyumba zake unakuwa ni wa tahadhari, lakini pia itakuwa tayari kushirikiana na Serikali katika kipindi hicho kigumu badala ya kuegemea katika kulaumu kama ilivyo sasa ambavyo wengi wanailalamikia Mamlaka ya Hali ya Hewa (TMA).
Ikumbukwe kuwa Tanzania ni miongoni mwa nchi zilizotekeleza mpango wa kimataifa wa miaka 10 wenye lengo la kupunguza maafa duniani uliomalizika kutekelezwa mwaka jana kwa kuimarisha utoaji wa elimu ya maafa kwa umma na kujiweka tayari kukabiliana na majanga ya aina mbalimbali.
Aidha zipo njia nyingi za kukabiliana na hali hiyo na kubwa zaidi ni umoja na mshikamano wa wananchi pindi inapotokea tatizo, iwapo jamii italegalega na kubaki kuwa tegemezi ni wazi kuwa athari za majanga zitakuwa kubwa kuliko inavyotarajiwa.
Ni matarajio ya wengi kuona mpango huo baada ya kukamilika sasa unazaa matunda kwa kubainisha mbinu na mikakati mbalimbali itakayowasaidia Wa tanzania kuweza kukabili majanga yasiyozuilika likiwemo tetemeko la ardhi.


