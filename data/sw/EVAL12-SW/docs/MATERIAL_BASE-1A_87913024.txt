
Mbao yaomba uvumilivu wa mashabiki

Imeandikwa na Alexander Sanga, Mwanza

Imechapishwa: 08 Septemba 2016

UONGOZI wa timu ya soka ya Mbao Fc ya mkoani hapa imewaomba mashabiki na wapenzi wa klabu yao kuwa na uvumilivu baada ya timu hiyo kupoteza michezo miwili mfululizo katika uwanja wake wa nyumbani wa CCM Kirumba.

Mbao Fc mpaka sasa imepoteza mechi mbili kati ya tatu ilizocheza dhidi ya Mbeya City iliyofungwa mabao 4-1 na Mwadui Fc iliyofungwa kwa bao 1-0.
Akizungumza na gazeti hili jana ofisa habari wa klabu hiyo, Chrisant Malinzi alisema kwa sasa wamerekebisha makosa yao na wana imani ya kufanya vyema katika michezo yao mitatu ya ugenini dhidi ya African Lyon mwishoni mwa wiki hii.
Malinzi alisema baada ya African Lyon watacheza na Ruvu Shooting katika uwanja wa Mabatini Mlandizi kisha watasafiri kuelekea Morogoro kucheza na Mtibwa Sugar. 
Aliwaomba mashabiki na wapenzi wa klabu yao waendelee kuwa na moyo wa uvumilivu na mshikamano dhidi ya timu yao pamoja na kocha wao Etienne Ndairagije.
Malinzi alisisitiza bado wana imani kubwa na kocha Ndairagije kuwa timu yao hiyo itafanya vyema katika michezo yao ya Ligi Kuu Bara.
“Nina imani kubwa sasa kadiri timu inavyozidi kucheza ndipo tunapozidi kuona makosa yetu na tuna imani kubwa mwalimu atafanyia marekebisho makosa ya nyuma na timu itafanya vyema,” alisema Malinzi.
Malinzi pia alilalamikia bao la pili walilofungwa katika mchezo wao dhidi ya Mbeya City akisema lilitokana na uzembe wa mabeki wao. Alisema timu iliondoka mjini hapa jana tayari kwa mechi dhidi ya Ruvu Shooting ambapo wamepania kupata ushindi.


