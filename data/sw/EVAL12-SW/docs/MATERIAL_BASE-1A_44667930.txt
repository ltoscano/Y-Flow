Bado unajiuliza kwanini waamuzi wetu hawachezeshi nje?
Oct 06, 2016

MAISHA ya baba wa familia mwenye kipato cha chini ni magumu sana. Muda mwingi baba huyu hutumia muda wake kuwaza kuwaza jinsi ya kuikwamua familia yake nyumbani.

Huyu mzazi anawaza kuhusu shule anayosoma mwanaye.. Awaze anavyoishi yeye na familia yake, bado atoke aliko na kuwaza upuuzi wa mwamuzi Martin Saanya? Hapana tutakuwa tunamkosea. Baba huyu ana vitu vya muhimu zaidi kuwaza.

Saanya ndiye habari ya mjini wakati huu. Bao maridadi la Shiza Kichuya, limezimwa na matukio ya Saanya. Bao la utata la Amissi Tambwe, nalo limezimwa na yeye.

Nani anayezungumza kuhusu Kichuya au Tambwe? Hakuna! Mwamuzi anayeweza kuchezesha mchezo mkubwa kama wa Simba na Yanga si mwamuzi wa daraja la chini. Tunataraji ana beji ya FIFA. Je, anakujaje uwanjani kuchezesha mpira katika kiwango cha chini namna hii?

Kama mwamuzi huyu aliyepewa dhamana ya kuzisimamia sheria 17 za mchezo mkubwa na kuzishindwa, vipi waamuzi wanaopewa kuzisimamia sheria hizo katika mchezo wa Mbao FC na Kagera Sugar?

Alichofanya Saanya mwishoni mwa wiki iliyopita ndiyo picha yetu halisi ya mpira wa miguu ulivyo taabani. Inakuwaje kila leo tunatokeza kuwasema viongozi wa soka, wachezaji kisha tukipishana kwenye korido na waamuzi wa namna hii na tukiwakalia kimya? Tuna safari ndefu kufika waliko wenzetu.

Siamini kwa Saanya kupewa fedha ili aibebe timu ya upande mmoja. Uwezo wake wa kuzitafisiri sheria uliishia kwa kile alichokuja kutuonyesha uwanjani.

Mwamuzi aliyepewa fedha anauma sehemu moja, lakini Saanya hakuwa hivi. Alichezesha mpira kana kwamba anachezesha mechi ya ligi ya mitaani ‘Ndondo’ ambazo kuna baadhi ya sheria hazifuatwi.

Mpaka mlinzi wa Simba, Novart Lufunga, anaitwa benchi kuingizwa Juuko Murshid, hakutakiwa kuwepo uwanjani na alistahili kadi nyekundu. Lakini Lufunga alitoka salama na maisha mengine yakaendelea uwanjani.

Vipi kwa Amissi Tambwe, aliyefunga bao la mkono na Saanya kuita kati akiashiria bao la halali kisha Jonas Mkude, kwenda kuhoji na kuambulia kadi nyekundu?

Mkude ni nahodha wa Simba, alichokifanya kwa Saanya ni majukumu yake kimsingi. Kama hajaenda kuhoji yeye nani aende?

Naifahamu vyema nidhamu yake. Wacha niwaambie kitu kwa msiofahamu. Ninamfahamu Mkude pengine kuliko waandishi au watu wengi hapa nchini. Tumefahamiana tangu utoto wetu. Ninapozungumza naye tunazungumza kirafiki zaidi. Jonas ni mtu mpole.

Nimeshangaa kusikia Mkude, alimsukuma Saanya, huku wengine wakidai alimtukana. Nilitazama tukio zima la Saanya na kuona wakati akizongwa na wachezaji wa Simba alijigonga mwenyewe na kudondoka. Hii ya Mkude kumsukuma na kumtukana inatokea wapi?

Waamuzi aina ya Saanya ndio wamejaa katika mpira wetu nchini. Baada ya uchezeshaji ule wa Saanya, ni wazi kwamba sasa Wa tanzania wanaweza kufahamu ni kwanini marefa wetu hawapewi nafasi nyingi za kuchezesha nje ya Tanzania na katika mashindano makubwa.


