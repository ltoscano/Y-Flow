
Ushirikina unaoaminika kuleta baraka katika mechi
Na CHRIS ADUNGO
WENGI wa wachezaji wa kandanda wamehusishwa na vitendo vya kipekee aidha uwanjani au kwenye chumba cha kubadilishia sare.
Vitendo hivi mara nyingi vimehusishwa na swala zima la `ushirikina` kutokana na imani mbalimbali za wachezaji kuviambatanisha na matarajio fulani pindi waingiapo uwanjani kusakata kabumbu.
Aghalabu wachezaji huvifanya vitendo hivi ama kabla ya mechi au wakati mchuano unaendelea ili waweze kufua dafu katika kabiliano lolote dhidi yao.
Hata hivyo, mashabiki wa mchezo wa kandanda wamesalia kujiuliza maana ya kila mojawapo ya `ishara` hizi kwa mujibu wa imani za wachezaji wenyewe ambao huwaleta pamoja kila mara wanapowashangilia katika nyuga mbalimbali.
Itikadi hizi za wachezaji zimeaminiwa kuwapa msukumo, mshawasha na ujasiri wa aina fulani katika mchuano.
Imani hizo hukusudiwa kupunguza na kuzima makali ya wapinzani wao kwa kuwa baadhi yao huhisi kutishika kutokana na vitendo hivyo.
Imeaminiwa na wachezaji wengi kwamba kupiga ishara ya msalaba kabla ya kuingia uwanjani kutamuadua na kumkinga dhidi ya mikosi yoyote ugani.
Ishara ya msalaba itamwaaminisha zaidi mchezaji kuwa ana uwezo mkubwa kutokana na maandalizi aliyoyashiriki na kumpa nguvu za kuikabili mechi vilivyo.
Kocha Vincent Ombiji, anahoji kwamba huenda mchezaji anayeshikilia imani hii ama akakosa kufunga bao au akapata jeraha baya endapo atasahau kufanya hivi.
Japo imani ya kupiga ishara ya msalaba huhusishwa zaidi na dini ya kikatoliki, wengi wa wachezaji wanaofanya hivyo uwanjani huwa si wakatoliki.
Dan Sserunkuma, mshambulizi matata wa Gor Mahia, anadaiwa kuruka kwa kutanguliza mguu wa kulia kila mara aingiapo uwanjani.
Kwa kufanya hivi, inaaminiwa kwamba guu lake hilo lililotangulia ugani ndilo litakuwa na `baraka` za kufunga bao katika mechi husika.
Vinginevyo huwa ni vigumu sana kwa mchezaji huyo kutamba katika safu ya ushambulizi akitanguliza mguu wa kushoto uwanjani.
Wachezaji wengi huamini kwamba kulamba udongo kabla ya kuingia uwanjani kusakata ngozi ni ishara ya kujitakasa kutokana na `mapepo` na kuwakumbuka `mababu wa jadi` kwa kuwapa mazingira bora yaliyochangia katika malezi ya kisoka.
Kwa kulamba udongo, mchezaji atakuwa anaomba `baraka` za mababu na dua ya kumwepushia na `laana` za aina yoyote kwenye pambano.
Katika historia ya mapambano yanayokutanisha timu za Gor Mahia na AFC Leopards, ni kawaida kwamba waamuzi hawatumii mbinu ya `kurusha sarafu' ili kutambulisha upande ambao klabu pinzani itatangulia kuelekeza mpira. Aghalabu Leopards, kidesturi, hutangulia kwa kuelekeza mpira kwenye upande wa kulia huku Gor Mahia ikifunga kwenye lango lililopo katika upande wa kushoto.
Kwa kufanya hivi, kila klabu itakuwa inapania kuelekeza mpira kwenye upande ulio na mashabiki wake. Mashabiki hivyo basi watawapa `nguvu` wachezaji wao katika kustahili ugumu wa mechi pamoja na kuwatilia shime toka mwanzo hadi mwisho wa mchezo.
Bila ya haya kutimizwa, inaaminika kwamba mkosi utauandama mchuano huo na hali ya utulivu kukosekana.
Itikadi nyinginezo hujengeka na kuwa mazoea yanayohusishwa na wachezaji fulani fulani.
Baadhi yao hujulikana kwa kupiga magoti pindi baada ya kucheka na nyavu au hata kumpiga busu mwenziwe aliyempa pasi aliyoikamilisha na kuchangia kwa bao kupatikana.
Inaaminika kwamba mashabiki wa kike katika klabu ya Gor Mahia hawaruhusiwi kuvalia chupi wakiwa uwanjani kuishabikia timu yao.
Kwa mujibu wa mdokezi ambaye hakutaka kutajwa, yasemekana kwamba kutovalia chupi ni mojawapo ya ishara kwamba klabu hiyo itafunga mpinzani wake mabao mengi na kuibuka na ushindi katika mchuano.
"Kuvalia chupi ni ishara ya `kukazia mabao kuingia`. Pia wachezaji hawaruhusiwi kumsalimu mwanadada kwa kumpokeza mkono. Kufanya hivyo ni haramu na inaaminika kwamba mchezaji anayeshiriki tendo hilo atakosa kumakinika uwanjani ", aliongeza mdokezi huyo.
Wachezaji fulani pia wameelekea kuiamini itikadi hiyo kiasi cha kwamba huenda wasiwe na `bahati` ya kufunga bao kwenye kabiliano endapo watavalia suruali hizo za ndani.
Kwa kuvalia chupi, mchezaji kwa kiasi kikubwa atakuwa anazuia bao kumiminwa katika wavu wa wapinzani wao. Haya yakijiri, Ombiji anahoji kwamba wengi wa wachezaji katika kikosi chake hukosa kuvalia chupi hizo kwa kutotaka kubanwa na hivyo kuwawezesha kukimbia kwa urahisi wakiwa uwanjani bila kuathiriwa na viwango vya joto.
Baadhi ya wachezaji huamini kwamba kutoka mwisho katika chumba cha kuvalia sare ni njia ya kujiaminisha kabla ya pambano linalowakabili.
Kwa kutoka wa mwisho mchezaji huamini kwamba atakuwa ameibebea timu yake `nyota ya jaha' na hivyo kuiepusha kutokana na mikosi ya aina yoyote ambayo huhusishwa na mchezo wao.
Ombiji anadai kwamba hata baadhi ya wachezaji huamini kwa kuvalia soksi zao `nje-ndani`, huzitengeneza nywele zao kwa mitindo fulani maalum au hata huamini kwa kula chakula cha aina fulani kabla ya mechi.
Wengine hutanguliza kuvalia kiatu cha mguu fulani au vinginevyo huandamwa na bahati mbaya katika kabiliano.
Japo vingi vya vitendo hivi huonekana peupe vikifanywa na wachezaji tofautitofauti uwanjani, wengi wa mashabiki hukosa kuelewa maana ya itikadi hizo zinazoaminiwa na wachezaji wanaowashabikia. Hata hivyo, wengi wa wachezaji wanahoji kwamba imani hizo huwapa ujasiri, nguvu na motisha inayohitajika katika mchezo wa soka 


