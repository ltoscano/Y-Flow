Kumbe Mayweather na Mourinho ni yaleyale
May 06, 2015

MARA baada ya klabu ya soka ya Chelsea ya England kutwaa taji la ubingwa wa Ligi Kuu ya nchi hiyo, Kocha Mkuu wa Manchester City, Manuel Pellegrini, aliwabeza kwamba wametwaa kombe wakicheza mpira mbovu.
Akitumia mfano wake, Pellegrini alieleza namna Man City ilivyotwaa ubingwa msimu uliopita ikicheza soka ya kushambulia na kufunga mabao mengi. 
Kocha Mkuu wa Chelsea, Jose Mourinho, alimjibu Pellegrini ka kutumia msemo wa lugha ya Kireno ambao kwa Kiswahili chetu unaweza kuutafsiri kama kelele za chura hazimzui tembo kunywa maji.
Kwenye dunia ya raia huyu wa Ureno, ushindi ni ushindi tu pasipo kujali umepatikana kwa njia gani.
Nakumbuka sana msemo mmoja aliowahi kuutoa miaka ya nyuma kwamba “ Fainali ziko kwa ajili ya kushinda na si kucheza vizuri”. Dhana ya Mourinho ni kwamba, historia siku zote huwakumbuka mabingwa na si timu zilizocheza vizuri kwenye fainali.
Hakuna tofauti kubwa kati ya mtazamo huo wa Mourinho na wa bondia wa Marekani, Floyd Mayweather, ambaye alfajiri ya Jumapili iliyopita alimchapa Manny ‘Pacman’ Pacquaio katika pambano lililoacha watu midomo wazi.
Katika historia ya mchezo wa ngumi, hakuna pambano lililotangazwa na kutengeneza fedha nyingi kuliko hilo la Jumapili iliyopita. Jina lake la kibiashara lilikuwa likiitwa “Pambano la Karne”.
Dunia imewahi kushuhudia mapambano makali na mazito kuliko lile hatimaye walilokuja kuliona Las Vegas. Kwa mtu ambaye aliwahi kutazama mapambano ya Mike Tyson, pambano lile lilikuwa utani mtupu.
Sizungumzii kizazi kilichoshudia pambano kati ya Mohamed Ali na George Foreman au Ali na Joe Frazier. Huwezi kulinganisha pambano la juzi kati ya Mayweather na Pacman na lile kati ya Tyson na Evander Holyfield ambalo kuna mtu aling’atwa ulingoni.
Watu wanapenda mchezo wa ngumi kwa sababu wanataka kuona mtu anaumia. Watu wanataka kuona uso ukichuruzika damu na kuvimba kama umeumwa na nyuki.
Watu wanataka kuona mtu anapigwa masumbwi hadi anaanguka ulingoni. Watu wanaangalia ngumi kwa sababu ndiyo mchezo pekee unaokaribiana na ile ya wapiganaji (gladiators) waliokuwa wakipigana hadi kuuana kwenye miaka ya nyuma.
Jambo ambalo wanadamu wengi hatutaki kulikubali ni kwamba ndani yetu kabisa, ile roho ya kuwa tu wanyama ingali ndani yetu. Ndiyo maana tunajaa kwenye mieleka, ngumi na mbio za magari.
Lakini Floyd anapigana kama ‘binadamu’. Kwenye mapambano yote anayopigana, hachanwi usoni, haangushwi kwa ngumi kali na anashinda kirahisi sana.
Anachofanya Mayweather ni kuhakikisha kwamba kabla hajaingia ulingoni, anakuwa amefanya kazi kubwa ya kusoma mbinu zote za mpinzani wake.
Kama mpinzani wake ana ngumi kali, kama ilivyokuwa kwa Pacman, yeye anahakikisha kuwa mtu huyo hamsogelei na kumfikishia ngumi zake.
Kama mpinzani wake ni mwepesi sana, Mayweather anafanya juhudi za kuupoozesha mchezo. Kama mpinzani wake hana kasi, Floyd atacheza mchezo wa kasi.
Matokeo yake ni kwamba anashinda tu kwa kutumia akili zaidi katika mchezo ambao watu walitaraji awe na roho mbaya kama ilivyokuwa kwa akina Tyson.
Ni sawa tu na Jose Mourinho na mawazo yake katika mchezo wa soka.
Wapenzi wa soka wanapenda mchezo maridadi. Nchini Uganda, aina hiyo ya mchezo inaitwa ‘Kawowo’. Pasi nyingi, kanzu kidogo, matobo ya hapa na pale na chenga za maudhi.
Ni mapenzi haya ndiyo yanayosabisha Lionel Messi awe mchezaji bora wa dunia. Ni mapenzi haya ya mchezo wa soka ndiyo yanayowafanya watu wawapende Pele, Johan Cruyff Diego Maradona na Michel Platini.
Watu bado wanaikumbuka Brazil ya Tele Santana kwenye miaka ya 1980 iliyokuwa na wachezaji kama Zico na Socrates iliyocheza mchezo maridhawa lakini haikuwahi kutwaa Kombe la Dunia.
Watu wanazungumzia Uholanzi ya Linus Michel kwenye miaka ya 1970 ambapo kuna jamaa aliwahi kuangalia mpira kwa kipindi kimoja tu na kuondoka uwanjani akilia kwamba amelipa hela kidogo kuliko uhondo alioupata.
Halafu kuna Barcelona ya Pep Guardiola. Kuna wakati Sir Alex Ferguson alisema anapoiangalia kuna wakati hujiona kama amechomwa sindano ya nusu kaputi. Hajitambui.
Mourinho anacheza soka ‘kibinadamu’ kuliko watu wanavyotaka. Kila mechi anacheza ili ashinde pasipo kujali kuonyesha uhondo kama wa Barcelona.
Alipocheza na Man United iliyokuwa katika fomu nzuri mwezi uliopita, Mourinho alibadili mfumo kwa kumchezesha mlinzi Kurt Zouma kama kiungo.
Mreno huyo alikuwa amebaini kuwa sababu kubwa ya United kufanya vizuri ilikuwa ni namna ilivyokuwa ikimtumia kiungo Marouane Fellaini. Akapanga mkakati wa kuzuia Manchester isitambe kwa kumpanga Zouma ili amkabe Fellaini.


