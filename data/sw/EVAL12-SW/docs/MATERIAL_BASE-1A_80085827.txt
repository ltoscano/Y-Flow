
Serikali yaokoa trilioni 16/- uagizaji gesi

Imeandikwa na Sifa Lubasi, Dodoma

Imechapishwa: 23 Septemba 2016

TAIFA limeokoa jumla ya dola za Marekani bilioni 7.4 (Sh trilioni 15.5) kuanzia Julai 2004 hadi Juni 2015 kutokana na matumizi ya gesi asilia fedha ambazo Serikali ingezilipa kama ingenunua gesi hiyo nje ya nchi.

Kauli hiyo ilitolewa juzi na Mhandisi wa Petroli wa Shirika la Maendeleo ya Petroli Nchini (TPDC), Felix Nanguka, wakati wa semina ya siku moja ya kuhusiana na sekta ya mafuta na gesi kwa waandishi wa mikoa ya Dodoma na Singida.
Alisema manufaa ya gesi katika taifa ni makubwa kutokana na kuokoa fedha nyingi kama gesi hiyo ingenunuliwa nje ya nchi. 
Alisema hadi kufikia mwaka 2015 kiasi cha gesi asilia kilichogundulika ni futi za ujazo trilioni 57.2.
Pia alisema unahitajika mkakati wa pamoja katika kutambua fursa hizo. Pamoja na hayo alisema Tanzania imeathirika na mdororo wa mafuta ulioikumba dunia na kusababisha bei kushuka.
Akizungumzia upatikanaji wa mafuta na gesi nchini, alisema nchi sasa ina gesi ya kutosha inayofikia kiasi cha futi za ujazo trilioni 57.2 huku kiwango kikubwa kikitoka ukanda wa bahari ambayo ni futi za ujazo trilioni 47.08 na kwa upande wa nchi kavu inafikia trilioni 10.17.
Alibainisha kuwa, kiasi hicho kilichopo ni kikubwa na hakuna tatizo wala shida kwa upande wa upatikanaji wa gesi.
“Kwa upande wa Songosongo, kiasi cha gesi kinachozalishwa kinafikia futi za ujazo trilioni 1.3,” alisema Nanguka.
Pia alisema Tanzania inatarajia kutekeleza mradi mkubwa wa kupitia sekta ya Mafuta na Gesi, wa ukanda wa bahari ambao utagharimu fedha za Kitanzania zaidi ya Sh trilioni 60.
Akizungumzia utekelezaji wa mradi huo alisema utakuwa mkubwa kuliko miradi yote iliyowahi kutokea nchini.
Pia alisema mradi huo unatekelezwa kupitia ukanda wa bahari. Nanguka alisema kati ya mwaka 2020 hadi 2025 ndicho kipindi kinachotarajiwa kutumika katika kutekeleza mradi huo mpaka utakapokamilika.
Alisema ili kutekeleza mradi huo serikali imechukua hekta 3,000, na kwamba utatumia jumla ya Sh bilioni 12 kuwalipa fidia wananchi 300 ambao maeneo yao yametwaliwa katika mkoa wa Lindi.


