Bado kidogo mabilionea wa ‘cocaine’ watatuchagulia rais!
Aug 08, 2013

UKIACHA suala la ujio wa Rais mstaafu wa Marekani, Bill Clinton na kutunishiana misuli kwa Kikwete na Kagame, hakuna suala jingine, wiki iliyopita, lililotawala vyombo vya habari na mitandao ya kijamii nchini kupita lile la kushamiri kwa biashara ya madawa ya kulevya katika Tanzania.
Suala hilo lilianza kupamba moto baada ya mitandao ya kijamii kuweka habari za mbunge wa Kinondoni (CCM), Iddi Azzan, kutuhumiwa kuhusika na biashara hiyo haramu ya kimataifa, na yeye mwenyewe kujipeleka polisi na kuipa changamoto imchunguze. 
Ni wiki hiyo hiyo ya jana tulielezwa pia kwamba, vijana wa Tanzania 176 wanatumikia vifungu huko China baada ya kukamatwa na madawa ya kulevya. Ripoti za wiki jana zinasema pia kuwa, vijana wa Kitanzania walioko kifungoni huko Brazil kwa kukamatwa na madawa hayo wanafikia 103. 
Tarakimu hizi zinatisha; maana kama katika nchi mbili tu (China na Brazil) vijana wa Tanzania waliofungwa kwa kukamatwa na madawa hayo ni 279, vipi kama ungefanyika utafiti kote duniani kujua idadi kamili ya Wa tanzania wanaotumikia vifungo kwa kukamatwa na madawa hayo?!
Naamini kama ungefanyika utafiti huo, tarakimu ya mwisho ingetutisha mno sote, na ingethibitisha kile ambacho nilikiandika katika safu hii, toleo Na.138, mwaka 2010, kwamba Tanzania tuko katika hatari ya kufanana na Mexico – nchi inayosumbuliwa sana na tatizo la biashara ya madawa hayo.
Tatizo la kuongezeka kwa biashara hiyo katika Tanzania limelalamikiwa mno kwa muda mrefu na raia wema, lakini Serikali imeziba masikio. Nasema imeziba masikio kwa sababu hatua inazochukua hazilingani kabisa na ukubwa wa kilio cha raia hao wema.
Angalau nakumbuka kwamba kuna Wa tanzania wawili raia wema walipata kujitokeza hadharani na kusema kwamba wana orodha ya vigogo wa biashara hiyo katika Tanzania (mmojawao – Amina Chifupa sasa ni marehemu), lakini Serikali haikuchukua hatua yoyote kupata orodha hiyo. Imeziba masikio. Hata ile orodha ya vigogo 58 wa biashara hiyo aliyokabidhiwa Septemba 18, 2006 nayo hatujui imeishia wapi.
Lakini jambo la kushangaza na lililotisha zaidi, ni pale Rais wetu mwenyewe, Jakaya Kikwete, Juni 5, 2011, akiwa Mbinga kwenye sherehe za kumsimika Askofu Ndimbo, alipoutangazia umma kwamba baadhi ya viongozi wa dini nchini ni washirika wakubwa wa biashara hiyo haramu ya madawa ya kulevya.
Kauli hiyo ilitushangaza wengi kwa sababu kama Rais anawajua viongozi wa dini wanaoshiriki katika biashara hiyo haramu, kwa nini haagizi wakamatwe na kufikishwa mahakamani ili sheria ichukue mkondo wake?
Na hata baada ya viongozi wa dini walipojibu mapigo ya Kikwete kwa kumpa changamoto ya kutaja majina ya viongozi hao wa dini wanaoshiriki katika biashara hiyo, Rais aliloa na kuamua kukaa kimya mpaka leo!
Hali hiyo iliibua maswali mengi ambayo mpaka leo hayajapata majibu: Je, Rais anawaogopa viongozi hao wa dini wanaoshiriki biashara hiyo? Je, mbali ya viongozi wa dini, yawezekana labda pia anawajua vigogo wengine wanaoshiriki biashara hiyo lakini nao hataki kuwachukulia hatua kwa sababu zile zile zinazomfanya asiwachukulie hatua viongozi hao wa dini? Na sababu zenyewe hizo ni zipi hasa?
Yawezekana hatutapata majibu ya maswali hayo, lakini ni mtazamo wangu kwamba Tanzania hatutafanikiwa kuishinda vita hii dhidi ya biashara ya madawa ya kulevya kama Rais mwenyewe anaingia woga kuwachukulia hatua watu ambao anawafahamu wanahusika na biashara hiyo.
Na ndiyo maana, binafsi, niliichukulia kwa wepesi mno kauli ile ya wiki iliyopita ya Kamanda wa Polisi Kikosi Maalumu cha Kupambana na Madawa ya Kulevya, Godfrey Nzowa, kwa gazeti la Nipashe, kwamba eti wanakosa vidhibiti vya kuwatia hatiani vigogo wa biashara hiyo haramu.
Kauli hiyo ya Nzowa ya ‘kukosa vidhibiti’ kwa namna fulani inafanana na ile iliyopata kutolewa na Rais Kikwete huko nyuma kwamba eti ni vigumu kuwakamata mafisadi papa nchini kwa kuwa ni wajanja!
Vyovyote vile, kauli hiyo ya Kikwete na hiyo ya Nzowa vinathibitisha ni kwa nini hapa nchini wanaoendelea kukamatwa kwa ufisadi na kwa kuhusika na biashara hiyo ya madawa ya kulevya, ni ‘vijidagaa’ tu; huku ‘mijipapa’ ikiachiwa kuendelea kula maraha yanayotokana na uovu wao huo.
Nimesema awali kwamba kama ungefanyika utafiti kote duniani kujua ni vijana wangapi wa Kitanzania wanatumikia vifungo Ughaibuni kwa kukamatwa na madawa ya kulevya, idadi yake ingekuwa kubwa kuliko hao 279 waliofungwa China na Brazil. Lakini tujiulize: Mpaka sasa ni vigogo wangapi katika Tanzania wanaotumikia vifungo kwa kujihusisha na biashara hiyo haramu?
Kama wapo, nina hakika hawafiki watatu au wanne. Kwa maneno mengine ni kwamba, vigogo wa Tanzania wanaotumia ‘njaa’ na ukosefu wa ajira wa vijana wetu kuwarubuni wawasafirishie madawa hayo huko China, Brazil, Afrika Kusini nk, bado wako huru hapa nchini wakiogelea kwenye utajiri wao; ilhali vijana hao wanasota magerezani Ughaibuni!


