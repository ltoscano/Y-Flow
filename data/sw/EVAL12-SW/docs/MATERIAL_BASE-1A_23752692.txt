
Wagonjwa 728 wapasuliwa moyo Muhimbili

Imeandikwa na Hellen Mlacky

Imechapishwa: 17 Oktoba 2016

TAASISI ya Moyo ya Jakaya Kikwete (JKCI) iliyopo katika Hospitali ya Taifa Muhimbili (MNH), Dar es Salaam imefanya upasuaji kwa wagonjwa 728 kwa kipindi cha Januari hadi Septemba 30, mwaka huu na hivyo kuokoa zaidi ya Sh bilioni 1.3.

Upasuaji huyo umegharimu Sh bilioni 1.9 za Kitanzania na kama ungefanyika India ungegharimu Sh bilioni 3.2.
Mkurugenzi wa Utafiti wa Taasisi hiyo, Dk Pedro Pallangyo aliyasema hayo jana jijini Dar es Salaam wakati wakipokea msaada wa Sh milioni 303 kutoka katika taasisi tatu zilizolenga kuwasaidia Wa tanzania 139 wenye matatizo ya moyo, kupata huduma za upasuaji wa moyo.
Taasisi zilizokabidhi hundi za fedha hizo ni pamoja na Benki ya I&M (T) Limited ambayo imetoa Sh milioni 33, BAPS Charities ambayo imetoa Sh milioni 222 na Youth Welfare Trust ambayo imekabidhi Sh milioni 48.4.
Dk Pallangyo alisema katika watu hao 494 walifanyiwa upasuaji na mtambo maalumu wa ‘Cathlab’ na wengine 234 walifanyiwa upasuaji wa moyo kawaida kwa kipindi hicho cha Januari hadi Septemba mwaka huu.
Aidha, alisema kwa mwaka jana wagonjwa 234 walifanyiwa upasuaji na mtambo maalumu wa Cathlab na wengine 204 walifanyiwa upasuaji wa moyo kawaida.
“Hali hii inaonesha ni jinsi gani tumekuwa tukiongeza juhudi zetu za kutoa huduma mwaka hadi mwaka… Pia kwa sasa tumeanzisha huduma maalumu ya kuwapima wajawazito ili kuangalia kama watoto wao wana viashiria vya ugonjwa wa moyo,” alisema Dk Pallangyo.
Akizungumza baada ya kukabidhi msaada huo, Mtendaji Mkuu wa Benki ya I &M (T) Limited, Baseer Mohammed alisema benki hiyo itaendelea kushiriki katika shughuli mbalimbali za kuisaidia jamii ikiwa ni mchango wake katika kuchangia maendeleo ya kiuchumi.
Katibu wa BAPS Charities, Paresh Chollera alisema kwa mwaka jana pia waliwasaidia watoto 100 kufanyiwa upasuaji wa moyo katika taasisi hiyo na kuomba taasisi mbalimbali kuunga mkono juhudi hizo ili kuwasaidia Wa tanzania wenye matatizo ya moyo.
Akishukuru kwa msaada huo Mkurugenzi Mtendaji wa JKCI, Profesa Mohamed Janabi alisema upasuaji wa wagonjwa hao utakamilika katikati ya Novemba na kuwataka wanawake wajawazito kujitokeza kwa wingi katika taasisi hiyo kwa ajili ya kufanyiwa uchunguzi.


