
Kifo cha mwanahabari Veronica cha kujitakia? III
Nov 20, 2014

LEO tunaendelea na sehemu ya tatu na ya mwisho ya kisa hiki cha mauaji ya mwanahabari Veronica Guerin. Oktoba 8, mwaka 1996, John Gilligan alikamatwa na askari wa ushuru kwenye Uwanja wa Ndege wa Heathrow jijini London akiwa njiani kupanda ndege kuelekea Amsterdam, huku akiwa na kiasi kikubwa cha pesa kinachokadiriwa kufikia dola 500,000.
Alishitakiwa kwa kifungu cha sheria ya usafirishaji wa dawa za kulevywa pamoja na kiasi kikubwa cha pesa. Gilligan aliwekwa kwenye gereza lenye ulinzi mkali la Belmarsh ambapo alihojiwa na maofisa kadhaa wa polisi kuhusiana na tuhuma zinazomkabili, ikiwamo ya mauaji ya Veronica Guerin, lakini alikanusha kuhusika na mauaji hayo.
Siku 10 baada ya Gilligan kukamatwa, kijana mmoja aitwaye Paul Ward, aliyekuwa na umri wa miaka 32 alikamatwa na kushitakiwa kwa kosa la kula njama na kutekeleza mauaji ya Veronica Guerin, pamoja na kijana mmoja aliyejulikana kwa jina la utani kama Tosser ambaye ndiye aliyeaminika kuwa aliendesha pikipiki siku ya mauaji. Watu hao wawili walifikishwa mahakamani ingawa vielelezo kama vile pikipiki na silaha iliyotumika havikupatikana. 
Novemba 1998, Paul Ward alipatikana na hatia ya mauaji ya Veronica Guerin na kuhukumiwa kifungo cha maisha. Wakati akiendelea kutumikia adhabu yake ya kifungo cha maisha, mtu mwingine aliyejulikana kwa jina la Brian Meehan naye alipatikana na kosa la kushiriki katika mauaji ya Veronica Guerin.
Kama vile Paul Ward, naye alihukumiwa kifungo cha maisha. Kwa upande wa John Gilligan, kesi yake iliendelea kuunguruma nchini Uingereza na hatimaye alihukumiwa kifungo cha miaka 28 kwa kosa la kusafirisha dawa za kulevya, adhabu ambayo ilipunguzwa hadi miaka 20 baada ya kukata rufaa.
Tukio la kuuawa kwa mwandishi huyu wa habari lilisababisha kutengenezwa kwa filamu mbili zilizojizolea umaarufu ambazo ni When the Sky Falls iliyotengenezwa mwaka 2000 na nyingine iliyopewa jina la mwandishi huyu, iitwayo Veronica Guerin iliyotengenezwa mwaka 2003.
Hata hivyo yupo mwandishi mmoja wa habari nchini Ireland aitwaye Emily O’Reilly, ambaye ametunga kitabu kinachozungumzia maisha hadi kifo cha Veronica Guerin alichokitoa mwaka 1998 na kukipa jina la Life and Death of a Crime Reporter.
Kitabu hicho kinatajwa kubeba maudhui ya kumsimanga Veronica na waajiri wake, kwamba Veronica binafsi alikuwa mzembe na aliyejisababishia umauti wake mwenyewe. Kitabu hicho kimeshutumiwa na watu wengi, kiasi cha kumuita mama huyu aliyetunga kitabu husika kwamba ana roho mbaya na anatafuta umaarufu kupitia mgongo wa Veronica Guerin baada ya kifo chake, madai ambayo, Emily binafsi aliyakanusha wakati alipohojiwa na Shirika la Utangazaji la Uingereza – BBC.


