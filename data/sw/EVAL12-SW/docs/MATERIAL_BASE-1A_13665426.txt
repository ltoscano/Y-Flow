
Waziri Mbarawa ambana mkandarasi Arusha

Imeandikwa na Hellen Mlacky

Imechapishwa: 25 Septemba 2016

WAZIRI wa Ujenzi, Uchukuzi na Mawasiliano, Profesa Makame Mbarawa amemtaka mkandarasi M/S Hanil Jiangsu J/V anayejenga barabara ya Sakina-Tengeru mkoani Arusha yenye urefu wa kilometa 14.1 kuhakikisha inakamilika ifikapo Machi mwakani.

Aidha, amemuagiza mkandarasi huyo kuhakikisha pia barabara ya mchepuo Arusha yenye urefu wa Kilomita 42.4 inakamilika ifikapo Oktoba mwakani.
“Meneja wa Wakala wa Barabara nchini (TANROADS) mkoa wa Arusha, hakikisha ujenzi wa barabara hizi unakwenda sambamba na ujenzi wa sehemu ya barabara inayoelekea Ikulu ya mjini Arusha ili kuiunganisha vizuri barabara hiyo kwa kiwango cha lami,” alisema.
Pia amemtaka kuhakikisha maji yanayopita kwenye madaraja yaliyopanuliwa baada ya ujenzi unaoendelea hayasababishi mafuriko kwenye makazi ya wananchi hasa nyakati za mvua.
Katika hatua nyingine, Waziri Mbarawa alisema serikali imedhamiria kuupanua Uwanja wa Ndege wa Arusha ambao ni wa nne kwa uingizaji wa mapato nchini ili kuondoa msongamano uliopo kwa sasa. Naye Meneja wa Tanroads mkoani Arusha, John Kalupale amemhakikishia Profesa Mbarawa kuwa ujenzi wa barabara mkoani Arusha utakamilika kwa wakati na ubora unaotakiwa.
“Tumejipanga kuhakikisha barabara ya Sakina-Tengeru na ile ya mchepuo zote zitakamilika kama ilivyopangwa ili kupunguza msongamano hali itakayovutia ongezeko la watalii na hivyo kukuza uchumi wa mkoa wa Arusha”, alisema.


