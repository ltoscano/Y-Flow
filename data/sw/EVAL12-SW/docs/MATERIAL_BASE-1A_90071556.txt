
Njia za mkato ni ushirikina au wizi Aug 22, 2012

NIMEKUWA nikijadili jinsi ambavyo tunahaha kutafuta na kukumbatia ujinga kiasi kwamba hatukubali kuelekezwa kuondokana na ujinga wetu, na jinsi ambavyo tuko tayari kumdhuru ye yote atakayejaribu kututoa katika ujinga wetu tuupendao sana.
Nimetoa mifano kadhaa ya mambo ya kijinga tunayoyafanya, pamoja na matamshi ya mara kwa mara ya wakuu wa jamii wanaojitamkia mambo bila kuyafikiria, mambo yanayodhihirisha kwamba kama wanalipwa hawalipwi ili wafikiri, na wanacholipwa kukifanya hakijulikani.
Bunge letu limekuwa ni kituo muhimu katika uendelezaji wa ujinga huo kwa jinsi linavyoendeshwa kwa jazba na azma ya kupata alama za kisiasa badala ya kutafuta njia za kuwatumikia wananchi waliowachagua wabunge.
Nimekwisha kueleza upuuzi unaoambatana na mkuu wa bunge kumsakama mbunge ye yote anayediriki kusema kwamba Rais ni dhaifu, hasa kama mbunge mwenyewe ni kutoka kambi ya upinzani( na wala hii haina maana kwamba mbunge wa chama-tawala haruhusiwi kumsema rais wake kuwa ni dhaifu).
Nimeeleza pia kuhusu mkuu mwingine aliyehamanika kutokana na mbunge mwingine kujadili ubovu wa majaji wetu, jambo ambalo linajulikana hata kwa mtoto mdogo.
Idara ya kwanza kulaumiwa kwa rushwa na uzembe (katika taarifa zote za ndani na nje ya nchi) ni idara ya mahakama, na mtu ye yote anayeng’aka akisikia hili likisemwa ana matatizo ya kimsingi. 
Yako matamshi mengi yanayotoka bungeni yanayodhihirisha uhafifu wa tafakuri nyuma ya matamshi ya wakuu wetu. Mengine yanachekesha. Mbunge mmoja ambaye ni mtu wa serikali aliwahi kusema kwamba utaratibu wa kumuuliza Waziri Mkuu maswali ya papo kwa papo unamdhalilisha Waziri Mkuu kwa sababu ambazo hazieleweki.
Bila shaka mbunge huyo alikuwa anajaribu kumfanya Waziri Mkuu afikiri kwamba ana mtetetzi mzuri bungeni, lakini alichofanikiwa kukifanya ni kuwafanya watu wanaofikiri wadhani kwamba Waziri Mkuu alikuwa ameshindwa kujibu maswali aliyoulizwa kiasi kwamba amedhalilika. Katika utamaduni wa kutofikiria sana tunachotaka kukisema, mbunge huyo hakuona kwamba yeye ndiye alikuwa anamdhalilisha Waziri Mkuu.
Mifano kama hii iko mingi mno, na anayetaka kuifuatilia kwa karibu anaweza hata kuandika kitabu. Katika makala ya wiki hii, kutokana na kalenda na matukio ya hivi karibuni, napenda kuangazia matendo yetu ya kipuuzi katika uwanja mwingine, ambao nao utadhihirisha jinsi tunavyoendelea kusaka ujinga na tukiupata tunaukumbatia kweli kweli na hatukubali ye yote atuondoe katika mkumbatio huo. Mambo ni yake yale kila tutakakoangalia.
Nazungumzia michezo ya Olimpiki iliyomalizika hivi karibuni mjini London, nikiangalia ushiriki wa Tanzania.
Kijana mmoja mwanamichezo alisema mapema kabla timu yetu haijaondoka kwenda London kwamba iwapo Tanzania ingerudi na medali moja, hata ya mbao, angechanachana vyeti vyake vyote. Mwisho wa siku kijana yule ameonekana alikuwa anajua alichokuwa akikisema.
Kama vile tunavyofanya katika masuala mengine, masuala yanayohusu michezo tumakuwa tukiyafanyia mzaha kwa muda mrefu kiasi kwamba hivi sasa ni kama tumejitoa kabisa katika ushindani wa kimichezo isipokuwa tunashiriki alimradi tushiriki. 
Cha kushangaza ni kwamba kila tunapoiaga timu nyingine kwenda kuboronga katika mashindano ya kimataifa, tunajidanganya kwa kusema kwamba timu itatuletea medali.
Kila mara tunaambulia patupu, lakini tumekataa kujifunza, na badala yake tumeendelea kukumbatia ujinga endelevu.
Kila mtu anayetaka kujua analijua hili: Ili kujenga misingi imara ya maendeleo ya michezo hatuna budi kuwekeza katika michezo shuleni, kuanzia shule za msingi, shule za sekondari, vyuo na viwandani.
Hii ni kazi inayohitaji mtazamo wa muda mrefu, muda wa kati na muda mfupi, kila masafa yakiwa na malengo yake ya ufanisi.
Tukitaka kujua tutajua kwamba hao wanaozoa medali katika michezo ya kimataifa ndivyo walivyofanya, lakini kwa kuwa hatutaki kujua hatujui.
Kutaka kushinda medali za Olimpiki bila kuwekeza shuleni ni sawa na kutafuta tiba kwa “kupata kikombe kimoja” au kufuta ujinga kwa “kuoga ndoo moja.” Msingi wake ni ushirikina au imani ya kuweza kuvuna usichokipanda, ambao ni wizi.
Nimesikia mara nyingi watu wakizungumza kuhusu matatizo ya michezo nchini mwetu, wengi wakidai waletewe makocha kutoka nje, ambayo maana yake ni makocha wazungu.
Hili halishangazi katika jamii ambayo imerudi kuamini kwamba hata nywele nzuri za mwanamke lazima zionekane za kizungu hata kama zimenyolewa kutoka katika maiti za nchini India.
Tumejififiza kiakili hadi tunaamini kwamba bila mzungu hatuwezi kufanya lo lote, hata kuotesha nywele.
Lakini tukiangalia kwa sekunde moja tu historia yetu, tutaona kwamba huu ni ujinga mkubwa. Mara zote tulipofanya vizuri katika mpira wa miguu, kwa mfano, makocha wetu walikuwa watu wa hapa hapa: Tumechukua ‘Gossage’ miaka miwili mfululizo (1964-1965) kocha akiwa Marijani; Simba SC imefika nusu fainali ya Klabu Bingwa Afrika (1974) kocha akiwa Paul West Gwivaha; Simba imeingia fainali ya kombe la CAF (1993), kocha akiwa Abdallah Kibadeni, na kadhalika.
Sasa hii injili inayohubiri umuhimu wa kocha wa kigeni inatoka wapi? Jibu ni kwamba tumekubali kuaminishwa kwamba kuna njia ya mkato katika kupata mafanikio, ambao ndio msukumo mkubwa katika nyanja zote za maisha yetu: kupata utajiri, kupanda cheo, kuwa ‘kiongozi wa siasa,’ kufanikiwa kimapenzi, na kadhalika.
Haishangazi kwamba kila kona ya miji yetu kuna vibao vinavyotangaza waganga
“kutoka Nigeria” wanaotoa tiba kwa matatizo yote duniani: nguvu za kiume, kushinda mitihani, kuondoa mikosi, kupanda cheo kazini, kuwa tajiri, na upuuzi mwingine.
Ni dhahiri kwamba watu wetu wanapenda njia za mkato. Kutafuta njia za mkato ni ujinga unaotokana na kutokutaka kusumbua akili zetu na kutopenda kufanya kazi kwa bidii na maarifa kwa mtindo wa kudumu.
Uwekezaji katika mfuno wa shule unahitaji fikra makini na mipangilio ya kudumu na itakayofuatiliwa kwa muda wote.
Watoto wanaoanzishiwa mafunzo ya PE na mafunzo ya michezo mbalimbali lazima wafuatiliwe tokea shule ya msingi hadi wanamaliza chuo, na kila awamu ya makuzi yao ikifuatiliwa kwa karibu.
Walimu na makocha wao watatakiwa; viwanja vya michezo visijengwe ‘magesti’ na vilabu vya pombe; vipatikane vifaa vya michezo vya gharama nafuu ili shule za chini kabisa ziweze kuvimudu;watoto wapatiwe lishe imara ili kujenga miili yao; mashindano baina ya shule yaandaliwe kwa umakini mkubwa, na kadhalika..
Kuliko kusumbua akili zetu na ‘kupoteza’ muda wetu kufanya yote haya, inatuwia rahisi zaidi kudai tupewe “kocha wa kigeni,” yaani mzungu, awaweke vijana kambini kwa miezi mitatu, halafu twende tuwafunge Brazil. Miaka 100 ijayo tutakuwa hapa hapa.
Ushabiki hausaidii sana katika hili, isipokuwa kama ushabiki huo utaandamana na mipango iliyoandaliwa kwa umakini mkubwa.
Nitarejea katika historia kwa mara nyingine. Katika maisha yetu kama Taifa, tumekuwa na marais wawili ambao wamejitambulisha kama wapenzi (mashabiki) wa michezo, katika awamu ya pili na awamu ya nne.
Awamu ya kwanza na awamu ya tatu marais wetu hawakujitambulisha kama mashabiki wa michezo. Lakini katika awamu zote nne, ni awamu ya kwanza ndiyo iliyokuwa na mafanikio makubwa katika michezo.
Ni chini ya awamu hii (ya kwanza) walipopatikana nyota wa michezo katika fani zote za kimichezo: akina Mbwana Abushiri na Zimbwe; akina Filbert Bayi, na Mujaya Nyambui; akina Titus Simba na Habibu Kinyogoli; akina Giddamis na Giddabit Shahanga.
Tujiulize ni kwa nini mafanikio ya wanamichezo hawa wote, na wengine ambao sikuwataja, yalipatikana katika utawala wa mtu ambaye hakujitambulisha kama shabiki wa michezo na wala hakuwaambia wanamichezo kwamba angewaletea kocha mzungu.
Jibu: Ulikuwapo utaratibu; ilikuwapo mifumo.


