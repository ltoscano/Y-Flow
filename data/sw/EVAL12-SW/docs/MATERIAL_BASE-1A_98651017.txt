
Tumedhamiria kwenye michezo- Nape

Imeandikwa na Hellen Mlacky

Imechapishwa: 06 Septemba 2016

WAZIRI wa Habari, Utamaduni, Sanaa na Michezo, Nape Nnauye amesema Serikali ya Awamu ya Tano imeamua kuwekeza katika michezo ili iwe shughuli rasmi ya kiuchumi.

Nape aliyasema hayo wakati akizungumzia utekelezaji wa mipango na mikakati ya wizara yake katika kipindi cha ‘Tunatekeleza’ kinachorushwa na Shirika la Utangazaji Tanzania (TBC1).
Alisema: “Kwa muda mrefu michezo katika nchi yetu imekuwa ni ridhaa na michezo ya ridhaa ni michezo ambayo huwezi kuitegemea kama shughuli ya maisha yako.
Lazima tuwekeze vijana wetu wakiwa wadogo na si kuwachukua wakiwa watu wazima”. 
Alisema ni lazima wabadilishe sheria na sera ili michezo iwe shughuli rasmi ya kiuchumi ikiwa ni pamoja na kuwekeza kwa watoto tangu wakiwa wadogo kwa kuwa bila hivyo michezo haiwezi kufanikiwa.
“Kwa sasa tunarasimisha sekta ya michezo na ndio maana tunafanya mapitio ya sera, changamoto ni kwamba kila tukijaribu kupata maoni ya wadau kwenye michezo inakuwa jambo gumu… Wa tanzania ni watu wazuri sana wa kulaumu na si wazuri wa kutafuta majibu ya matatizo yanayotukabili,” alisema.
Alisema: “Tumepeleka kuomba maoni ya wadau juu ya sera yetu ili tuipeleke michezo yetu kuwa shughuli rasmi ya kiuchumi…Tunataka tuwe na wachezaji wanaojua kwamba shughuli yangu ni michezo, maana tukiendelea na ridhaa kwamba mchezaji lazima afanye shughuli nyingine hatuwezi kuwa na wachezaji bora”.
Alisema pakiwepo na uwekezaji mzuri kwa vijana wadogo hata vyombo vya fedha navyo vitawaamini na kuweka mitaji yao wakiwa na imani kwamba nao watafaidika, hivyo wawekezaji wengi zaidi watajitokeza kuweka mitaji yao na kubadili sekta ya michezo.
Akizungumzia kuhusu wasanii kudhulumiwa haki zao, Nape alisema kuna mkakati wa kutengeneza sera ya filamu ili iwepo njia ya kufuata na kuboresha maisha ya wasanii kwa kuwa wana majina makubwa lakini mifukoni hawana kitu na hivyo kujikuta wakiingia katika njia zisizofaa.
“Kwa muda sasa tasnia ya sanaa hasa muziki ni tasnia ambazo hazipo rasmi sana na hivyo kufanya wajanja wachache kujitajirisha kupitia jasho la wasanii… Tuna kazi ya kurasimisha kazi za sanaa ili zitambulike kisheria, sheria iliyopo ina mapungufu yake ila pia inalinda haki za wasanii,” alisema.
Alisema moja ya sababu zilizomfanya kufanya operesheni ya ukaguzi ni pamoja na kuangalia utamaduni na mazingira ya filamu, kwa kuwa picha nyingi hazina maadili hivyo zote za nje ni lazima ziende Bodi ya Filamu ili ziwekwe katika makundi na kuainishwa kulingana na umri.
Aidha alisema elimu zaidi inatakiwa kutolewa kwa wasanii hasa wa mikoani na kuwapa mafunzo ya taaluma za kazi zao kuwa za kisasa na kuwaelekeza namna ya kufanya bila ya kuiga tamaduni za nje kwa kuwa wana wafuasi wengi hivyo lazima wawe kioo kwa kutoa sura ya utamaduni wa Mtanzania.
Alisema: “kwa miaka mingi utamaduni umekuwa ni utambulisho wa Taifa fulani ila kwa sasa tuangalie kama chombo cha kulijenga Taifa… Taifa letu lina makabila 126 na kila Taifa lina utamaduni wake hivyo ni Taifa lenye utajiri wa utamaduni lakini utamaduni wetu unapotea na tumeanza kuiga tamaduni za wenzetu kwa mavazi na vyakula na hili ni changamoto”.
Alisema wanachofanya ni kupitia baadhi ya mambo katika tamaduni ili washauri yapi yaendelee kutumika na yapi yaachwe ili kuulinda utamaduni usipotee na urithishwe kizazi hadi kizazi.


