
Mahakama yatoa amri kwa Tobiko
Na RICHARD MUNGUTI
MKURUGENZI wa Mashtaka ya Umma (DPP) Keriako Tobiko jana alipewa siku 14 kuwasilisha mahakamani hati ya umiliki wa shamba la Sh1.6 bilioni linalomilikiwa na wafanyabiashara wanne.
Hakimu mwandamizi Bi Teresia Murigi alimwamuru Bw Tobiko awasilishe hati hiyo ndipo mawakili wanaowatetea wafanyabiashara hao waweze kumhoji shahidi aliyedai ndiye alitayarisha kandarasi ya mauzo ya shamba hilo kati ya rais mstaafu Daniel arap Moi na kampuni ya Tulip Properties Ltd mnamo 1996.
Bi Murigi alikuwa ameelezwa na kiongozi wa mashtaka Patrick Gumo kwamba "afisi ya DPP haijapewa hati hiyo ya umiliki wa shamba hilo na kampuni ya Tulip." Bw Gumo anayeongoza mashtaka dhidi ya Mabw Simon Kiprono Laboso, Mohammed Nur, Macdonald Lijoodi Makaka na Mohammed Hassan alisema "afisi ya DPP haina hati ya shamba hilo lenye thamani ya Sh1.6 bilioni." Bi Murigi anayesikiliza kesi ya ughushi wa hati ya umiliki wa shamba hilo dhidi ya washtakiwa hao wanne alielezwa "afisa anayechunguza kesi hiyo alimweleza hati hiyo ilipotea." Bw Gumo alisema kesi dhidi ya wanne hao itasimama ikiwa hati ya umiliki wa shamba hilo itapatikana. 
"Kufaulu kwa kesi hii kunategemea hati hii ya umiliki. Na kwa hivyo sijui hii korti itaamua kesi hii namna gani," akasema Bw Gumo.
Baada ya kukiri hivyo, mawakili Kamau Karori, William Arusei na Innocent Muganda waliomba mahakama ifutilie mbali kabisa ushahidi wowote kuhusu hati ya umiliki wa shamba hili.
"Naomba hii mahakama imshurutishe Bw Gumo awasilishe mahakamani hati ya umiliki wa shamba hili ndipo nimuulize maswali wakili Virinder Nath Goswami anayesema alitayarisha mkataba uliotumiwa na Tulip kununua shamba hilo kutoka kwa Rais mstaafu Daniel arap Moi 1996," akasema Bw Karori.
"Sina hati miliki ya shamba hili.
Ijapokuwa Tulip inadai hati miliki ya shamba hili waliyonayo washtakiwa hawa wanne ni bandia, sina hati halisi," akasema Gumo.
Mahakama iliambiwa na Bw Karori kuwa washtakiwa hao wanne ndio walipasha polisi habari kuwa hati miliki ya shamba hilo ni bandia.


