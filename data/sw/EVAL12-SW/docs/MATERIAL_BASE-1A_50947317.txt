  Amefungia timu yake mabao mengi, sasa ataka Sofapaka
KATIKA umri wa miaka 24, mshambulizi Paul Mungai Waithera ameonyesha kuwa nyota yake ya kucheza soka katika klabu tajika hapa nchini na ughaibuni imetakata.
Hii ni baada ya nyota huyu kupachika magoli mengi katika ligi ya mkoa wa kati, kanda ya Aberdare. Fauka ya hayo Mungai aliiwezesha timu ya Mwimuto Wailers ya eneo bunge la Kabete, kaunti ya Kiambu kuongoza kundini kwa alama 63 na kupiku timu zote 16 zilizo kundi B.
Kwenye fainali na washindi wa kundi A na Butterfly katika uga wa shule ya upili ya Makuyu, kaunti ya Murang’a Mungai alipachika bao la ushindi.
Mungai alianza usogora, pasi za uhakika na kuvurumisha makombora mazito langoni tangu akiwa darasa la saba katika shule ya msingi Lower Kabete.
Ni hapa alipoimarisha uchezaji na kufanya shule yake katika maeneo bunge ya Kabete na Kikuyu kuwika.
Alizidi kutamba na kujijengea jina alipojiunga na shule ya upili ya Bishop Ndingi Mwala, kaunti ya Machakos. 
Akiwa naibu nahodha Mungai alitunukiwa tuzo ya mchezaji bora akiwa kidato cha tatu.
“Kipaji changu kilitambuliwa na mlezi wa timu ya Mwimuto Wailers John Ndungu ‘Jammu’ tangu nikiwa shuleni, hapo nilishawishika na nikajiunga ambapo ninacheza hadi wa sasa,” aeleza Mungai.
Baada ya kuvuma kwenye timu na kuutwaa ubingwa, Mungai ana matumainiya kujiunga na Sofapaka inayoshiriki ligi kuu nchini.
Anawaomba wakuu wa timu hii kumfanyia majaribio ili ndoto yake itimie.


