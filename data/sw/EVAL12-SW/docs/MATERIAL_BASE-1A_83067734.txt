
Serikali yaahidi mazingira bora sekta binafsi

Imeandikwa na Francisca Emmanuel

Imechapishwa: 20 Septemba 2016

SERIKALI imesema itaendelea kuweka mazingira mazuri kwa wawekezaji kutoka sekta binafsi ambao wamekuwa na mchango mkubwa katika sekta ya nishati na madini.

Akizungumza katika semina ya wafanyabiashara wa nishati kati ya Norway na Tanzania jana jijini Dar es Salaam, Katibu Mkuu wa Wizara ya Viwanda, Biashara na Uwekezaji, Profesa Adolf Mkenda alisema sekta binafsi zinachangia ukuaji wa uchumi katika sekta mbalimbali.
Alisema sekta hizo zimekuwa zikisaidia upatikanaji wa nishati ya umeme katika maeneo mbalimbali, hivyo kwa kushirikiana na Norway wataboresha sekta hiyo kwa Wa tanzania wenye ujuzi wa masuala ya nishati kujifunza teknolojia za kisasa.
“Ushirikiano baina yetu na Norway ulianza miongo kadhaa iliyopita katika uendelezaji wa umeme utokanao na maji na usambazaji wake. Vipaumbele vya Serikali ya Awamu ya Tano, ushirikiano katika kuboresha nishati kumepewa nguvu na sekta binafsi zimepewa fursa ya kuwekeza na kushirikiana kibiashara,” alisema Profesa Mkenda.
Balozi wa Norway nchini, Hanne-Marie Kaarstand alisema lengo la semina hiyo ni kuongeza idadi ya wawekezaji katika sekta ya nishati kwa kutumia mbinu zitakazotolewa na wadau kutoka Norway na Tanzania.
Alisema kupitia semina hiyo, wawakilishi 80 kutoka sekta binafsi na taasisi za umma, watazitambua mbinu za kisasa zinazotumiwa na Norway ambayo ni miongoni mwa mataifa vinara katika sekta hiyo inayozalisha nishati ya umeme wa maji.
“Sekta binafsi ni ufunguo muhimu wa maendeleo ya sekta ya nishati hapa Tanzania na Norway. Tuna utaalamu wa muda mrefu kuhusu sekta ya nishati, hivyo kwa kushirikiana nanyi, sekta hii itafanikiwa,” alisema Balozi Kaarstand na kuongeza kuwa Norway ni mzalishaji wa sita duniani katika masuala ya uzalishaji na utaalamu wa nishati endelevu wa umeme wa maji na kwamba umekuwa ukitumika kwa asilimia 95.
Pia alisema kampuni 14 kutoka Norway ndizo zinazotoa mafunzo kuhusu sekta hiyo kwa kufanya gesi itumike kuzalisha nguvu ya umeme pamoja na masalia au takataka vitumike katika uzalishaji huo.
Naibu Katibu Mkuu katika Wizara ya Nishati na Madini, Dk Juliana Pallangyo aliipongeza Serikali ya Norway kwa mchango wake katika sekta hiyo kupitia programu mbalimbali ikiwemo maendeleo ya ujenzi na ukarabati wa mitambo ya dharura ya umeme wa maji na kufadhili fedha kwa ajili ya umeme vijijini.
Alisema serikali itaendelea kuthamini mchango wao na kwamba wataendelea kushirikiana kwa ajili ya kuleta maendeleo nchini.


