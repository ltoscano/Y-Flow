
Sanani na utabiri wa mvua
Dodoma. Wafipa wa Sumbawanga poleni kwa kupokonywa haki yenu ya kutabiri mambo mazuri, ikiwamo masuala ya mvua.
Kumbe watu wengi wanahangaika na utabiri wakati Wafipa wanaweza kutabiri hata mvua badala yake eti wanaambiwa ni maarufu kuruka kwa ‘nyungo’.
Mfipa halisi ni mbunge kijana, Haida Sanani ambaye anajua habari zote za utabiri wa mvua kuliko Mamlaka ya Hali ya Hewa (TMA) ambao anasema wanatabiri mvua ya Dar es Salaam.
Juzi, mbunge huyo alitoa vituko viwili mjengoni, kwanza alipinga suala la Mwenge wa Uhuru akisema hauna uwezo wa kumulika mashamba, lakini pili akaonya juu ya utabiri wa mvua kuwa unadanganya.
“Wazee wa mila wa Kifipa walikuwa na uwezo wa kutabiri kama mwaka unaweza kuwa na mvua nyingi au kidogo na tulifanikiwa kulima na kupata, lakini hawa Mamlaka ya Hali ya Hewa wanatabiri vibaya,” alisema Sanani.
Katika hoja yake bila hofu aliiomba Serikali kuacha kutumia utabiri wa kisayansi badala yake watumie utabiri wa Kifipa katika kanda ya huko ili kuepuka hasara.
Anaweza kuwa na maana kama atasikilizwa, lakini asije akaamua kufanya majaribio mvua ikanyesha mjini Dodoma hadi kulivunja jengo la Bunge, maana ile Sumbawanga bwana!


