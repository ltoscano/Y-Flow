
‘JWTZ haiendeshwi kama taasisi ya kiitikadi’

Imeandikwa na Mwandishi Wetu

Imechapishwa: 13 Septemba 2016

JESHI la Ulinzi la Wananchi Tanzania (JWTZ) limesema halifanyi kazi kwa utashi wa kisiasa, bali kazi yao ni kulinda umma na taifa na kamwe lisihusishwe na taasisi ya kiitikadi.

Taarifa ya Kurugenzi ya Habari na Mahusiano iliyotolewa leo jijini Dar es Salaam kwa vyombo vya habari ilisema JWTZ kama majeshi mengine katika nchi mbalimbali duniani, hutekeleza na kutimiza shughuli zake zote kwa utaratibu ulioratibiwa kwa umakini na weledi wa hali ya juu.
Hivyo, si sahihi kutumia maneno ya uchochezi kuuaminisha umma kuwa jeshi hilo limeingia kwenye siasa, wakati kazi yake ni kulinda umma na taifa.
Kauli hiyo ilitolewa kutokana na gazeti la Tanzania Daima la Septemba 7, 2016 lililochapisha makala isemayo “Moyo wangu unalia huku macho yanacheka” iliyoandikwa na Paschally Mayenga akidai Jeshi lilirusha ndege vita kuwatisha watu wakati wa maadhimisho ya Siku ya Majeshi, Septemba Mosi mwaka huu.
Taarifa ilisema kwa kuzingatia kwamba makala hayo yanaweza kupotosha ukweli juu ya jeshi hilo, ni vyema wananchi wakaelewa kuwa jeshi hilo tangu lilipoasisiwa mwaka 1964 limekuwa likifanya kazi zake ambazo ni pamoja na operesheni, mafunzo, mazoezi na sherehe kwa weledi.
Ilisema katika makala hayo, lugha iliyotumika ni uchochezi unaolenga kuonesha kuwa jeshi limeingia kwenye siasa wakati kazi ya jeshi ni kulinda umma kwa ujumla wake na Taifa na wala si taasisi ya kiitikadi. Limeonya kuwa mwandishi asipende kulihusisha na masuala ya siasa.
Taarifa hiyo ilisema mwaka huu jeshi hilo lilipanga kuadhimisha miaka 52 ya kuzaliwa kwake na walieleza mapema mambo waliyopanga kuyafanya simu hiyo ambayo ni pamoja na kufanya usafi wa mazingira, kuchangia damu, kutoa huduma za tiba na ushauri nasaha kwa walioambukizwa Virusi Vya Ukimwi, wenye kisukari, shinikizo la damu na maradhi mengine.
Pia walizungumzia kuhusu kurusha ndege vita kama sehemu ya shamrashamra za sherehe za kuzaliwa kwa jeshi hilo ili kuwahamasisha wananchi na sio kuwatisha wananchi kama mwandishi kwenye makala hayo alivyosema.
“Lugha na maneno yaliyotumika ni uchochezi unaolenga kuonesha kuwa Jeshi limeingia kwenye siasa wakati kazi ya Jeshi ni kulinda umma kwa ujumla wake na Taifa na wala Jeshi si taasisi ya kiitikadi. Hivyo asipende kulihusisha Jeshi na siasa,” ilieleza taarifa ya JWTZ.
Taarifa hiyo ilisema ni vyema mwandishi akawa makini na kupata elimu ya uelewa wa shughuli za jeshi na makusudio yake kuliko kutumia mifano isiyo sahihi kupotosha umma na kutaka kutengeneza ufa kati ya jeshi hilo, serikali na umma na kuwataka wananchi kupuuza makala hayo na kuliunga mkono jeshi hilo.




