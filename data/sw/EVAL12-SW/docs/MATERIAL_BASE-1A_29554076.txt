

NI simulizi zinazohusu ubabe wa Pablo Emilio Escobar, aliyetoka familia ya mwalimu na mkulima, alivyoanza uhalifu, alivyojitengenezea utajiri, maisha yake mafupi ya kisiasa, asivyoruhusu chochote kikatize kwenye himaya yake na namna mamlaka za Colombia zikishirikiana na Marekani zilivyogundua njia pekee za kumkabili ni kutumia wahalifu pamoja na ‘kuishikilia mateka’ familia yake.
Licha ya kuwa alikuwa mhalifu, machoni pa umma hasa watu wa kada la chini alikuwa mhisani na shujaa mkubwa, si tu nchini mwake Colombia bali pia nje ya mipaka ya taifa hilo ikiwamo Marekani iliyokuwa ikimwinda kwa muda mrefu.
Anaaminika kuwa ndiye mhalifu tajiri zaidi na wakati huo huo mhisani mkubwa, ambaye hakuwahi kutokea katika historia ya dunia, akiwa amejenga maelfu ya makazi katika vitongoji masikini, miundo mbinu isiyo na idadi kuanzia shule, hospitali, makanisa, viwanja vya michezo, barabara na kila aina ya misaada.
Katika toleo la wiki kwa wiki ya pili mfululizo tuliendelea na yaliyojiri katika siku isiyosahaulika Colombia ya Alhamisi ya Desemba 2, 1993, ambapo Escobar yu mafichoni akimsaidia mwanae kujibu maswali aliyopewa na mwanahabari, lakini pia kikosi cha polisi cha kunasa mawasiliano Colombia kinahisi kubaini hapo alipo. Sasa endelea………
Wakati Luteni Hugo akijaribu kubaini unakotoka mlio wa simu wa Escobar, kinara huyo wa unga duniani alikuwa akiendelea na mazungumzo na mwanawe Juan.
Juan Pablo alirudia swali kutoka orodha ya maswali 40 aliyopewa na mwandishi wa Colombia.
Yeye na baba yake waliendelea kutengeneza majibu ya maswali hayo.
Swali la sasa liliuliza kwanini mataifa mengineyo pia yalikataa kuruhusu Juan Pablo, mama na dada yake kuingia katika ardhi zao.
Familia hii iliishi chini ya vitisho vya kuuawa na genge la visasi la wanamgambo wa Los Pepes, hivyo ilitamani sana kuikimbia Colombia.
“Nchi hizo zilitukatalia kuingia kwa sababu hazifahamu ukweli,” Escobar alisema, akimjibua mwanawe swali hilo.
“Ndiyo,” Juan Pablo alikubaliana nalo huku akiandika notisi wakati baba yake akizungumza.
“Tunatarajia kubisha hodi kwa kila ofisi za ubalozi duniani kwa sababu tumedhamiria kupambana katika hili,” Escobar aliendelea.
“Kwa sababu tunataka kuishi na kusoma katika nchi nyingine bila walinzi na pengine tukiwa na majina mapya.”
“Sawa kabisa, kama ujuavyo baba,” Juan Pablo alitaka kumtaarifu baba yake kitu kipya. 
“Nilipokea simu kutoka kwa mwandishi huyu akinitaarifu Rais Alfredo Cristiano kutoka Ecuador, hapana, nadhani ni kutoka El Salvador . . .”
“Unasema kweli?” Escobar aliuliza huku akiondoka na kuhamia katika dirisha la gorofa ya pili, baada ya kubaini mazungumzo hayo yalichukua dakika kadhaa.
Alikuwa amejiwekea ukomo wa kuzungumza kwa muda mfupi ili kutonaswa. 
Wakati akisikiliza ‘taarifa njema’ za mwanawe, akapepesa macho kuelekea nje kuangalia magari yaliyokuwa yakipita mtaani.
“Ndiyo, amejitolea kutupokea. Nilisikia kauli vyema na aliniunganisha na simu,”Juan alimhakikishia baba yake.


