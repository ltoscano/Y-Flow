
Mururi apata rasmi mikoba ya Chemelil
ALIYEKUWA kocha wa Chemelil Sugar, Mike Mururi amepokezwa rasmi mikoba ya Kakamega Homeboyz ambao walipandishwa ngazi kushiriki Ligi Kuu ya KPL msimu huu.
Kuajiriwa kwa Mururi aliyetawazwa Kocha Bora katika Tuzo za FOYA mnamo 2014 kulitokana na kuondoka kwa Edward Manoah aliyegura Homeboyz msimu uliopita.
Mururi alitimuliwa na Chemelil Sugar mnamo Agosti mwaka jana baada ya kikosi hicho kusajili msururu wa matokeo duni.
Kufurushwa kwa mkufunzi huyo ambaye aliwahi kuisakatia Harambee Stars kulijiri pindi baada ya Chemelil kuwafungia milango kwa muda usiojulikana meneja Rajab Saidi na msaidizi wake, Meshack Muyonga.
Akidhibiti mikoba ya klabu hiyo katika msimu wa 2014, Mururi aliongoza kikosi hicho kushikilia nafasi ya tano, nambari bora zaidi kuwahi kutwaliwa na Chemelil katika historia ya uwepo wao katika KPL.
Akithibitisha kuteuliwa kwa Mururi, Katibu Mkuu wa Homeboyz, Gilbert Alushula amesema kwamba wanapania kutegemea pakubwa tajriba ya miaka mingi anayojivunia Mururi ili kutoa ushindani mkubwa katika kampeni za KPL msimu huu.
“Mururi ni kocha wa haiba kubwa aliye na uzoefu wa muda mrefu katika KPL kama mchezaji na kocha vilevile. Hapana shaka atakuwa nguzo muhimu,” alisema Alushula. -CHRIS ADUNGO


