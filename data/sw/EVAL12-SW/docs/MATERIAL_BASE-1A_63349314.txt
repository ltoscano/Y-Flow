
WAASI M23 WAPATA KIPIGO CHA NGUVU

April 11, 2013
Kikundi cha waasi dhidi ya Serikali ya nchini Jamhuri ya Kidemokrasia ya Kongo (DRC) cha M23, kimesambaratishwa na majeshi ya nchi hiyo yanayosaidiwa na Majeshi ya Kulinda Amani ya Umoja wa Mataifa yaliyopo nchini humo. Majeshi hayo ya UN, maarufu kwa kifupi kama MONUSCO, yalizidisha mapambano makali dhidi ya majeshi ya kikundi hicho kuanzia Jumapili iliyopita katika Jimbo la Kivu Kaskazini, ambapo hadi kufikia jana waasi hao walikuwa wanakimbia kuelekea eneo la Kaskazini zaidi kwenye mpaka wa nchi na Uganda. Kwa mujibu wa taarifa ya Mwandishi Wetu ambaye anafuatilia mapigano hayo kutokea miji ya Bujumbura, Burundi, na Kigali, Rwanda, wapiganaji wa M23 walijaribu kujihami kwa kutumia silaha zote, ikiwemo makombora, lakini yalizidiwa nguvu na majeshi ya MONUSCO ambayo yalitokea pande zote isipokuwa Kaskazini. Taarifa zinaeleza kuwa mapambano makali zaidi yalitokea Jumanne ya wiki hii katika eneo la Mbuzi umbali wa kilomita 80 Kaskazini mwa mji mkuu wa Jimbo hilo la Kivu Kaskazini, Goma, ambapo wapiganaji waasi takribani 70 waliamua kujisalimisha kwa MONUSCO. Hakuna taarifa rasmi za maafa kwa pande zote na juhudi za kupata taarifa zozote kuhusiana na majeruhi hazikupatikana mara moja. Majeshi hayo ya UN ambayo pia yanajumuisha vikosi kutoka nchi za Tanzania, Afrika ya Kusini na Malawi, yamepewa kibali na Baraza la Usalama la Umoja wa Mataifa ili kuwapokonya silaha waasi ambao kwa miaka kadhaa wamejichimbia katika Jimbo lote la Kivu (Kaskazini na Kusini) na kusababisha maafa kwa raia wa eneo hilo. Serikali ya Rais Joseph Kabila pamoja na UN wamekuwa wakizituhumu Rwanda kwa kuwaunga mkono waasi wa eneo hilo ambao wanataka kupindua serikali. Hata hivyo, mara kadhaa Rais Paul Kagame wa Rwanda amekuwa akipuuza madai hayo kwa kukanusha kuhusika kwao. Wakikanusha habari za kusambaratishwa, msemaji wa M23 kwa kupitia tovuti ya kikundi hicho baadaye alitoa taarifa kukanusha na kudai kuwa majeshi yao yaliamua kujiondoa kutoka eneo la mapambano na kuelekea Bunagana, mpakani mwa nchi hiyo na Uganda ambako ndiko makao makuu ya viongozi wao. Taarifa hiyo ilidai kuwa; “Kujiondoa kwetu si dalili ya kusambaratishwa, isipokuwa ni mbinu ya kiufundi.” Hata hivyo, taarifa mpya za jana Jumatano ambazo zilithibitishwa na Mkuu wa Jimbo la Kivu Kaskazini, Julien Palaku, zilithibitisha kutokea mapigano makali katika eneo la Bunagana, mpakani mwa DRC na Uganda, ikimaanishwa kuwa MONUSCO tayari wameyafikia majeshi hayo ya waasi kwenye makao ya makuu


