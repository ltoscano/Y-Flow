
Serikali kuboresha maeneo ya biashara Dodoma

Imeandikwa na Sifa Lubasi, Dodoma

Imechapishwa: 06 Oktoba 2016

SERIKALI imeahidi kuboresha mazingira ya biashara katika mji wa Dodoma ikiwemo kujenga masoko yenye hadhi ya makao makuu.

Waziri Mkuu, Kassim Majaliwa ametoa ahadi hiyo wakati wa ziara ya kushtukiza katika soko la sabasaba na eneo la One Way Mjini Dodoma. 
Majaliwa amesema, serikali itaboresha mazingira ya kufanyia biashara ili yalingane na hadhi ya makao makuu ya nchi.
Akizungumza na wafanyabiashara wa Oneway, Majaliwa amesema wafanyabiashara wengi wamepanga bidhaa zao nje ya maduka na kusababisha walio ndani ya maduka kushindwa kufanya biashara.
Amesema wafanyabiashara wanaofanya biashara nje ya maduka ya wengine wataondolewa na kupelekwa maeneo mengine ili mtaa huo upitike na watu wanunue vitu kwa uhuru tofauti na ilivyo sasa.
Majaliwa amesema, watumishi wengi wa serikali wanahamia Dodoma na kwamba, hiyo ni fursa kwa wafanyabiashara kuboresha huduma zao ikiwemo kujeng nyumba kwa ajili ya kupangisha.
Akiwa katika soko la Sabasaba wafanyabiashara wamemweleza kero kubwa ni mazingira ya biashara kuwa mabaya hasa nyakati za mvua kwa kuwa hakuna mifereji ya kupitishia maji.
Mwenyekiti wa soko la sabasaba, Athumani Makole alisema serikali iwaruhusu kujenga vibanda kwa ramani inayotakiwa kwa kuwa wakienda wawekezaji na kujenga maduka makubwa kodi itakuwa kubwa na watashindwa kumudu.
Soko hilo lina wafanyabiashara 2,500.


