
Tujifunze, tuwe na nidhamu tunapopanda mabasi
Wiki iliyopita nilizungumzia changamoto mbalimbali zinazoukabili mradi wa mabasi ya mwendo wa haraka ambao umeanza kazi mwezi mmoja uliopita.
Takwimu zilizopo zinaweza kuanza kukatisha tamaa na kuuonyesha mradi huo kama hasara badala ya faida kwa jamii.
Kwa bahati mbaya, mradi huo wa mabilioni umeanza kuwa mchwa, kama kwa mwezi wa kwanza umetafuna Sh100 milioni za matengenezo ya magari yaliyopata ajali, itakuwa vipi baada ya mwaka mmoja?
Hili ni swali ninalojiuliza ninapoendelea kuusawiri mradi huo ambao kwa bahati ninapanda mabasi yake kila jioni nitokapo kazini.
Kuna mambo kadhaa ambayo waendeshaji wa mradi hawana budi kuyafanyia kazi haraka kama wanataka kuona mradi ukipiga hatua.
Kwanza, ni utaratibu wa kununua tiketi za kupandia mabasi yale, ambazo zinapatikana kwenye vituo ambavyo katika baadhi ya maeneo kama Manzese ni vichache, jambo linalouharibia mradi huo na kwa namna moja au nyingine zinaugeza kero.
Inawezekana kuwa wahudumu wa vituo vile, wakiwamo wanaokatisha tiketi na wenzao wa mtandao wa mawasiliano, hawazungumzi kwa lugha moja, hawaambiani zinapotokea kero kama za mtandao kushindwa kutoa tiketi, jambo linalosababi sha kero kwa abiria.
Pili, vituo vya kukatia tiketi, hasa Kimara, Kivukoni, Gerezani, ambako mabasi yanaanzia safari wakati mwingine vinalemewa na wingi wa abiria, kiasi kwamba waendeshaji wa mradi ni kama hawaoni kuwa hili nalo ni tatizo.
Tatu, kwenye vituo vikuu, Kimara, Kivukoni, Gerezani, nidhamu ya baadhi ya abiria, wanaopanda magari yale wanapofika mwisho wa safari zao, wengi wao wanakutana na wale wanaosubiri mabasi hayo ambao hukurupuka kwa haraka zao bila kujali kama miongoni mwa abiria wanaoshuka wapo watoto wadogo, wazee, wajawazito au hata walemavu, ambao wanatiwa misukosuko mingi isiyo ya lazima.
Nne, ndani ya mabasi, baadhi ya madereva wamekosa umakini na uzoefu ukiwamo wa kuwaeleza abiria majina ya vituo, ingawa kwenye jambo hili nakiri kusema kweli wamefundishwa na kuiva, kwa jumla wengi wanatimiza wajibu wao ipasavyo, ninawapongeza kwa moyo wa dhati.
Kuhusu abiria kukimbilia mabasi, niishauri mamlaka inayohusika ishirikiane na Jeshi la Polisi Kanda Maalum ya Dar es Salaam na mikoa yake, Ilala na Kinondoni ambako mradi huu unafanya kazi ili kuanza kuweka nidhamu ya abiria kuwa kwenye mistari na foleni za kupanda mabasi yale, siyo kusukumana, jambo ambalo linapoteza sifa ya mradi huo wa kipekee kwa nchi za Afrika Mashariki.
Ni wazi kuwa abiria kupanga mistari, utaratibu huo unafanyika Kenya, Rwanda na Uganda, ambako huoni abiria wa mabasi ya abiria , yaani matatu kule Nairobi, Nakuru na miji mingine akikimbilia basi, kama inavyofanyika Dar es Salaam. 
Niwashauri wakuu wa mamlaka inayosimamia mradi huo wake jasiri, wasiogope kuwatumia askari polisi kwa muda kama wa wiki moja au mbili, asubuhi na jioni na askari wale wasimwogope mtu yeyote, wamwajibishe mkaidi au mkorofi yeyote anayekiuka kanuni na taratibu, zikiwamo za kununua tiketi kwa kupanga msitari, kupanda mabasi kwa mistari kulingana na mabasi yaendako, kwa hakika tutaona matokeo yake.


