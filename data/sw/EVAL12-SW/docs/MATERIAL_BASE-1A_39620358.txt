
Ugonjwa watambuliwa
Na STEPHEN MUTHINI
UGONJWA usiojulikana ambao uliwapata wanafunzi 44 kutoka shule ya msingi ya Karachuta iliyoko Kieni, Kaunti ya Nyeri sasa umetambuliwa kama Hepatitis A.
Jana Afisa Mkuu wa Afya katika Kaunti ya Nyeri Dkt David Ndegwa alisema, hata ingawa uchunguzi wa mahabara haukupata virusi vya ungojwa huo, madaktari wamegundua uhusiano baina ya ungojwa huo na mwanafunzi mmoja ambaye alikuwa ametembelea Kaunti ya Narok ambako ungojwa wa Hepatitis A uliripotiwa mwezi jana. 
Bwana Ndegwa alieleza kwamba , sababu ya kukosekana kwa virusi hivyo wakati wa uchunguzi ni kwa kuwa virusi hivyo hupotea baada ya kukaa kwa mwili kwa zaidi ya wiki moja.
Aliongeza kusema kwamba mwanafunzi mwingine kutoka shule hiyo alipatikana na dalili za ungojwa huo hapo jana na kutibiwa.
Wanafunzi wote ambao walikuwa wamelazwa hospitalini sasa wako katika hali nzuri ya afya na wameruhusiwa kwenda nyumbani.
Bwana Ndegwa alisema kwa sasa Serikali ya Kaunti inafanya uchunguzi kuhakikisha kwamba ungonjwa huo hausambai.


