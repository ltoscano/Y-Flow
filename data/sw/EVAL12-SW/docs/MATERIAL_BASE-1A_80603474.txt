Kigoda cha Mwl. Nyerere – Tusiimbe nyimbo bali tutende
Apr 11, 2013

APRILI 10 hadi 12, mwaka huu, Kigoda cha Mwalimu Nyerere Chuo Kikuu cha Dar es Salaam, kitakuwa na Tamasha la Tano la Mwalimu Nyerere. Tamasha hili ni la wazi kwa watu wote.

Naandika makala hii kuwahimiza Wa tanzania kujitokeza kwa wingi kwenye tamasha hili. Ni jambo la aibu tamasha hili likiwa na watu wengi kutoka nje ya Dar es Salaam na nje ya Tanzania. Kadri miaka inavyosogea ndivyo tamasha hili linawavuta watu wengi kutoka nje ya Tanzania, hasa Kenya.

Vijana wa “Bunge la Wananchi la Kenya” wanapenda tamasha hili. Wanakuja kujifunza juu ya maisha na matendo ya Mwalimu Nyerere, lakini tukizubaa hawa ndiyo watakuwa walimu wetu juu ya maisha ya mtu tuliyeishi naye hapa Tanzania.

Nakipongeza Chuo Kikuu cha Dar es Salaam, kuanzisha Kigoda cha Mwalimu, kwa lengo la kufufua mawazo ya Mwalimu yanayozikwa na wachache wasiokuwa na mapenzi mema kwa taifa letu na wasioipenda Afrika. Kigoda hiki kitusaidie kuzunguka nchi zote za Afrika tukipinga ubaguzi na kuhimiza umoja na ushirikiano.

Tupinge ubaguzi nchini Sudan, DRC, Burundi, Afrika ya Kusini na kwingineko. Tupinge vita inayoendelea Somalia, Darfur, Uganda na kwingineko. Tuhakikishe serikali yetu inasitisha ubaguzi wa kuwafukuza watu kwa kisingizio cha uhamiaji haramu.

Kigoda cha Mwalimu kichochee shirikisho imara la Afrika ya Mashariki na hatimaye Shirikisho la Afrika nzima. Tuhakikishe Kigoda hiki kinakuwa chemchemi ya Umajumuhi wa Afrika. Muhimu zaidi ni kuhakikisha Kigoda kinapanga mikakati ya utekelezaji, zisiwe nyimbo na ngonjera bali matendo. 

Pamoja na pongezi kuna angalizo. Tusianzishe nyimbo za Kigoda, bali tuingie kwenye matendo. Hili ni Tamasha la tano. Je, tumejifunza nini kutokana na matamasha yaliyotangulia? Je, ni matamasha ya kuweka mikakati? Au ni tamasha kama mengine ya kila mwaka kuja yanapita?

Kuna kitu kipya katika matamasha haya ya Mwalimu? Ni uwanja na jukwaa la wasomi kuonyeshana usome wao au ni jukwaa la kuleta mabadiliko na kusukuma maendeleo katika nchi za Afrika? Kila mwaka tunakuwa na kauli mbiu. Ni kiasi gani kauli mbiu hizi zinafanyiwa kazi? Je, ni nyimbo tu, au kuna mikakati ya utekelezaji. Kauli mbiu ya mwaka huu ni maendeleo ni mapambano ya ukombozi. Tuna mikakati gani ya kutekeleza kauli mbiu hii?

Hivyo tusiimbe wimbo wa Umoja wa Afrika, tusiimbe wimbo wa binadamu wote ni sawa, wimbo wa Azimio la Arusha, bali tutekeleze falsafa hii. Tusimkumbuke Mwalimu Nyerere, kwa mihadhara mizuri ya kupendeza, bali tuunde mifumo ya kutuwezesha kutekeleza falsafa hii ambayo ni urithi wetu mkubwa. Mwalimu, aliwaheshimu binadamu wote na alifanya jambo hili kwa matendo! Aliamini Afrika ni lazima iungane; na alifanya hivyo kwa matendo kwa kufungua milango ya Tanzania kwa kila Mwafrika .

Nyerere hakuimba wimbo wa binadamu wote ni sawa, Afrika ni moja na Afrika ni lazima iungane; hakutumia mvinyo ili aseme ukweli. Alitekeleza kwa matendo! Ndiyo maana wakati wa uongozi wake, Tanzania, ilikuwa kimbilio la kila mwanadamu.

Wapigania uhuru walikaribishwa Tanzania na kuishi kama nyumbani kwao; walipotaka kutembelea nchi za nje kama Ulaya na kwingineko, walitumia pasi za Tanzania; walianzisha kambi za mapambano Tanzania. Uganda, ilipopinduliwa na kutawaliwa na Iddi Amin, Mwalimu, alikataa kukaa kimya, alifanya uamuzi mgumu wa kuingia kwenye mapambano ya vita vya Kagera.

Hatukusikia lugha ya wahamiaji haramu wakati wa uongozi wa Mwalimu. Sasa hivi ni kinyume. Wa tanzania tumeanza kujenga utamaduni wa ubaguzi, tena ubaguzi mbaya kabisa. Hivi karibuni Tanzania, tumewafukuza wahamiaji haramu kutoka Rwanda, Burundi na Uganda. Ndugu zetu ambao tunaunganishwa na damu, baadhi tunaongea lugha moja na utamaduni unaofanana, lakini tunateganishwa na mipaka ya kikoloni. 


