
Kama tumezielewa dalili hizi, ni kwa nini hatuogopi?
Jun 21, 2014

WIKI jana niliandika nikisema kwamba kila nikiangalia watu walionizunguka sioni Wakristo wa kweli wala Waislamu wa kweli ingawaje nawasikia watu wakijitapa kuwa waumini wa dini hii au ile.

Hii ni zaidi ya ukweli ulio wazi kwamba wengi wetu ni waumini wa dini hizi mbili ‘za kuja’ (kwa maana kwamba zimeletwa kwetu na wageni), lakini tunazo imani za jadi ambazo hazijafa kabisa. Ni zaidi ya hapo kwa maana kwamba hatutilii maanani kile tunachodai kwamba tunakiamini. Nitaeleza.

Kwamba imani za kidini zimetoka sehemu moja ya dunia na kutapakaa katika sehemu nyingine ya dunia si jambo la ajabu. Kwa dini zetu mbili kuu hapa nchini, tunajua jinsi Ukristo na Uislamu ulivyotokea Mashariki ya Kati na kuenea kwa kasi kubwa na kuziteka nchi nyingi duniani.

Katika mazingira fulani imani hizi zilienezwa kwa njia ya ushawishi; wakati mwingine zilienezwa kwa ncha ya upanga. Mara nyingi imani hizi zilisambazwa na wageni walioonekana kama wenye uwezo mkubwa zaidi wa kiuchumi na kiteknolojia, uwezo huu ukidhihirisha ‘umahiri’ wa Mungu wao juu ya miungu wa wenyeji.

Hata hivyo imani hizi zilijenga himaya katika mabara mbalimbali na kupata wafuasi wengi kwa sababu ziliambatana na mafundisho ya wema, upendo, huruma, heri, rehema, upole, unyenyekevu, mshikamano, na kadhalika.

Kwa mfano, mafundisho ya Bwana Yesu yalilenga kuwafanya waumini wawe wapole kwa kila mtu, hata kwa watu wanaowatendea maovu, na kuwatendea wengine jinsi ambavyo wangependa watendewe wao. Ukipigwa kofi kwenye shavu moja geuza na shavu jingine, na kadhalika. Itakuwa rahisi zaidi kwa ngamia kupita katika tundu la sindano kuliko kwa tajiri kuingia peponi.

Waislamu waliaswa kuepukana na dhuluma, (hasa kwa wanyonge kama mayatima) na unafiki, na pia kupambana na maovu. Ukiona jambo ovu linatendeka (munkari), lizuie kwa mkono wako; la huwezi, likemee; na kama hilo pia huwezi, nuna na watu wajue limekuudhi.

Ninaposema kwamba siwaoni Waislamu wala Wakristo katika mazingira tuliyo nayo leo hii, hiyo ndiyo maana yangu. Kila niangaliako ninachoona ni watu kujivisha ‘beji’ za kujitambulisha kama waumini wa dini moja au nyingine kwa kuhudhuria sala kila siku ya ibada na kuimba sana, na kutoa sadaka kwa mbwembwe za kujionyeshahadharani. Huu ni u-umini wa kiitifaki.

Lakini katika matendo, ninachoona ni wezi, matapeli, waongo, wadhulumu na wanafiki, watu waliojaa ubinafsi, visasi, vinyongo, hila, inda na wivu. Kama nisemavyo, ila hizi zote hupatikana katika jamii zote, na zimekuwapo tangu dunia iumbwe. Tofauti ni kwamba hapa kwetu hizi ila ndizo zimeachiwa zituendeshee jamii yetu na taifa letu, na ndizo zinatutengenezea mustakabali wetu. Hata wanaochinja albino wana majina kama Abdala na Paulo.

Ndiyo maana nasema kwamba mimi sihubiri imani za kidini, na wala sina umahiri wa kufanya hivyo. Hata hivyo, naamini kwamba hata mtu asiyeamini dini yoyote atatambua kwamba tunavyojidai kuwa sivyo tulivyo, na hatuna kweli mioyoni mwetu. Tu waongo na tu wanafiki.

Hebu nijieleze. Ni hapa majuzi tu tumeshuhudia matendo ya aibu kubwa yakifanywa na watu wanaoitwa wajumbe wa ‘Bunge la kutunga Katiba.’ Nikisema ukweli wangu kabisa, mimi binafsi sikutaraji kwamba ‘Bunge’ hilo na mchakato wa ‘Katiba’ kwa ujumla wake, vingeweza kufanyika kwa mafanikio makubwa.
Nilikwisha kueleza ni kwa nini naamini kwamba mchakato mzima ulikuwa umeingia nuksi.

Lakini, pamoja na ‘upesimisti’ wangu, sikudhani kwamba tungejiteremsha kwa kiwango kile nilichokiona wakati wa ‘mijadala’ ndani ya ‘Bunge’ lile. Imekuwa ni aibu isiyoelezeka kiasi kwamba nawaelewa vyema wale wanaosema ni bora hilo baraza la wakora livunjwe, fedha zilizokwisha kufujwa tuzisamehe, lakini angalau tujiponye dhidi ya aibu hiyo.

Zile ila nilizozitaja ndizo zilizotufikisha hapa tulipo. Tu waongo, kwa hiyo tunaendelea kusema kwamba tuna nia ya kuandika Katiba mpya wakati nia kama hiyo haipo, haijakuwapo na wala haitakuwapo katika siku za karibuni. Lakini kama ilivyo kwa Uislamu na Ukristo wa itifaki nilioueleza hapo juu tutaendelea na maneno-maneno ya ‘Katiba’ kwa sababu tunadhani inapendeza kusema-sema hata kama hatutendi na wala hatuna nia ya kutenda.

Tumewasikia watu wakitoa matusi kama wamwaga-zege bila haya yo yote, nami nimekuwa nikijiuliza kama haya ndiyo matunda ya elimu yetu iliyoparaganyishwa.
Nimejiuliza iwapo haya ndiyo matunda ya Divisheni 0 ya kidato cha IV. Au ndiyo malezi ya kisiasa tuliyowapa hao ‘wabunge’. Au ndiyo sura halisi ya ‘collective imbecilisation’ ya hayati Seithy Chachage.

Ni kweli kwamba taswira tuliyoiona pale Dodoma ndiyo hali halisi ya nchi yetu, kwani, kama walivyosema wahenga, kamba hukatikia pabovu. Ni dalili kwamba tumewekeza katika ujinga kwa muda mrefu, na sasa tumefanikiwa kuyaona matunda ya ujinga uliokomaa.

Mara nyingi tunalalama kuhusu wawakilishi wa nchi hii wanaokwenda nje ya nchi kuhudhuria mikutano wakati hawana uwezo wa kushiriki mijadala ya kimsingi kabisa. Najiuliza tutawapata wapi wawakilishi wanaoweza kushiriki mijadala ya kimataifa wakati hata mijadala ya kimsingi kabisa ya nyumbani, tena kwa lugha ya Kiswahili, hawaiwezi, na wanachojua ni matusi tu?

Tulijifunza nini kuhusu ‘give-and-take’ (nipe-nikupe) ya kisiasa ambayo inatutaka tujadiliane kwa uwazi na bila hila, tukubaliane pale inapowezekana kukubaliana na pale isipowezekana tuseme kwa uwazi ni kwa nini hatukubaliani?
Nani katufundisha kwamba katika mjadala baina ya pande mbili kuna upande mmoja unaweza kuchukua asilimia 100?

Hivi hao ‘wabunge’ wa aina hii tunajua kwamba ndiyo taswira ya jamii yetu, na kama tunalitambua hilio, hatuogopi?


