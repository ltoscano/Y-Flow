
Ajuta kuvuruga sherehe nyumbani

JOMBI wa hapa alialika balaa alipotandikwa na ndugu zake kwa kuvuruga karamu ya familia. Inasemekana kuwa jamaa ambaye ni kitinda mimba wa familia alimaliza kidato cha nne lakini akaanguka mtihani.  
Baada ya kutoka shule, kaka yake J alimsaidia kupata kazi ya udereva katika kampuni moja mjini. Kwa bahati mbaya, jamaa alitekwa na ulevi wa kupindukia. Akiwa kwenye hali ya ulevi alisababisha ajali mbaya kisha akafungwa jela na kuachiliwa mwaka uliopita.
Siku ya tukio baba yake alikuwa amewaalika watoto wake kwa karamu ambapo alichinja mbuzi kadhaa.
Jambo la kushangaza ni kwamba siku hiyo, jombi alirauka na kuelekea kwa mama pima ili akabugie kileo kama ilivyo desturi yake.
Kwa upande wao, ndugu zake waliyaliendelea bila utata wowote.
Hata hivyo, yaliharibika ilipofika majira ya alasiri. Wakati huo, jombi alianza safari kuelekea nyumbani huku akiwa mlevi chakari. Aliwapata watu wa familia yake wakisherehekea pamoja na akaanza kuwafokea.
“Nyinyi ni watu ovyo sana. Yaani mna pesa ilhali humwezi kumsaidia ndugu yenu mdogo. Mna upungufu wa akili kiasi kwamba mnakuja hapa na kula nyama ya mbuzi ambao wangeuzwa ili nipate pesa. Mnastahili kukumbushwa kuwa mimi ndiye mwenye sauti hapa,” jamaa aliwafokea.
Jombi huyo aliingia ndani ya chumba chake na kuchomoka na rungu na kuanza kuwakimbiza ndugu zake. Hata hivyo, kaka yake mmoja alimtega na kumwangusha kwa kishindo kisha wote wakashirikiana kumpiga kitutu na kumuacha hoi.
Inasemekana kuwa baba yao aliingilia kati na kuwasihi waache kumpiga akiwaambia jamaa alikuwa amepata adhabu ya kutosha.


