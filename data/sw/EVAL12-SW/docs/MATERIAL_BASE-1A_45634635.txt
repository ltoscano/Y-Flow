Wabunge wetu na jicho la huruma
Jun 25, 2014

BUNGE la Bajeti linaelekea mwisho. Tumesikia mengi na kujifunza mengi. Tumewasikia wabunge wetu, wengine wakiunga mkono, wengine wakipinga, wakishauri, wakisinzia na wengine wakikwepa vikao vyake.
Asilimia kubwa ya wabunge tumewasikia wakishukuru serikali kwa “jicho la huruma”; kwamba miradi ya maji, kilimo, barabara, hospitali, shule nk, imetekelezwa kwa vile serikali imekuwa na “jicho la huruma”.
Tumewasikia baadhi ya wabunge wanakijigamba kujenga zahanati, shule, barabara katika majimbo yao. Wengine wananunua madawati, vitanda vya hospitali na kutengeneza visima vya maji na kulipa karo za wanafunzi katika majimbo yao. Kwa maneno mengi nao wanayaangalia majimbo yao kwa “jicho la huruma”
Serikali inayokusanya kodi, serikali iliyopata dhamana ya kuitawala na kuiongoza nchi, badala ya kutimiza wajibu wake, inakuwa na “jicho la huruma”, inalazimika kumpendelea mbunge mmoja mmoja kulisaidia jimbo lake kulingana na jinsi anavyowasilisha kilio chake; kwa kupiga magoti na kutoa machozi.
Tumesikia mara nyingi waheshimiwa wabunge wakisema “ Mheshimiwa waziri…napiga magoti mbele yako, naomba unitupie jicho la huruma kwenye jimbo langu.. shule, hospitali, barabara”. Hayo yakitendeka, Mbunge anaishukuru serikali kwa “jicho la huruma”. Na wananchi wanamsifu mbunge wao kwa kuwaletea barabara, maji na umeme! Kumbe vyote hivyo vinatokana na kodi za wananchi na rasilimali za taifa.
Swali langu la msingi katika makala hii ni je, sisi Wa tanzania tunafahamu kazi za wabunge? Na je, wabunge wetu wanafahamu kazi zao na wajibu wao?
Tunaweza kuzifahamu kazi za mbunge, kwa kuangalia kazi za Bunge, maana mbunge, ni mwakilishi wa jimbo (wananchi) katika Bunge: “ Sehemu ya pili ya Bunge itakuwa ndicho chombo kikuu cha Jamhuri ya Muungano ambacho kitakuwa na madaraka, kwa niaba ya wananchi, kuisimamia na kuishauri Serikali ya Jamhuri ya Muungano na vyombo vyake vyote katika utekelezaji wa majukumu yake kwa mujibu wa Katiba hii”.
Ibara ya 63(2), pia na Ibara ya 64(1) zinaelezea kazi za Bunge, juu ya kutunga sheria. Hivyo basi mbunge, ni mwakilishi wa jimbo lake katika chombo kikuu cha Jamhuri ya Muungano ambacho kina madaraka, kwa niaba ya wananchi, kuisimamia na kuishauri Serikali ya Jamhuri ya Muungano na vyombo vyake vyote katika utekelezaji wa majukumu yake.
Kama kazi ya mbunge ni kuisimamia na kuishauri serikali, kwa nini mbunge alie, aipigie magoti serikali na kuishukuru kwa kazi zake? Inawezekana pia kwamba hata wananchi wanafikiri kwamba kazi za mbunge ni kujenga madaraja, ni kuleta maji, ni kuleta umeme ni kusalimia misiba na kujenga shule.
Ndiyo maana wanaohimiza elimu ya uraia si wa kupuuzwa, serikali isikie kilio hiki na kuweka nguvu zote katika kufundisha elimu ya uraia. Ni jambo muhimu kabla ya uchaguzi wa mwaka kesho wananchi wote pamoja na wale wanaotangaza nia ya kugombea wakatambua wajibu na kazi za mbunge.
Katika Uchaguzi Mkuu wa 2010, nilibahatika kupata kipeperushi cha muwania ubunge mmoja kilichokuwa kikimnadi na kuelezea misaada mbalimbali aliyoitoa kwa wanajimbo wake : 

“Nilisaidia upatikanaji wa majeneza pamoja na kusafirisha marehemu toka wilaya yangu waliopata ajali ya treni huko Dodoma na kushughulikia majeruhi kwa kuwawahisha hospitali ili kupata matibabu ya haraka.

Nilifanikisha uletwaji wa mwili wa marehemu Mathias Kasoso toka Dar es Salaam; Nilisaidia sana uwezekano wa usafiri wa ndege pamoja na usafiri wa gari wa kutoka uwanja wa ndege kwenda alikozikwa.
Nilitoa baiskeli kwa mlemavu wa …. yenye thamani ya 60,000/= na 100,000/= kumnunulia mlemavu mwingine baiskeli ya gurudumu tatu.
Nilimsaidia mama mtu mzima kupata haki zake Dodoma zilizokuwa hatarini kupotea bure.
Nilimsaidia Salehe na rafiki yake ( 40,000/=) nauli ya kutoka Dar es Salaam, waliokuwa wamekwama huko.
Niliwasafirisha vijana wawili kutoka jimboni mwangu waliokwamba Dar es Salaam baada ya kudanganywa waende Dar es salaam wangepatiwa ajira.
Nilitoa Ada ya mtoto wa mzee wa Mahakama ya Mwanzo biti yake aliyekuwa akisoma sekondari ya kata.
Tarehe 24/6/09 nilihudhuria mazishi ya Mzee Maddu aliyezikwa huko Mtakuja na kuchangia 100,000/= kama rambirambi.
Nilisafirisha maiti ya mkereketwa wa Chama Cha Mapinduzi, Paul, aliyefariki mwezi wa saba 2009 huko Mbeya na kuzikwa kijijini kwao Mtakuja. Pamoja na gharama nyingi nilizolipia, pia nilichangia 50,000/= kama rambirambi.
Nilisaidia Ndugu Saidi mkaazi wa kitongoji cha Nyana Chala msaada wa fedha kufuatia kuunguliwa moto nyumba yake.
Nina hakika nimetoa michango mingine mingi kwa wanajimbo na kwa watu wengine pia ambao hawatoki jimboni mwangu.. Nyinyi ndiyo mtanikumbusha mengine niliyoyasahau.”


