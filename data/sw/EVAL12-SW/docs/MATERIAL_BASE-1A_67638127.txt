KAMATI UHURU MARATHON WATANGAZA USAJILI

January 11, 2013
Kamati ya mbio za Uhuru Marathon imetangaza usajili kwa ajili ya mbio hizo, ambao umeanza rasmi katika Mkoa wa Dar es Salaam ambapo kuna vituo zaidi ya 13 ambavyo vimefunguliwa katika maeneo mbalimbali. Akizungumza Dar es Salaam jana, Mratibu wa mbio hizo Innocent Melleck, alisema kuwa mbio hizo lengo lake kubwa ni kudumisha amani na mshikamano miongoni mwa Wa tanzania. Alisema mbio hizo zinatarajiwa kufanyika Desemba 8, mwaka huu,ambapo zitaanzia na kuhitimishiwa katika viwanja vya Leaders Club. “Pia siku ya Jumanne na Jumatano wiki ijayo fomu hizo zitatolewa katika viwanja vya Bunge mjini Dodoma, ambapo Spika wa Bunge, Anne Makinda ndiye anayetarajiwa kuongoza katika usajili huo,”alisema Melleck. Melleck alisema k uwa anawaomba waheshimiwa Wabunge kwa pamoja wajiandae kwa wingi katika kutimiza siku mbili za kufanya usajili wa kushiriki mbio hizo kwa pamoja ili kuonesha umoja na mshikamano katika kuenzi amani iliyopo kwa vitendo. Pia alisema kuwa fomu namba moja ya mbio za kilomita tatu itakuwa maalumu kwa Mh.Rais Jakaya Kikwete na namba mbili kwa Spika wa Bunge, Anne Makinda na tatu itakuwa maalumu kwa Mwenyekiti wa Kambi rasmi ya upinzani Bungeni Freeman Mbowe. “Nachukua fursa hii kuwaomba Wa tanzania wajitokeze kwa wingi kwa lengo la kushiriki katika mbio hizi ambazo zina nia ya kutukumbusha wajibu wetu wa kutunza na kulinda amani iliyopo nchini,” alisema. Aliongeza kuwa fomu hizo zitauzwa kwa sh. l00,000 kwa kilomita tatu,kilomita tano sh.2,000 na washiriki wa kilomita 21 na 42 watalipia sh.6,000


