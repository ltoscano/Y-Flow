
Ajira ya muda kwa wafuzuo wazo zuri
MPANGO wa serikali wa kuwaajiri kwa muda wa mwaka mmoja wale wanaofuzu kutoka vyuo vikuu nchini ni wazo zuri linalostahili kupongezwa kwa dhati na wote.
Mojawapo ya changamoto kuu zaidi nchini kwa sasa ni ukosefu wa nafasi za kazi. Kama ilivyo kwingineko duniani, uchumi wa Kenya umedorora kwa mwongo mmoja sasa. Wawekezaji wa kimataifa nao wanahamia mataifa jirani ambapo wanahisi gharama za uzalishaji ni chini kuliko nchini. Matokeo ya yote hayo ni kwamba, kuna nafasi chache mno za kazi zinazong'ang'aniwa na maelfu ya vijana wanaofuzu kutoka vyuo vyetu vikuu.
Mpango huu wa serikali ambapo vijana 30,000 watajiunga na idara tofauti za serikali ili kupata uzoefu na tajiriba katika fani tofauti walizosomea bila shaka utawafaa vijana wengi ambao mara nyingi wanashindwa kupata kazi kwa sababu ya kukosa ufahamu na uzoefu unaohitajika kazini.
Ni rahisi sana kupuuza ujira wa Sh6,000 watakaopokea kila mwezi kuwa mdogo mno, lakini ifahamike kwamba, kuna maelfu ambao wametamauka maishani baada ya kuamka kila siku kutafuta riziki bila mafanikio.
La kufurahisha zaidi kuhusu mpango huu mpya ni kwamba, wale watakaofanikiwa kujiunga na mpango huu watahudumu mbali na maeneo ya nyumbani. Hali hii itakuza mshikamano mkubwa na kupalilia utangamano wa kitaifa, hasa wakati huu kumekuwa na migawanyiko mikubwa kwa misingi ya kikabila. 
Itakuwa vyema zaidi ikiwa wasimamizi wa mpango huo watafuatilia kwa karibu na kujifunza kutokana na ufanisi na changamoto zilizotokea katika mataifa yaliyoukumbatia kama vile Amerika na Australia. Katika mataifa hayo, wale waliofuzu hupelekwa kuhudumu katika balozi za nchi zao ambapo kwa kawaida raia wengi wanachelea kuhudumu kutokana na sababu mbalimbali zikiwemo ukosefu wa usalama.
Huku Afisi ya Rais ikijiandaa kuanzisha mpango huu wa majaribio, ni lazima wajifunze kutokana na mpango kama huo, maarufu kama Kazi kwa Vijana ambapo watu wasiostahili walinufaika huku vijana wenyewe wakichapa kazi


