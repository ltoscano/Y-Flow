
Serikali Kuanzisha ‘Ewura’ Ya Sukari
Julius Mathias, Mwananchi jmathias@mwananchi.co.tz
Dar es Salaam. Serikali inatarajia kuanza kutumia mfumo wa Uagizaji wa Pamoja na Sukari, ili kukabiliana na changamoto zilizopo.
Mfumo huo unatarajiwa kuanza kutumika muda wowote kuanzia sasa ili kuweza kukabiliana na bei, ubora na kiasi kinachoingia nchini. Utakapoanza kutumika, utafanana na ule unaotumiwa na Mamlaka ya Udhibiti wa Maji na Nishati (Ewura) kwenye mafuta. 
Mpango hu umebainishwa na Waziri wa Viwanda na Uwekezaji, Charles Mwijage alipokuwa akifafanua uhaba wa sukari uliojitokeza hapa nchini na hatua zinazochukuliwa ili kuondokana nao.
Alisema mchakato wa kuanza kutumika umeshakamilika kabla Wa tanzania hawajaanza kupata unafuu kwenye suala hilo.
“Nina usimamia mimi mwenyewe,” alisema Waziri Mwijage.
Wiki iliyopita, bei ya sukari imepanda kwa zaidi ya mara mbili katika badhi ya maeneo nchini, licha ya Serikali kuelekeza kilo moja ya bidhaa hiyo iuzwe kwa Sh1,800.
Mabadiliko hayo yametokea muda mfupi baada ya Rais John Magufuli kuzuia vibali vyote vya kugiza sukari kutoka nje, isipokuwa kwa kibali cha Ikulu. Kutokana na hilo inadaiwa wafanyabiashara wakubwa waliamua kuificha, lakini Serikali imeshawakamata baadhi yao.
Mwijage alifafanua kuwa, awali, Serikali ilikuwa haisimamii sukari inayoagizwa kutoka nje jambo lililotoa fursa kwa wafanyabiashara wasio waaminifu, kuingiza bidhaa isiyo na ubora kwa kiwango zaidi ya walichoruhusiwa na kuuza kwa bei waitakayo. 
“Hicho kipindi kimekwisha,” alisisitiza. Alieleza kuwa kuanzia sasa Serikali itakuwa inasimamia uagizaji huo na mamlaka zote husika, kuhakiki masuala yote yanayohusika kama ubora, kiasi na bei inayostahili.
Hoja ya soko la sukari kuwa huru iliungwa mkono na Mwenyekiti wa Jumuiya ya Wafanyabiashara, Johnson Minja aliyesema kuwa mahitaji na misingi ya biashara ilikuwa inakiukwa kwenye bidhaa hiyo.
Alisema licha ya Serikali kuliacha soko lijiendeshe lenyewe, badala ya kuwa huru: “Lilikuwa holela.” Alifafanua kuwa wafanyabiashara walionyimwa vibali ndiyo waliamua kwenda kununua sukari kutoka viwanda vya ndani na kuihifadhi kwenye maghala yao.
Aliitaka Serikali kuingilia kati ili kuwanusuru wananchi na wafanyabiashara wazawa. Alieleza kwamba sukari nyingi inayoingizwa nchini inazalishwa Brazil, India au Uturuki ila kiasi kikubwa kinatoka India na kwamba Wa tanzania wenye asili ya huko ndiyo wanaoneemeka zaidi.
Baada ya kukamatwa kwa zaidi ya kilo milioni nne za sukari, watuhumiwa pamoja na mali zao wanaendelea kushikiliwa na vyombo vya ulinzi na usalama kwa mahojiano kabla hawajafikishwa mahakamani kwa tuhuma za uhujumu uchumi.
Msemaji wa Taasisi ya Kuzuia na Kupambana na Rushwa (Takukuru), Tunu Mleli alisema watuhumiwa pamoja na sukari iliyokamatwa, wanashikiliwa na Jeshi la Polisi kwa ajili ya mahojiano.
Mpaka sasa, waliokamatwa ni mkurugenzi mtendaji wa kampuni ya Al Naeem, Harun Daud Zacharia aliyekamatwa na kilo milioni nne kwenye maghala yaliyopo Tabata na Mbagala jijini Dar es Salaam, na Kareem Dadik wa jijini Arusha aliyekamatwa na zaidi ya tani 45.
Suluhu akemea ufisadi Makamu wa Rais, Samia Suluhu Hassan amesema kuna mfanyabiashara mmoja amebainika kuficha kilo milioni tano za sukari akilenga kuiuza kwa Sh3,000 kwa kila kilo moja. “Huu siyo ufisadi ama ufisadi? Sote tupige vita hili na tutoe taarifa ili wanaobainika washughulikiwe kwa mujibu wa sheria za nchi,” alisema bila kufafanua zaidi.
Makamu wa Rais aliyasema hayo kwenye mkutano wa UWT uliondaliwa kumpongeza.


