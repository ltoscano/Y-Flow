
Ukabila chanzo cha uhasama na miafaka isiyodumu Zanzibar May 29, 2012

JAMHURI ya Muungano wa Tanzania ni nchi moja ya Wa tanzania, lakini kuna sehemu moja ya Muungano ambayo watu wake hawataki kuitwa Wa tanzania, nayo ni Zanzibar.
Moja ya mambo ya Muungano uliofikiwa Aprili 26, 1964 kati ya Jamhuri ya Tanganyika na Jamhuri ya watu wa Zanzibar ni suala la uraia, kwamba kuanzia siku ya Muungano, watu wa nchi hizo mbili watajulikana kama Wa tanzania.
Lakini sivyo kwa watu wa Zanzibar; wao wameendelea kujiita Wazanzibari ndani ya Tanzania, na wenzao wa Tanganyika kujulikana kama Wa tanzania. Huo ni ukabila wa kwanza.
Hata ndani ya Zanzibar kwenyewe kuna ukabila wa pili, Wazanzibari wamegawanyika kimya kimya kiubaguzi, kati ya Wazanzibari asilia, kwa maana ya Wazanzibari wazawa, na Wazanzibara kwa maana ya Wazanzibari wenye asili ya Bara.
Lakini kuna ukabila mwingine miongoni mwa Wazanzibar wenyewe, ambao ni mbaya zaidi; na ambao si tu kwamba unatikisa mustakabali wa siasa Visiwani, bali pia ni chanzo cha mtafaruku na kero za Muungano zinazowanyima usingizi viongizi wa nchi hii, tangu 1964 hadi sasa.
Ukabila huo, unaoanzia miaka ya 1956 wakati wa harakati za Uhuru wa Zanzibar, unahusu wale wanaojiita Wazanzibari halisia, na Wazanzibari suriama (chotara) wenye wazazi wa Kizanzibari, wa enzi za karne ya 10 na baadaye kidogo. Hapa tatizo si Uzanzibari, bali ni rangi ya mtu.
Bila shaka wasomaji wetu wamewahi kujiuliza: kwa nini kuna uhasama mkubwa usioisha, kati ya Chama cha Mapinduzi (CCM) Zanzibar na Chama cha Wananchi (CUF) Zanzibar na si Tanzania Bara, wakati vyama hivyo na viongozi wake ni wa Tanzania nzima?. 
Ni kwa sababu ukabila na ubaguzi wa kihistoria kati ya wanachama wa vyama hivyo ni wa Kizanzibari zaidi kuliko wa Kitanzania. Lakini ni nani anayeweza kujidai au kuthibitisha, kwamba yeye ni Mzanzibari halisia kuweza kuwaita wenzake kuwa ni Wazanzibari suriama au Wazanzibara, Kwa kuwafanya Wazanzibari wengine daraja la pili?
Kupata jibu la swali hili, hatuna budi kuangalia historia ya Zanzibar yenye kuzua utata huu, kuanzia mwanzo wa tatizo. Lakini niharakishe hapa kutoa hitimisho la mada hii kwa kusema kwamba, hakuna Mzanzibari halisia; wote wanaojigamba hivyo ama ni wahamiaji, au ni watu waliopoteza asili yao kutokana na mwingiliano na makabila kutoka mbali.
Zanzibar ni nchi yenye ukubwa wa mita za mraba 2,322, inaundwa na visiwa vikubwa viwili vilivyopo mwambao wa Pwani ya Afrika Mashariki; navyo ni Unguja, chenye ukubwa wa mita za mraba 1,464; na Pemba chenye mita za mraba 868. 
Zanzibar ina historia pana na ya mchanganyiko wa tamaduni. Kwanza imekuwa kitovu cha biashara kwa karne nyingi, kuanzia biashara ya watumwa hadi biashara ya pembe za ndovu, karafuu na vito. Misafara ya wafanyabiashara kutafuta watumwa, pembe za ndovu na vito ndani ya Afrika Mashariki na ya Kati yote ilianzia Zanzibar, ilifanywa zaidi na watu kutoka Arabuni. 
Inadhaniwa kwamba, wageni wa kwanza kutoka mbali walikuwa ni Wasumeri (Sumerians) kutoka Mesopotamia, nchi iliyokuwa katikati ya mto Tigris na Euphrates, na wa Asiria (Assyrians) waliofika mwaka 750 kabla ya Kristo (BC).
Wakafuatiwa na Waajemi mwaka 606 (BC) ambao waliwafukuza Waasiria.
Waajemi hawakuja kufanya biashara pekee, bali kufanya makao pia, na kuweza kuchanganyika kwa urahisi na wenyeji kiasi kwamba kufikia karne ya 10, walipoteza utamaduni wao na uhalisia, wakawa Suriama, yaani chotara.
Matokeo ya mchanganyiko huu kwa njia ya ndoa kati ya wenyeji na wageni ni kuzaliwa kwa makabila mawili Visiwani –Wahadimu na Watumbatu. Waajemi hawa waliotokea Shirazi, na hivyo ndivyo walivyojulikana kwa jina la Washirazi.
Wahadimu na Watumbatu wote wanajiita Washirazi.
Kabla ya matukio haya, Zanzibar kilikuwa kisiwa cha wavuvi, lakini taratibu kilikaliwa na makabila ya Kiafrika kutoka Bara, wakashika maeneo makubwa yaliyotawaliwa na Watemi. Inaonekana, makabila haya hayakuwa na umoja kisiasa na kiutamaduni kiasi kwamba hayakuweza kuhimili mashambulizi na kutawaliwa na wageni waliofika kila mara.
Wakaja wafanyabiashara wa Kiarabu kutoka Omani kwa lengo la biashara ya Watumwa, ambayo tayari ilikuwa imeshamiri katika bahari ya Hindi. Hawa walianzisha makao (vijiji) vilivyojulikana kwa jina la “Swahili”, vyenye mchanganyiko wa tamaduni za Kiarabu na Kiafrika.
Wakafuata wahamiaji wa Kiasia kutoka miji ya Mumbai (Bombay), Surat na Cutch nchini India; wao walikuja kwa ajili ya biashara tu na si kwa lengo la kukaa.
Tofauti na Waajemi na Waarabu, Waasia hawa hawakuchanganyika na wenyeji (na hata leo), kwa hiyo utamaduni wao haukuzamia katika jamii ya Kizanzibari.
Hadi mwaka 1830, Zanzibar ilianza kujitambua kama Taifa la Kiarabu zaidi kuliko la Kiafrika kutokana na wenye asilia kugubikwa na nguvu ya utamaduni wa Uajemi na wa Omani, ambao wote ni Warabu.
Ni nani hawa Wahadimu, Watumbatu, na pengine Wapemba katika siasa za Zanzibar?
Ni wazi kwamba kwa kujiita “Washirazi” Wahadimu na Watumbatu wanaukana Uafrika na kujitambua kwa asili ya Uarabu, na hivyo kuikana Zanzibar ambayo ni nchi ya Kiafrika.
Wahadimu wanatokana na neno la Kiarabu “Hadm”, lenye maana ya watu wasio sawa au walio chini ya Wafalme wa Kiarabu. Lina maana pia ya watu walioko kwenye utumishi wa Wafalme.
Wapo wanaodhani kwamba asili ya Wahadimu ni watumwa kutoka Bara, na wapo pia wanaofikiri kwamba walitoka eneo la Windi, mwambao wa Pwani kati ya mji wa Saadani na Bagamoyo.
Asili ya Watumbatu inadhaniwa kuwa ni Wasegeju au Wadigo, kwa sababu wote waliheshimu utawala wa Mtemi wa Wavumba, Mwinyi Mkuu wa Wahadimu.
Wapemba kwa upande wao ni wenyeji wa kisiwa cha Pemba ambao wanajiita pia Washirazi. Hivyo, kujitambua kwa Wahadimu, Watumbatu na Wapemba kama
“Washirazi” kunathibitisha kwamba Waajemi waliwahi kuishi katika visiwa hivyo vitatu.
Wakati harakati za Uhuru zinaanza miaka ya 1950, Zanzibar ilikuwa imegawanyika katika makabila makuu manne:- Washirazi, ambalo lilikuwa kabila popo, kati ya Uarabu na Uafrika, ingawa lilijitambua zaidi na (asili ya) Uarabu. Pia kulikuwa na Waarabu wahamiaji ambao ndio walikuwa watawala tangu Zanzibar kuwekwa chini ya himaya ya Sultani wa Omani, mwaka 1830.
Mwisho, lilikuwa kabila la Waafrika wahamiaji kutoka Bara, ambao hawakujitambulisha na Ushirazi wala Uarabu, isipokuwa kwa dini na mfumo wa maisha, lakini waliihesabu Zanzibar ni nchi yao. 
Wahindi, ingawa walikuwapo, kama kawaida, hawakujiona kama Wazanzibari, bali waliendelea na shughuli zao za biashara, mguu mmoja ndani na mwingine nje.
Ni kwa sababu hii siasa za utaifa nchini Zanzibar zilianza kwa sauti ya kulinda ukale, badala ya kuleta mabadiliko, kwamba lengo pekee lilikuwa ni kuwazuia Waarabu kunyakua nguvu za kisiasa kutoka kwa Waingereza (kama Wadhamini wa Zanzibar), walipotaka kukabidhi uhuru kwa Wazanzibari.
Madhumuni ya Waafrika yalikuwa ni kuzuia Zanzibar kupata uhuru hadi hapo watakapokuwa tayari kujipanga vizuri kisiasa, kuweza kushindana na vyama vya makabila mengine ya Waarabu na Washirazi; na kauli mbiu yao ilikuwa “Zuia Uhuru”.
Ikumbukwe kwamba Waasisi wa harakati za siasa za utaifa Zanzibar walikuwa ni Waafrika wahamiaji wenye upeo kutoka Bara, wengi wao wakiwa watumishi wa Serikali. Na pale Serikali ya kikoloni ilipotoa waraka kukataza watumishi wa serikali kujiingiza katika mambo ya siasa, harakati hizo zilidumaa.
Nacho chama cha harakati hizo, “The African Association” (Muungano wa Waafrika), kilichoanzishwa kwa mara ya kwanza mwaka 1934, kama klabu ya michezo, kiliyumba vibaya na kusinyaa, baada ya rais wake wa kwanza, Herbert Barnabas, aliyekuwa daktari wa serikali, kulazimishwa kuacha siasa, na nafasi yake kuchukuliwa na baharia wa zamani, Abeid Amani Karume.
Tatizo kubwa lililozuia kuundwa kwa chama cha siasa cha Kiafrika chenye nguvu ni kukosekana kwa umoja kati ya Washirazi (Wahadimu, Watumbatu na Wapemba) na Waafrika kutoka Bara.
Wakati Waafrika waliona umuhimu kwa Waafrika kuchukua madaraka ya kuiongoza Zanzibar, Washirazi, kama wajukuu wa Waarabu, hawakuona sababu ya kuwabagua Waarabu na Wazanzibar wenye asili ya Kiarabu kwa kuwa nao walikuwa Wazanzibari kama wengine kwa mkono na nguvu ya historia.
Ingawa viongozi wa Kiafrika walifanya juhudi kuvishawishi vyama vya kambi hizo mbili, “The African Association” na “Shirazi Association” viungane kuunda chama imara cha “The Afro–Shirazi Union” (ASU), mafanikio yake yalikuwa haba na dhaifu.
Washirazi wengi wa Unguja na Pemba waligawanyika mno juu ya ama kuunga mkono au kutounga mkono suala la ASU. Lakini Washirazi wachache kama Ameir Tajo, mwalimu wa Kurani, na Thabit Kombo waliunga mkono muungano huo wa Washirazi na Waafrika kutoka Bara, kwamba ulikuwa muhimu kupunguza nguvu za chama kingine cha kitaifa kilichoundwa mwaka 1956 “The Zanzibar Nationalist Party” (ZNP).
Hata hivyo, upinzani mkubwa na wa dhahiri juu ya kuunda ASU, ulijidhihirisha waziwazi na kwa nguvu kubwa kwa Washirazi wengi, hasa wale wa Pemba na Tumbatu, kutokana na tofauti za kihistoria kati yao na Waafrika kutoka Bara, tofauti ambazo ziliendelea na zinaendelea kuzua mitafaruku kwa siasa za Zanzibar na kwa Serikali ya Muungano hadi leo.


