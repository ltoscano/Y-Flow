
Maambukizi ya malaria yapungua Kilimanjaro

Imeandikwa na Nakajumo James, Same

Imechapishwa: 05 Septemba 2016

MKOA wa Kilimanjaro umefanikiwa kupunguza mambukizi ya malaria kutoka asilimia tatu mwaka 2012 na kufikia asilimia moja mwaka 2015.

Aidha, wilaya ya Rombo kwa mwaka huu imepata mafanikio makubwa zaidi, ambapo kiwango cha maambukizi ya malaria kimefikia asilimia sifuri.
Mkuu wa Mkoa wa Kilimanjaro, Said Mecky Sadiki alisema hayo wakati wa makabidhiano ya Mwenge wa Uhuru kutoka mkoani Kilimanjaro baada ya kumaliza mbio wilayani Same kwenda mkoa wa Manyara. 
Mkuu wa Mkoa alisema mafanikio hayo, lakini takwimu zinaonesha kuwa watoto chini ya miaka mitano na wanawake wajawazito waliopo vijijini ndio wanaoathirika zaidi.
“Mkoa umejipanga kuhakikisha tunapunguza vifo vya watoto na wanawake wajawazito...kwa mwaka huu jumla ya vyandarua 989,091 vimetolewa kwa wananchi,” alisema.
Alisema Mwenge wa Uhuru ukiwa mkoani Kilimanjaro, umetembelea miradi 48 ya maendeleo katika halmashauri saba, yote ikiwa na thamani ya zaidi ya Sh bilioni 18.6 ikiwa ni fedha kutoka Serikali Kuu, wahisani, wananchi na halmashauri za wilaya.
Kuhusu asilimia tano ya mapato ya ndani ya halmashauri, Sadiki alisema kwa mwaka wa fedha 2015/2016 mkoa umetoa Sh milioni 263.9 kwa ajili ya kusaidia vikundi vya vijana.
Akitoa ujumbe wa Mwenge, Kiongozi wa Kitaifa wa Mbio hizo, George Mbijima alitaka kila halmashauri ya wilaya, kutenga maeneo kwa ajili ya vijana kuanzisha miradi yao kulingana na taaluma zao.
“Halmashauri siyo zitenge eneo moja kwa vijana wote bali waangalie taaluma zao na kutenga maeneo tofauti,vijana wanayo nafasi ya kujikomboa kiuchumi kama watapewa nafasi, tuwape fursa hiyo na hili linawezekana,” alisema.


