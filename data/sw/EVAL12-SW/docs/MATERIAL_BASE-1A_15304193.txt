
Sms yageuka kuwa karaha katika penzi
Na KIMANI wa NJUGUNA.
KALAMENI wa hapa anauguza majeraha baada ya kupigwa na mpenzi wake walipozozana kuhusu arafa ambayo jamaa alipokea na kisha kuifuta.
Ghulamu huyo aliangukia bahati mwaka uliopita baada ya kujuana na mwanadada mwenye urembo unaowavunja shingo wanaume.
"Wawili hao walikutana jombi alipotumwa na mdosi wake kufanya kazi katika kampuni ambayo kipusa huyo alikuwa karani," akaeleza mdokezi wetu.
Baada ya kujuana walianza uhusiano ambao uliota mizizi na wakapanga kuoana.
Kulingana na mdokezi, uhusiano wao uliendelea bila utata wowote. Lakini kwa bahati mbaya, jombi ni mwanaume mwenye tamaa kupindukia.
"Ni jamaa anayejulikana mtaani kwa kuwa na damu moto," akaeleza mdokezi.
Inasemekana kuwa licha ya kujaliwa kipusa mrembo, jamaa aliendelea kumezea mate na kunyemelea vidosho mtaani. Hata hivyo, tamaa yake ilimpoza siku ya tukio, ambapo yeye na mchumba wake walielekea kilabuni ili wakaburudike kwa kuhudhuria tamasha la burudani maarufu la "mugithi nite." "Wapenzi hao waliingia kilabuni na kuagiza mapochopocho na vileo. Baada ya muda, walijitosa ukumbini ili wanyooshe misuli kwa kusakata densi," akasema mdokezi.
Baadaye, waliabiri teksi na kuelekea nyumba ya jamaa. Kizaazaa kilizuka wapowasili jamaa alipopokea arafa kwenye simu yake.
Ajabu ni kwamba mara tu jombi alipokea ujumbe huo alionekana kusahau kwamba alikuwa na kipenzi chake chumbani.
Alianza kutabasamu na kufuta arafa hiyo mara moja na ndipo kioja kilizuka.
"Aha! Kwa hivyo unafikiri mimi ni mjinga wa kuchezea akili? Ikiwa unadhani unaweza kunipiga chenga na kunichanganya na hao mahawara wako, basi umenoa vibaya," alisema mwanadada Kimwana huyo alichukua kipande cha mbao na kumuangushia jombi na kumuacha na majeraha kichwani kisha akampigia simu dereva wa teksi aliyefika na kumchukua. 


