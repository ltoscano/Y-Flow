
Hatari ya njaa yakodolea wakazi macho
Na SAMMY LUTTA
TURKANA SERIKALI ya Kaunti ya Turkana imesema kuwa wakazi zaidi ya 400, 000 ambao wanaendelea kupokea chakula cha msaada huenda wakakosa chakula kufikia mwisho wa mwezi ujao kutokana na ukame.
Waziri wa Majanga katika Kaunti hiyo Bw Charles Lokioto Ewoi amesema kuwa upungufu wa chakula cha msaada unatokana na mvua iliyotarajiwa kunyesha kuchelewa.
“Wiki hii tunatarajia kutoa awamu ya mwisho ya chakula ambacho tulinunua kwa Sh100 milioni, ambacho kitatosha maelfu ya waathiriwa kwa miezi miwili tu.” alisema Bw.
Lokioto.
Ilitarajiwa na wengi katika Kaunti ya Turkana kuwa kuanzia mwezi Aprili, kama ilivyotabiriwa kuwa, mvua itanyesha na wakazi wataweza kupanda mazao ya shambani ili wapate chakula.
Maeneo ambayo yanategemea mvua pekee yake ili mimea ikue sasa yanakumbwa na hasara kubwa baada ya mimea kuanza kukauka.
Kulingana na Bw Ewoi, wilaya ambazo zimeathirika zaidi ni Turkana Magharibi, Turkana ya Kati na Turkana Kusini.
Hata hivyo, alitoa changamoto kwa wakazi katika maeneo ya Turkana Magharibi ambao wanakaribia Mto Tarach ambao unajaa maji ikiwa mvua inanyesha nchi jirani ya Uganda kama ilivyo sasa kuwa watumie maji hayo kumwagilia mimea yao. 
Kwa familia zinazoishi karibu na mito mikuu ya Turkwel na Kerio katika Turkana ya Kati na Turkana Kusini ziliombwa kuwa zitumie maji hayo kuongeza ekari za kupanda mimea ya kuwapa chakula cha haraka na kikiwa kingi wauze ili kupata riziki za kununua bidhaa nyingine.
Katika mikutano mingi, Gavana wa Turkana Bw Josphat Nanok amekuwa akisema kuwa eneo hilo limekumbwa na uhaba wa chakula kwa muda mrefu huku akiwahimiza wakazi kujihusisha katika ukulima wa kunyunyuzia mashamba maji.
Kwa upande mwingine, Waziri huyo wa majanga aliomba serikali kuu iimarishe usalama kwenye mpaka wa Turkana na Pokot wakati huu wafugaji wakielekeza mifugo katika mpaka huu ambao una lishe na maji kwa sababu ya Mto Turkwel.
Hii alisema ni kutokana na lishe nyingi kukaushwa na ukame. 


