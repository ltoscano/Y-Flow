Magufuli aweka kiporo uuzaji nyumba
Sep 23, 2015 by Raia Mwema in Burudani & Michezo

MGOMBEA urais kwa tiketi ya Chama Cha Mapinduzi (CCM), Dk. John Magufuli, ameweka kiporo baadhi ya maswali likiwamo kuhusu uuzaji wa nyumba za serikali, kazi aliyoisimamia akiwa Waziri wa Ujenzi, katika Serikali ya Awamu ya Tatu.
Magufuli aliweka kiporo kujibu maswali hayo yaliyoelekezwa kwake wakati wa mahojiano maalumu yaliyofanyika mjini Tabora, Septemba 15, mwaka huu. Mahojiano hayo yalichapishwa Jumatano wiki iliyopita, katika Gazeti la Raia Mwema.
Mbali na swali kuhusu uuzaji wa nyumba za serikali, maswali mengine aliyoahirisha kuyajibu ni pamoja na kuhusu gharama kubwa za ujenzi wa barabara nchini ikilinganishwa na baadhi ya nchi, sambamba na ubora wa barabara hizo.
Swali hilo la nyumba, ambalo ni sehemu ya maswali 11 kwake liliuliza; “Suala la uuzaji wa nyumba za serikali ambalo limetekelezwa katika wakati ambao ukiwa Waziri wa Ujenzi bado gumzo na limekera Wa tanzania wengi. Unasemaje kuhusu hili?”
Kutokana na maswali hayo ambayo yalitangulizwa kwa Magufuli takriban wiki moja kabla ya mahojiano rasmi, maswali husika hayakujibiwa kwa maelezo kwamba yatajibiwa na Magufuli katika mahojiano yatakayopangwa wakati mwingine.
Uuzaji wa nyumba za serikali ulitekelezwa katika uongozi wa Rais Benjamin Mkapa na nyumba zaidi ya 8,000 ziliuzwa, baadhi zikiwa zimejengwa katika maeneo nyeti. 
Inadaiwa kwamba katika uuzaji huo wa nyumba, Magufuli aliingilia mchakato wa uuzaji ambao unatajwa ulipaswa kusimamiwa moja kwa moja na Mkurugenzi Mkuu wa Wakala wa Majengo ya Serikali (TBA).
Katika uingiliaji huo, Magufuli anadaiwa kufanikisha uuzaji wa mojawapo ya nyumba hizo za kwa Musa Magufuli ambaye ni mdogo wake, na Sundi Malomo anayedaiwa kuwa ni mzazi mwenzake na kuwalazimisha watendaji wa TBA wafuate matakwa yake katika kuwapatia nyumba ndugu zake hao.
Chini ya sheria ya Executive Agency Act No. 30 ya mwaka 1997, TBA ilipewa madaraka yote ya kuuza nyumba za serikali, kujenga nyumba mpya, kuzikarabati zilizopo pamoja na kugawa nyumba za madaraja A, B na C kwa wafanyakazi wa serikali na si Waziri wa Ujenzi wa wakati huo. Sheria hiyo inaipa mamlaka ya kipekee TBA ya kufanya shughuli zote bila kuingiliwa na chombo chochote.
Kwa mujibu wa sheria hiyo, waziri anaruhusiwa kuteua wajumbe wa bodi ya ushauri watakaomshauri Katibu Mkuu wa Wizara juu ya namna nzuri ya TBA kusimamia mamlaka yake.
Katika mauzo hayo ya nyumba, serikali inatajwa kutarajia kupata jumla ya shilingi 60,016,556,439.00, lakini taarifa zilikuwa zikionyesha kwamba imepata shilingi 22,684,108,115.08.
Miongoni mwa nyumba zinazomilikiwa na serikali kwa sasa ni 1,098 zinazosimamiwa na TBA, kati ya hizo, nyumba 692 zimetengwa kwa wafanyakazi wa serikali, nyumba 675 kama tied quarters, nyumba 111 zinatumika kama Rest House za Serikali, wakati nyumba 40 zinatumika kama state lodges. Nyumba 24 zinatumika kama ofisi na nyingine 29 ni kama karakana na bohari.
Katika bajeti ya mwaka 2010/2011, serikali, kupitia Wizara ya Ujenzi iliwasilisha bajeti yake bungeni mjini Dodoma na kueleza kwamba inataraji kutumia takriban Sh bilioni 5.7 kujenga nyumba mpya ili kuokoa mamilioni yanayotumika kuwalipia watumishi wanaolazimika kukaa hotelini kwa kukosa nyumba.
Hata hivyo, kiasi hicho cha fedha kilichotengwa kwa wakati huo ni pungufu ikilinganishwa na kile kilichotengwa awali, katika bajeti iliyotangulia ya 2009/2010, Sh bilioni 11.4 kwa ajili ya ujenzi huo wa nyumba.


