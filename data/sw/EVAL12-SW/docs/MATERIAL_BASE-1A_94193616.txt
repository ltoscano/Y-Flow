
Matukio ya kihistoria leo yalete mabadiliko

Imeandikwa na Theopista Nsanzugwanko

Imechapishwa: 01 Septemba 2016

LEO Septemba mosi, ni siku ya kihistoria kwa Wa tanzania wengi. Ni siku ambayo wilaya ya Rujewa mkoani Mbeya inaingia katika historia ya kisayansi duniani, kutokana na tukio linalovuta watu wengi wa ndani na nje ya nchi kushuhudia kupatwa kwa jua. 

Inaelezwa kuwa, kwa mara ya mwisho kutokea kwa tukio la kupatwa kwa jua nchini ilikuwa Aprili 18, 1977 na kwamba litatokea tena Mei 21, 2031. Ukiondoa hilo, leo ni siku ya kilele cha maadhimisho ya miaka 52 ya Jeshi la Ulinzi la Wananchi wa Tanzania (JWTZ). 
Lakini pia kuna tukio la Waziri Mkuu, Kassim Majaliwa ambaye ni mtendaji mkuu wa shughuli za serikali kuhamia mkoani Dodoma, ikiwa ni ishara ya serikali kuhamishia rasmi makao makuu ya nchi mkoani humo.
Matukio yote ni mipango ya Mungu ambayo ametaka yatokee na Wa tanzania na watu wengine washuhudie. Kwa siku kadhaa, kumekuwa na taarifa mbalimbali kuhusu siku ya leo ambayo ina matukio ya kihistoria.
Maadhimisho ya JWTZ tangu kuundwa kwake Septemba 1964 ni la kihistoria na linawakumbusha Wa tanzania shughuli mbalimbali za jeshi hilo, kwa ndege za kijeshi kupita angani kuonesha shughuli zifanywazo na jeshi hilo. Wanajeshi katika kambi zao watakumbushana mambo mbalimbali yahusuyo vijana na makundi mengine.
Wanajeshi hao pia watatoa damu katika vituo mbalimbali, watafanya usafi katika baadhi ya maeneo ya jiji kwa kushirikiana na ofisi ya Mkuu wa Mkoa. Tukio jingine la kihistoria ni kupatwa kwa jua ambalo litatokea wilayani Rujewa, mkoani Mbeya. Tukio hilo ni la kihistoria kwa sababu linatokea kila baada ya miaka 16.
Ni tukio linalotajwa kuongeza vivutio vya utalii nchini na hususani katika ukanda wa kusini. Hakika matukio hayo ya leo yanapaswa kufuatiliwa na watanzania wote ili kuweza kujivunia popote duniani kwa matendo hayo na kamwe mtu asikubali kupitwa na tukio lolote.
Pia ni vema tukio la kupatwa kwa jua na siku ya jeshi, vikaelekezwa kwa wanafunzi popote ili kufahamu masuala hayo muhimu, ikiwa ni pamoja na kuendelea amani na ushirikiano kwa Wa tanzania kupitia matukio hayo ya kihistoria. 
Kutokana na tukio la kupatwa kwa jua, tumeshuhudia watu mbalimbali Wa tanzania na wale wa nje ya nchi wakielekea mkoani Mbeya kwa ajili ya tukio hilo, jambo ambalo limetangaza nchi kwa namna nyingine katika uso wa dunia.
Ni vema watendaji na viongozi wa eneo la Rujewa mkoani Mbeya kuhakikisha wanatunza eneo hilo na kulifanya la kihistoria kwa lengo la kuhakikisha watalii wanafika na hivyo kujipatia fedha za kigeni. 
Pia kwa kutumia tukio hilo ni vema kulifanya kuwa fursa kwa wakazi wa maeneo hayo bila kuacha tukio hilo kuisha leo tu, bali lidumu katika maeneo hayo kila wakati.
Licha ya tukio la kupatwa kwa jua,pia maadhimisho ya miaka 52 kwa kufanya shughuli mbalimbali za kijamii iwe mfano kwa wengine kwa kufanya maadhimisho kwa njia hiyo, ikiwa ni pamoja na kuchangia damu. Hakika siku hii ina upekee kutokana na ukweli kuwa matukio yote ya kihistoria yanafanyika kwa lengo la kuwabadilisha watanzania kwa namna mbalimbali ili kujenga nchi.
Mbali na matukio hayo mawili, pia Waziri Mkuu mwezi huu anahamia mkoani Dodoma ikiwa ni ishara ya kutekeleza ahadi ya Rais John Magufuli ya kuhamia mkoani humo ikiwa ni lengo la serikali.


