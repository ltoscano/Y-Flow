
Klabu Ujerumani zimechoka, Bayern inashinda tu!
BERLIN, Ujerumani: MJADALA mkali umezuka kuhusu Ligi Kuu ya Ujerumani baada ya mabingwa watetezi Bayern Munich kufungua pengo la pointi 11 dalili tosha za kushinda taji lao la tatu mfululizo.
Chanzo cha mjadala huo ni kuwa ligi hiyo imeanza kukosa ladha. Bayern waliweka rekodi mpya siku ya Ijumaa walipotoka nyuma na kupiga Mainz 2-1 ikiwa wamefungwa mabao manne tu tangu ligi kuanza mwezi Agosti.
Bayern wamezoa pointi 45 kati ya 51 katika mkondo wa kwanza. Imekuwa kawaida Bayern kusajili ushindi mnono dhidi ya wapinzani wao katika ligi hiyo.
Wapinzani wa Bayern wa karibu Wolfsburg, Moenchengladbach, Leverkusen, Schalke na Augsburg hawaoneshi dalili za kufunga pengo hilo. Dortmund waliomaliza wa pili msimu uliyopita wanakodelea kushushwa daraja.
Aliyekuwa kocha wa timu ya taifa ya Ujerumani, Berti Vogts anataka kiasi cha fedha wanazopata Bayern kwa kutwaa ubingwa nchini humo kipunguzwe.
Televisheni ya Sky hulipia Sh69.4 bilioni kupeperusha mechi za Bundesliga nchini Ujerumani huku kiasi kikubwa kikiendea washindi. “Klabu ndogo pia zinafaa kufaidika, kwa mfano kupitia kugawanywa upya kwa fedha hizi,” alisema Vogts.
Habari hizo zilimkasirisha mchezaji wa zamani wa Bayern na Ujerumani, Paul Breitner. 
“Bayern haiwezi kufanya lolote kusaidia klabu zingine kusajili matokeo mazuri. Suala la fedha kugawanywa tena halifai. Huo ni upuuzi mtupu!” alifoka.
Bayern ni baadhi ya klabu tajiri duniani. Hivi majuzi, Bayern ilimaliza kulipa mkopo wao wa Sh37.8 blioni wa miaka 25 kujenga uwanja wao wa Allianz Arena ikisalia miaka 16. Klabu hiyo pia iliandikisha faida ya Sh1.8 bilioni msimu uliyopita.
Timu za Ujerumani sasa zinaonekana kucheza tu ili kuendelea kusalia katika ligi hiyo.
“Bayern iko katika dunia nyingine na sote tunakubaliana na swala hilo,” kocha wa Ausburg Markus Weinzierl alisema baada ya Bayern kucharaza vijana wake 4-0 nyumbani.
Baada ya kushinda Ligi Kuu ya Ujerumani mnamo 2011 na 2012 na kumaliza ya pili nyuma ya Bayern msimu uliopita, Borussia Dortmund sasa wanaonekana kuacha nao kwa ni sasa wako nyuma baada ya kuwauzia Mario Goetze na Robert Lewandowski.


