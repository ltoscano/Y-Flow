
Klabu zimezoea faini, sasa mbinu mbadala itumiwe
IMEKUWA desturi humu nchini klabu kutozwa faini kubwa kufuatia fujo za mashabiki wao ambao wamezoea kuzua fujo kila timu zao zinapolemewa.
Mnamo Februari 26, 2011 mechi kati ya Gor Mahia na Posta Rangers ilitibuka dakika ya 85 baada ya mashabiki wa K'Ogalo kuvamia uwanja na kushambuliaji mwamuzi wakidai alionea timu yao. Kufikia wakati huo, Rangers ilikuwa juu 3-0.
Mwezi Machi mwaka uliopita, AFC Leopards ilipigwa faini ya Sh245,000 kwa kuharibu mali katika uwanja wa MISC, Kasarani baada ya kutoka sare 1-1 na Chemelil Sugar.
Klabu hiyo ilirushiwa adhabu hiyo baada ya mashabiki kung'oa viti wakidai timu yao ilionewa na mwamuzi wa mechi hiyo.
Mwezi Juni, Gor Mahia na AFC Leopards ziliagizwa kuchezea mechi zao bila mashabiki wao uwanjani baada ya mashabiki wa pande zote kutwangana mnamo Mei 12 ugani Nyayo.
Mnamo Agosti 4, 2013 aliyekuwa katibu wa Gor Mahia FC, George Bwana alinusurika kifo baada kuvamiwa na mashabiki kufuatia sare ya bila bila dhidi ya Nairobi City Stars.
Bwana alivamiwa na mashabiki hao kwa madai kwamba ndiye aliyewafanyia mipango washambuliaji, Rama Salim na Dan Sserunkuma kuondoka ghafla kwenda ng'ambo kwa majaribio.
Katika kisa hicho, Bwana alipoteza pesa na mtambo wa Ipad wa Sh150,000. Mashabiki hao kadhalika waliharibu viti uwanjani humo na klabu hiyo ikapigwa faini ya Sh2.8 milioni, ingawa kiasi hicho kipunguzwa hadi Sh900,000.
Vurugu za majuzi kwenye mechi baina ya Leopards na Sofapaka zilitokea miaka minne tu baada ya shabiki mmoja wa umri mdogo kufariki uwajani Nyayo baada ya kuganyagwa Harambee Stars ikicheza na Morocco.
Kadhalika fujo hizo zilifanyika Sikuu Kuu ya Mashujaa Dei saa chache tu baada ya Rais Uhuru Kenyatta kuhutubia taifa ugani Nyayo.
Kwenye kisa hicho, waandishi wa habari na watu wengine ambao hawakuwa na hatia waliumia huku mali ya mamilioni ikiharibiwa.
Ajabu ni kwamba wahusika katika visa hivi hawajawahi kukamatwa na kufikishwa mbele ya Mahakama kujibu mashtaka.
Mashabiki walitarajia mashabiki wengi watundu wakinaswa baada ya Waziri wa Michezo Utamaduni na Sanaa kusema kamera maalum zitakuwa zikitumia kunasa mashabiki wa haina hiyo.
Ni miezi minane imepita tangu ahadi ya teknolojia hiyo kuanza kutumika bila mafanikio.
Mapendekezo yake yaliungwa mkono na wakuu wa polisi ambao waliahidi kushirikiana na wasimamizi wa soka katika juhudi za kujaribu kuzima uhuni huo. 
Mara kwa mara polisi wameshutumiwa kwa kushindwa kubuni mipango kapambe ya kukabiliana na mashabiki wa aina hiyo na badala yake wanaamua kutoa hewa za kutoa machozi kuwatawanya.


