
Mgomo wa simu: Huu ndio utetezi Jun 01, 2012

HATIMAYE nimesitisha mgomo wa sms niliouanzisha kwenye Sikukuu za Krisimasi na na Mwaka Mpya. Baada ya sherehe, maisha yanaendelea.
Maisha ya mwanadamu yanapiga hatua katika mfumo wa kuendelea na maisha kwa kuongozwa na matukio; tunaishi sherehe baada ya sherehe! Baada ya Krisimasi na Mwaka Mpya, kuna Iddi, kuna Pasaka, kuna sherehe za kitaifa na sherehe nyingine katika jamii yetu.
Sherehe hizi zina mchango mkubwa katika maisha mwanadamu, zinayafanya maisha yawe na maana, matumaini na wakati mwingine kumfanya mtu kusahau sherehe yake ya mwisho, ambayo kwa vyovyote hawezi kuishiriki lakini inakuwa sehemu ya maisha ya wale anaowaacha nyuma yake, maana baada ya sherehe ya mwisho wengine wanaendelea na maisha na kupata nguvu za kuendelea kuishi kutokana na tukio hilo.
Inawezekana mgomo wangu haukusaidia chochote “leo” – ni imani yangu kwamba nimepanda mbegu ambayo kesho na keshokutwa itaota na kustawi. Hata miti mikubwa inaanza kama mbegu.
Mapambano ya kutetea haki za mtu Mweusi kule Amerika yalishika kasi ya kutisha baada ya mama mmoja Mweusi kukataa kumpisha Mzungu kukalia kiti kwenye basi kama ilivyokuwa desturi. Wengine walifikiri mwanamke huyo alikuwa anapoteza muda wake bure na kutaka kujiingiza kwenye matatizo ya bure. Angempisha Mzungu akakaa na maisha yakaendelea.
Lakini kwa kitendo hicho kidogo, dunia ilishuhudia mapambano makubwa ya Weusi kudai haki zao za msingi. Sitaki kujifananisha na mama huyo, ila imani yangu ni kwamba kitendo kidogo kama mgomo wa kutuma sms, kinaweza kuzaa matunda mengi. Inawezekana matunda hayo yasionekane haraka, lakini kuna siku yataonekana.
Sikupenda kujitetea kwa kuanzisha mgomo huu; ninajua ni kiasi gani nimewakatisha tamaa ndugu, marafiki na jamaa zangu wa karibu walionitumia sms wakati wa sikukuu hio nikakaa kimya; iliniumiza sana na kuutesa moyo wangu, na muda wote nilishawishika kuzijibu hizo sms – lakini msimamo ni msimamo hata kama ni kuipoteza roho yangu.
Ingawa kuna watu wamenitukana na kunifananisha na mjinga asiyekuwa na akili, sijajutia wala kulionea aibu tendo hili la mgomo wa kutuma sms. Na wala siwezi kujitetea. Nayakubali yote maana ni suala la muda!
Nimeandika utetezi huu ili kuwajibu wale wanaopotosha maana nzima ya mgomo wangu. Rafiki zangu wa Mtwara, wanafikiri mimi sipendi maendeleo ya tekinolojia, kule Moshi wanasema mimi nataka Wa tanzania waendelee kuishi maisha ya enzi za mawe! Wasomi wanishambulia kwamba nimefilisika kimawazo.
Wafanyabiashara wanaochota fedha za wananchi bila kuangalia ustawi wao, wanafikiri mimi ni adui mkubwa wa maendeleo ya biashara zao.
Hivyo utetezi huu umelenga teknolojia, maendeleo na ustawi wa Wa tanzania.
Baadaye tunaweza kukubaliana kutokubaliana. Tunaweza kuamua kwa pamoja ni nani adui wa umma? Yule anayechota kwa nguvu utajiri wa Tanzania, na huku akicheka na kusema: Wajinga ndio waliwao au yule anayewafumbua macho watu na kuwaelezea jinsi wanavyonyonywa? Nani adui wa umma, yule anayekula na wawekezaji na kuwaacha Wa tanzania kwenye dimbwi la umasikini au yule anayewafumbua macho wapambane na wezi wa rasilimali za Taifa? Nani adui wa umma?
Mimi ninapenda teknolojia na ninapenda Wa tanzania wapate maendeleo; na si teknolojia ya mawasiliano peke yake, bali hata upatikanaji wa maji; leo hii kule Tabata na maeneo mengine ya jiji ya Dar es Salaam, ni zaidi ya mwezi mzima bila huduma ya maji. Miji na vijiji vingi vya Tanzania havina huduma ya maji; umeme bado ni tatizo kubwa, sehemu kubwa ya Tanzania haijapata umeme na walionao bado si umeme wa uhakika; hatuna viwanda, vilivyopo havina tofauti na makampuni ya simu yanayoendeshwa na wageni kwa lengo la kutengeneza faida bila kuangalia maendeleo na ustawi wa Mtanzania.
Msongamano wa magari unatutesa, watu wanapoteza muda mwingi wa uzalishaji kwenye foleni, tatizo hili linachangia kupunguza saa za uzalishaji; viongozi wetu wa juu serikalini wanatibiwa nchi za nje, dalili tosha kwamba maendeleo ya teknolojia katika hospitali zetu bao yako nyuma kiasi kwamba hatuwezi kushughulikia afya za viongozi wetu, mpaka watumie fedha za kigeni ambazo ni adimu ili kutibiwa nje ya nchi. Hivyo bado tunahitaji maendeleo makubwa ya teknolojia.
Hoja kubwa ya mgomo wangu wa sms ni kutaka kuyatangazia makampuni ya simu kwamba bei zao za huduma ya maongezi ziko juu sana. Hata malipo ya sms yako juu pia. Ni kutaka kuwapelekea ujumbe kwamba wanatukamua sana. Tunafurahia huduma ya simu na sms lakini tunaelekea kutumbukia kwenye dimbwi la umasikini mkubwa! Inawezekana na hili halionekani haraka, lakini liko njiani. Ni lazima awepo mtu wa kusimama na kulisemea.
Nilichagua sikukuu hizo kwa kuwa ndio wakati wa watu wengi wanapotumiana salaamu. Wengi wanafikiri sms zina unafuu, hivyo wanaamua kusalimiana kwa sms.
Huu ni wakati mzuri wa makampuni ya simu kuvuna fedha nyingi. Wakati mwingine makampuni haya yanatengeneza aina ya salaamu na kuisambaza. Na matokeo yake ni watu kushawishika kutumiana salaamu hizi ambazo zinakuwa na maneno ya kuvutia.
Mtu mmoja anajikuta ametuma sms kwa watu zaidi ya 100 bila kuangalia gharama ya sms. Ukilinganisha na nchi nyingine, hasa nchi zilizoendelea, utakuta bei ya muda wa maongezi na sms ziko juu sana hapa Tanzania. Lakini pia hata nchi za Afrika ambazo viongozi wanajali maisha ya wananchi wao kuliko wanavyojali ustawi wa makampuni ya kigeni, bei ya muda wa maongezi iko chini. 
Viongozi wetu wanakaa kimya kwa vile ama baadhi yao au jamaa zao wana hisa kwenye makampuni ya simu. Kadri makampuni ya simu yanavyowakamua wananchi ndivyo gawio la hisa linavyokua.
Wasiokuwa na hisa kwenye makampuni hayo watakuwa na makampuni yao yanayonufaika kwa matangazo ya makampuni ya simu au kwa namna nyingine ile.
Ushahidi mkubwa unajionyesha wazi kwenye mikataba mibovu ambayo tumeshuhudia katika taifa letu. Baadhi ya watoto wa viongozi wetu wanafanya kazi kwenye makampuni haya.
Si ajabu kukuta pia kwamba baadhi ya michango ya makampuni haya inakwenda kwenye vyama vya siasa. Katika hali hii ni vigumu sana viongozi wetu kulisemea hili.
Tunahitaji teknolojia inayoyajali; tunahitaji teknolojia ya kibinadamu, tunahitaji teknolojia inayolinda ustawi wa Wa tanzania, ustawi wa mazingira ya Tanzania, ustawi wa afya ya Wa tanzania. Teknolojia inayoshughulikia athari ya matumizi ya simu za kiganjani. Tusitake kulinda biashara na kuwaacha watu wakiteketea. Makampuni ya Sigara, yanatangaza wazi wazi madhara yatokanayo na uvutaji wa sigara. Yanamkaribisha mteja kuvuta sigara akijua matokeo yake. 
Makampuni ya simu hayana budi kufanya hivyo hivyo kuiga mfano wa makampuni ya sigara. Pia kuna haja ya kutofautisha bei ya muda wa maongezi kwa mfanyabiashara wa mabilioni na yule anayehitaji muda wa maongezi kusambaza taarifa ya msiba au kuomba msaada wa gari kumsafirisha mama mjamzito kwenda hospitali. Bei ya muda wa maongezi kwa mtu wa kijijini anayetumia simu kwa matumizi ya kawaida, au mwanafunzi anayetumia simu kuwasiliana na profesa wake asifananishwe na mfanyabiashara wa kimataifa.
Kwanini bei ya sms za Krisimasi na Mwaka Mpya zisiwe tofauti na sms za kufanya biashara, kutongoza, kupiga porojo na kutukanana? Kwanini makampuni ya simu yaweke bei moja kwa kila mtu? Maana yake ni kwamba wanafanya biashara ya kupata faida, si biashara inayolenga faida na huduma na ustawi wa watu.
Ni nani anafuatilia kuhakikisha kwamba bei ya muda wa maongezi inatumika kulingana na muda ulionunuliwa. Mfano, nikinunua muda wa maongezi wa shilingi elfu moja, ni nani anahakikisha elfu moja inalingana na muda nilioutumia?
Tumelishwa kasumba, tena kasumba mbaya sana, kwamba muda wa maongezi unapokwisha, unakwenda kuongeza bila kuhakikisha kama umeutumia muda wote bila kuibiwa. Sina uhakika kama kuna mfumo wa kumlinda mteja. Serikali inawajibika kumlinda mwananchi dhidi ya makampuni ya kigeni yawe ya simu au vitu vingine.
Maana katika zoezi hili zima la uwekezaji usiojali anayeumia ni mwananchi wa kawaida.
Sina lengo la kuongelea matumizi mabaya ya simu; huko sina utetezi! Kuna wanaotumia simu kupiga porojo, kutukana watu, umbea, kuingilia ndoa za watu, kuzungumza muda mrefu mambo yasiyokuwa na maana bila kuzingatia hatari ya mionzi ya simu au kutumia simu kufanya ujambazi. Hawa wakikamuliwa na makampuni ya simu sina la kusema.
Lakini mwananchi wa kawaida anayehitaji simu kwa matumizi ya lazima na ya msingi, anapokamuliwa na makampuni ya simu ni lazima tusimame na kupiga kelele! Tukiungana kwa pamoja tukafanya mgomo wa kupinga simu na kutuma sms kwa siku mbili ni lazima makampuni ya simu yatapata ujumbe. Kama hatuna mtetezi ni bora kusimama na kujitetea wenyewe.
Misaada yote inayotolewa na makampuni ya simu ni danganya toto. Makampuni haya yanatengeneza faida kubwa. Wachunguzi wa mambo wanasema kwa sms peke yake makampuni haya yanaweza kulipa mishahara ya watumishi wote na kuendesha ofisi.
Kampuni ya simu yenye wateja zaidi ya milioni tatu, hata ikiongeza shilingi mia tano kinyume na matumizi ya kawaida kwa kila mteja, ni faida kubwa kupindukia. Nina imani wanaongeza zaidi ya hapo na hasa wakati wa sikukuu!
Ingawa nimemaliza mgomo wa kutuma sms, bado ninaendelea kuwashawishi Wa tanzania kukataa bei ya juu ya muda wa maongezi ya simu. Tusimame pamoja na kusema hapana! Umoja ni nguvu!


