
Matano arefushiwa mkataba klabuni Ulinzi kwa mwaka 1
Na CHRIS ADUNGO
ULINZI Stars imempokeza kocha Robert Matano mkataba mpya wa mwaka mmoja.
Ni hatua ambayo itafikisha jumla ya misimu atakayohudumu kocha huyo, ambaye aligusishwa sana na Sofapaka baada ya kandarasi yake kukamilika mwishoni mwa Desemba mwaka jana, hadi mitatu.
Akithibitisha kurefushwa kwa mkataba wa Matano, Joe Birgen ambaye ni Afisa Mkuu Mtendaji wa Ulinzi Stars alisema hayo ni maelewano yaliyoafikiwa na pande zote mbili mnamo Jumanne.
“Usimamizi wa Ulinzi umempokeza Matano kandarasi mpya kwa matarajio kwamba atawaongoza vijana kutia kibindoni taji la KPL (ligi kuu) msimu huu. Ingawa kikosi kilimaliza katika nafasi ya pili kwenye msimamo mwaka jana, ni matumaini yetu kwamba Matano ana uwezo wa kusajili matokeo bora zaidi,” alisema Birgen.
Chini ya ukufunzi wake, Matano aliyafufua makali ya wanajeshi hao wa Ulinzi Stars ambao walijizolea jumla ya alama 58 huku pengo la alama 20 likitamalaki baina yao na Gor Mahia waliotawazwa ubingwa wa taji hilo.
“Matumaini ya kuinyakulia Ulinzi Stars taji la KPL msimu huu upo kwa kuwa tunahisi kwamba Matano hana shinikizo la kukiongoza kikosi kikubwa na maarufu. Sote tutayategemea maarifa ya wachezaji nyota ambao wamempa kocha uhakika wa kuunga mkono jitihada zake baada ya kuamini ukubwa wa tajriba aliyonayo,” alisema Birgen.
Japo walitarajiwa kutoa ushindani mkubwa katika jitihada za kuwanyima Gor Mahia ubingwa wa taji la KPL msimu jana, Ulinzi Stars walisalia wanyonge baada ya kusuasua katika mechi za awamu ya pili ya kipute hicho.
Aidha, mabingwa hao mara nne wa taji la KPL walibanduliwa kwenye robo-fainali ya kuwania taji la Top8 kabla ya SoNy Sugar kuwaondoa kwenye nusu-fainali ya kinyang’anyiro cha Ngao ya GOtv.
“Tuna kiu ya kuuendea ubingwa wa mataji kadhaa mwaka huu. Ugumu wa hali iliyowakabili Ulinzi msimu jana ulikuwa ni kipimo halisi cha ukomavu na uthabiti wao katika kuzihimili changamoto za ushindani ambazo ziliwalemea pakubwa,” alisema.


