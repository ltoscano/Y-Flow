
Wataalamu wa kilimo waonya kuhusu ugonjwa wa mahindi
Na KNA
KUWEPO kwa chakula cha kutosha katika baadhi ya sehemu za Rift Valley na Nyanza Kusini huenda kukaathiriwa na ugonjwa wa mahindi ambao umewahi kuwapa wakulima hasara kubwa. 
Katika misimu mitatu ya upanzi iliyopita wakulima katika baadhi ya sehemu za Kaunti za Bomet, Nyamira na Kisii wamekosa kuvuna kutokana na ugonjwa unaoathiri mahindi.
Wataalamu wa kilimo kutoka kwa kampuni ya mbegu na kampuni ya huduma za kukagua afya ya mimea, walionya kuwa ugonjwa huo unaofahamika kama Maize Nicrosi (MLND) utadhibitiwa kupitia desturi za kilimo zinazopendekezwa kimataifa.
Katika warsha ya wataalamu wa kilimo na wakulima eneo la Nyansiong, Borabu, Kaunti ya Nyamira, mtaalamu wa Kenya Seed Company Mathew Mwarey alilalama kuwa ugonjwa huo unaendelea kuathiri maeneo kwa sababu ya mbinu mbovu za kilimo.
Bw Mwarey aliwashauri wakulima kupanda mapema na kuhakikisha kuwa hakuna hata hatua moja ya kuhakikisha zao bora inarukwa kwa sababu hali hiyo inachangia mazao yenye udhaifu, hali inayoyafanya kuathiriwa na ugonjwa huo kwa urahisi.
Mtaalamu huyo aliwahimiza wakulima katika eneo hilo kuongeza mazao wanayokuza hasa kuweza kuwa na chakula mbadala wa mahindi yanapokosa kufanya vyema ama kuathiriwa na ugonjwa na pia kupumzisha mashamba kabla ya msimu mwingine wa upanzi.
Aliwatahadharisha wakulima dhidi ya kulisha ngâ€™ombe wao kwa vigunzi vya mahindi kutoka kwa mahindi yaliyoathiriwa.


