
Wafanyabiashara: Mkurugenzi wa Ilemela ni jipu
Sep 08, 2016

WAFANYABIASHARA wenye maduka katika soko la Kitangiri, Ilemele mkoani Mwanza wamekerwa na ongezeko la kodi ya pango linaloshinikizwa na Mkurugenzi wa Manispaa hiyo, John Wanga, wakidai limegubikwa na mazingira ya hadaa, ubabaishaji, rushwa na ufisadi.

Wameliambia Raia Mwema jijini hapa wiki iliyopita kuwa hali hiyo haiakisi matakwa yao, hivyo wanajipanga kumshitaki mkurugenzi huyo mahakamani baada ya kuona ameendelea kupuuza ombi lao la kukutana naye kutafuta ufumbuzi wa mgogoro huo.

“Tumechoshwa na gharama za kimangimeza, ukiritimba na vitendo vya kifisadi vinavyofanyika katika halmashauri bila ufumbuzi wa malalamiko yetu,” inasomeka sehemu ya barua ya wafanyabiashara hao ya Julai 12, 2016 iliyotumwa kwa mkurugenzi huyo.

Nakala ya barua hiyo yenye kumbukumbu namba WFB/MADUKA/KTGR/02 iliyosainiwa na wafanyabiashara 26, ilitumwa kwa Rais wa Jamhuri ya Muungano wa

Tanzania kumwomba aingilie kati ufumbuzi upatikane.

Kuhusu kodi ya pango wamemtupia lawama mkurugenzi huyo kwamba amekiuka mwongozo wa kisheria kwa kupandisha kodi ya vibanda vinavyomilikiwa na manispaa hiyo kutoka Sh 20,000 hadi 80,000 kwa kila kimoja kwa mwezi.

“Ongezeko la kodi hiyo iliegemea kwenye matangazo katika Gazeti la Serikali mwaka 2015. Bado halijawekwa wazi kama kweli sheria ndogo ilitungwa na halmashauri kisha kuridhiwa na Waziri Mkuu yupi ili kupata uhalali wake wa kisheria. Jambo hilo limekuwa siri kubwa katika halmashauri na kututia hofu kubwa?

“Tatizo jingine ambalo halmashauri imeliibua katika mazingira yasiyofahamika na yenye harufu ya rushwa au ufisadi ni vibanda 17 vilivyopo Magharibi mwa soko letu kugawanywa.
“Unakuta kibanda kimoja kimegawanywa mara mbili au tatu na kupewa namba tofauti au zaidi,” inaeleza barua nyingine ya wafanyabiashara hao ya Aprili 28, 2016 iliyotumwa ofisi ya mkurugenzi huyo.

Aidha, barua ya Julai 28, 2016 yenye kumbukumbu namba IMC/F.20/11/27 iliyosainiwa na Wanga iliwatangazia wapangaji wa vibanda hivyo kwamba manispaa imepunguza kodi kutoka Sh 80,000 hadi 50,000 lakini siku chache baadaye ilisambaza vipeperushi vinavyosisitiza kodi mpya ya Sh. 80,000.

Dosari nyingine inaonekana kwenye barua ya manispaa ya Juni 28, 2016 iliyotangaza mwaliko wa upangaji katika maeneo inayomiliki ambayo ilisainiwa na mtu mwingine kwenye jina la Wanga.

Hata hivyo, Wanga alipouliwa na Raia Mwema wiki iliyopita kuhusu malalamiko hayo alimtupia mzigo Ofisa Habari wa Manispaa, Viola Mbakile, ambaye naye alikataa kujibu akisema alikuwa amepangiwa majukumu mengine. 

Mwisho


