
Unaitas kuwa benki kamili
Na MWANGI MUIRURI
SHIRIKA la Akiba na Mikopo la la Unaitas jana lilitangaza kuwa linajiandaa kujigeuza kuwa benki ifikapo 2016.
Katika harakati hizo, litakoma kutoa huduma za vyama vya ushirika na kisha kuuza hiza zake katika soko la hisa la Nairobi (NSE.) Mkurugenzi wa Unaitas katika eneo la Aberdares, Bw Joe Gachie alisema hayo jana alipokutana na vyama vya ushirika vinavyoweka hazina zao katika taasisi hiyo eneo la Murang’a.
“Unaitas itajipanua na kujumuisha kamili huduma za benki na lengo hilo limekadiriwa kufanikishwa ifikapo 2016,” akasema.
Bw Gachie alisema kuwa kwa sasa Unaitas inasajili wanahisa kupitia uuzaji wa hisa kwa Sh10 kwa kila moja, huku ikiwa ni njia moja ya kusaidia wateja walioko kwa sasa kuwa wamilki wa shirika hilo hata baada ya uuzaji wa hisa katika NSE.
Alisema kuwa kwa sasa shirika hilo linatafuta idhini ya Mamlaka ya Uuzaji Hisa (CMA) baada ya kutimiza kigezo kikuu cha Benki Kuu (CBK) cha kuwa na utajiri wa zaidi ya Sh1 bilioni.
“Kabla ya Julai mwaka ujao tutakuwa tumezidisha utajiri huo kwa asilimia 40 na ndipo tutakuwa na udhabiti kamili wa kuzindua ari ya kuwa na wanahisa kamili katika soko la NSE,” akasema.
Bw Gachie aliondoa wasiwasi wa wateja wa Unaitas kwa kutangaza kuwa kubadilika kwa huduma hakutaathiri kwa vyovyote wale wanaoweka akiba zao katika Unaitas.
“Kugeuka kuwa benki hakumaanishi kuwa riba zetu zitaongezeka au wateja tulio nao kwa sasa waongezewe gharama katika huduma mpya.
Kinyume, watakuwa pema zaidi kwa kuwa tutapata wawekezaji ambao watakaongeza utajiri wa kutufaa sote na pia wateja wetu wawe na mwanya wa kujinunulia hisa zetu,” akasema.
Alisema hisa hizo zitakuwa zikilipwa migao ya faida, akisema kuwa wale ambao tayari wameanza kujinunulia hisa hizo wamelipwa kwa kiwango cha Sh0.90 kwa kila hisa kama mgao wa faida wa mwaka jana.
Kwa sasa,Unaitas iko na wateja 160,000 na inalenga kuongeza wateja hao hadi 1 milioni kabla ya kujigeuza kuwa benki kamili. 


