
Mbunge atoa mifuko 20 kukarabati darasa

Imeandikwa na Raymond Mihayo, Kahama

Imechapishwa: 24 Septemba 2016

MBUNGE wa Jimbo la Kahama Mjini, Jumanne Kishimba ametoa mifuko 20 kwa ajili ya ukarabati wa sakafu za madarasa katika shule ya msingi Kahanga iliyopo katika kata ya Wendele, mjini Kahama. 

Alitoa msaada huo kusaidia changamoto zinazoikabili sekta ya elimu hasa katika kata zilizopo pembezoni mwa mji wa Kahama, ambapo ndipo kwenye kundi kubwa la watu wanaohitaji huduma hiyo.
Kishimba alisema suala la elimu ni muhimu katika jamii yoyote na kuongeza kuwa ili wanafunzi waweze kufaulu kwa kiwango kikubwa, lazima iwepo miundombinu na mazingira rafiki ya kumfanya mwanafunzi asome kwa bidii na kutimiza ndoto zake za maisha baada ya kuhitimu masomo.
Akizungumzia msaada huo, Diwani wa Kata ya Wendele, Kilunga Justine, alisema kuwa msaada huo umetolewa wakati muafaka na kuwataka wadau wengine kuiga mfano wa mbunge huyo hasa katika kusaidia masuala ya jamii hususan elimu.
Alisema kuwa shule hiyo, ilikuwa katika hali mbaya na wanafunzi walikuwa wakisoma katika mazingira mabaya ikiwemo uchakavu wa sakafu na watoto kuwa na wakati mgumu wanapokuwa darasani.


