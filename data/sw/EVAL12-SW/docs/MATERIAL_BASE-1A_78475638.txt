
Sadiki aagiza Tanesco kuwapatia umeme wafanyabiashara Moshi
Kila kibanda kinapaswa kifungiwe luku ili kuepusha migogoro
Happiness Tesha, Mwananchi htesha@mwananchi.co.tz
Moshi. Serikali mkoani Kilimanjaro imeliagiza Shirika la Umeme Tanzania (Tanesco) mkoani humo kuhakikisha kila mfanyabiashara katika jengo la stendi kuu ya mabasi ya mjini hapa anafungiwa mita ya luku ili kuepusha migogoro ya malipo iliyosababisha jengo hilo kukatiwa umeme kwa siku tatu.
Hatua hiyo imekuja siku chache baada ya kikao cha Baraza la Madiwani wa Manispaa ya Moshi kufikia azimio la kumtaka Mbunge wa Moshi Mjini, Jafary Michael (Chadema), kuonana na Waziri wa Nishati na Madini, Profesa Sospeter Muhongo ili aingilie kati mgogoro huo baada ya Tanesco kukumbwa wa na kigugumizi. Mkuu wa Mkoa wa Kilimanjaro, Saidi Meck Sadiki alitoa agizo hilo katika mkutano wa kujitambulisha kwa wafanyabiashara na wafanyakazi wa Halmashauri ya Manispaaa ya Moshi baada ya kuteuliwa na Rais John Magufuli kuongoza mkoa huo. 
Alisema kukatwa kwa umeme katika jengo hilo kunaathiri uchumi wa mkoa.
Sadiki alisema ni vyema Tanesco wakafunga mita za luku kwa kila mfanyabiashara katika jengo hilo ili kuondoa migogoro ya malipo kwa sababu wafanyabiashara hao wanatumia mita moja ya umeme huku kila mmoja akiwa na kiwango chake cha matumizi.
Alisema wakifungiwa kila mmoja mita yake, kutamwezesha kulipa kulingana na matumizi yake.
Akizungumza kwa niaba ya Meneja wa Tanesco Mkoa wa Kilimanjaro, Maclean Mbonile, Mhasibu wa Tanesco, Erasmi Mkenda alisema walifunga mita moja baada ya manispaa hiyo kuomba ifungwe kwa niaba ya wateja wake ambao ni wapangaji wa jengo hilo. 
Alisema matumizi ya umeme katika jengo hilo ni zaidi ya uniti 7,500.
“Matumizi haya tumeyaweka katika tarifu mbili (daraja la pili) na kama tutafunga mita kwa kila mfanyabiashara itabidi tuwahamishe kutoka daraja la pili kwenda daraja kwa sababu kuna utaratibu wake,”


