
RC aamuru mkandarasi akamatwe

Imeandikwa na John Mhala, Loliondo

Imechapishwa: 05 Oktoba 2016

MKUU wa Mkoa wa Arusha, Mrisho Gambo ametoa amri ya kukamatwa kwa mkandarasi na watu wengine waliohusika katika kujenga daraja chini ya kiwango na kusababisha kutafunwa zaidi ya Sh milioni 364.

Gambo alisema hayo katika kata ya Oldonyosambu, baada ya kuelezwa na wananchi na kuona mwenyewe ujenzi wa daraja hilo ulivyo hovyo, lililodumu kwa miezi 12 huku mamilioni ya fedha za serikali yakiwa yameliwa.
Alisema daraja hilo linalounganisha vijiji vya Oldonyosambu na Jema, limeshabomoka na kuwafanya wakazi wa vijiji hivyo, kushindwa kupita nyakati za masika.
Mkuu huyo alisema serikali ya Dk John Magufuli inawajali wanyonge na haiwezi kuona fedha za umma zikiliwa na watu wachache kwa maslahi yao binafsi, lazima hatua zichukuliwe kwa wabadhirifu.
Gambo alisema daraja limetumia mamilioni ya fedha ya serilali, lakini limefanya kazi kwa mwaka mmoja tu na wahusika wanaendelea kutamba mitaani, hilo halitavumiliwa kamwe.
"Mkuu wa Polisi wa Wilaya (OCD) uko wapi ? Mkuu wa Wilaya Uko wapi? Nataka waliohusika ndani ya wiki mbili wawe chini ya ulinzi na waeleze ni kwa nini wasichukuliwe hatua kali za kisheria kwa kufanya kazi chini ya kiwango na kusababisha hasara kubwa kwa jamii,’’ alisema Gambo aliwaasa watumishi wa serikali katika wilaya ya Ngorongoro, kubadilika na kuwa watumishi waaminifu na waadilifu katika majukumu yao ya kila siku, vinginevyo serikali haitamvumilia mtumishi mwizi. 
Aliwataka kuacha kuwa mabosi ofisini na badala yake, wafanye kazi za kuwatumikia wananchi na kumaliza kero zinazowakabili.
Mkuu huyo pia alisikitishwa na hali aliyoiona wilaya humo, kwani ni wilaya masikini kuliko zote mkoani Arusha, lakini ndiyo ni wilaya inayoongoza kwa utajiri wa utalii.


