Wanakimbia hewa ya sumu Beijing
Nov 23, 2013

KATIKA ziara ya utalii miji kadhaa iliyopo mashariki mwa China, muongoza watalii wetu alitusimulia utani uliopo kati ya wakazi wa majiji yenye upinzani wa kimaendeleo ya Shanghai na Beijing.

Beijing wanawatania wakazi wa Shanghai kuwa hawana haja ya kununua supu ya nguruwe, inapatikana buree katika mabomba ya maji ya jiji hilo. (Miezi michache iliyopita mamia ya nguruwe waliokufa walikutwa wakielea katika mto mkubwa wa jiji hilo uitwao Huangpu).

Wa Shanghai nao wakajibu wakisema wakazi wa Beijing hawahitaji tena kununua sigara. Ukungu na Moshi ulioenea katika anga ya jiji hilo ni sigara tosha.

Inachekesha na kufurahisha!? Isipokuwa huu wa Shanghai ni utani ambao nyuma yake una ukweli unaoumiza. Uchafuzi wa anga ya Beijing umefikia kipimo cha kutisha.

Nikikumbuka kwamba chaguo langu la kwanza wakati naomba udhamini wa masomo yangu ya uzamivu hapa China lilikuwa ni Jiji la Beijing, nagundua kuwa kukataliwa kwenda huko ilikuwa ni baraka, ingawa kipindi kile sikufurahia kupangiwa chuo cha Shanghai.

Nilijua baraka hiyo pale wiki mbili zilizopita gazeti la China Daily lilipoarifu kuwa Jiji la Beijing linakimbiwa na wataalamu wanaotoka katika mataifa mbalimbali hususan wale wenye familia. Kwa mujibu wa gazeti hilo, kadri uchafuzi wa hewa unavyoongezeka ndivyo wataalamu mbalimbali, hususan raia wa mataifa ya nje, wanavyolikimbia jiji hilo na hivyo kupunguza mvuto wa kibiashara wa jiji hilo. Mimi ningekimbilia wapi!?

Uchafuzi wa hewa unatokea pale wingi wa chembe chembe zenye ukubwa wa kipenyo cha maikron 2.5 unapozidi 20. Mfumo wa upumuaji katika mwili wa mwanadamu hauwezi kuchuja chembechembe hizi na hivyo zinapozidi ni hatari kw afya.

Chembe chembe hizi katika Jiji la Beijing ni 300, ambayo ni mara 15 zaidi ya 20, kiasi kinachokubalika kwa afya ya mwanadamu kwa mujibu wa Shirika la Afya Duniani, (WHO).

Michael kutoka Afrika Kusini, mmoja ya wanafunzi wanaosomea kichina ili aweze kurahisisha mawasiliano yake ya kibiashara ananiambia alijua haya mapema ndio maana alifanya uamuzi wa makusudi wa kuja Shanghai, pamoja na kuwa angeweza kwenda Beijing angetaka.

Inasemekana miaka takriban kumi iliyopita Wachina walijivunia hali hii ya uchafuzi wakiamini inaonyesha jinsi nchi inavyoendelea. Walisema ni bora tukabiliane na matatizo yatokanayo na usasa na maendeleo kuliko matatizo ya zama za kati za mawe tulizosoma katika historia. Wachina walifuata kanuni ya maendeleo ya nchi za magharibi: Endelea kwanza, safisha baadaye.

Lakini sasa Wachina wanalipia gharama kubwa ya maendeleo katika upande wa mazingira kuliko ile waliyoitegemea huku wakazi wa Beijing, Chongqing, Guangzhou na Shanghai wakiwa ndio waathirika wakubwa, ingawa kama ni mfano wa ugonjwa basi Beijing yu mahututi. 

Katika orodha, moja ya majiji 10 yenye hewa chafu duniani yamo majiji matatu ya China ya Beijing, Chongqing, Guangzhou huku Beijing ikiongoza orodha nzima!

Kuanzia mwanzoni mwa mwaka huu, kiasi cha uchafuzi wa anga katika Jiji la Beijing, unaoonekana wazi kwa mawingu mazito ya ukungu ambayo yamesukuma watu kujifungia ndani, yameharibu ratiba za safari za ndege zitokazo na kuondoka katika jiji hilo, yamesababisha foleni kutokana na madereva kushindwa kuona mbali na yameathiri afya za mamilioni ya watu na kusababisha vifo vya mamilioni. 

Wakati fulani, katika mwezi wa Januari wingi wa chembechembe katika anga la Beijing ilifikia mara 40 ya kiasi kinachokubalika, kwa mujibu wa Jarida la The Atlantic. Hali iliyokuwa Januari ilikuwa ni kilele cha uchafuzi. Inapotoka hali hii, serikali hulazimika kuchukua hatua za dharura za kusimamisha shughuli za baadhi ya viwanda na kupunguza magari yanayotembea.

Jarida la The Economist linaeleza kuwa hali katika anga ya Beijing, katika Januari mwaka huu, ilikuwa mbaya kuliko chumba cha kuvutia sigara cha uwanja wa ndege wowote, ikibeba sumu ya kutisha inayotokana na mitambo 200 ya kufulia umeme inayotumia makaa ya mawe maeneo ya jiji hilo na magari milioni tano ya jiji hilo.

Kutokana na sumu hizo, matokeo ya utafiti wa kisayansi yaliyotolewa Aprili mwaka huu yaliyochunguza sababu zinazoongoza za vifo duniani unaeleza kuwa uchafuzi wa anga uliharakisha vifo vya watu milioni 1.2 hapa China mwaka 2010, kiasi ambacho ni asilimia 40 ya jumla ya vifo vinavyotokana na uchafuzi wa anga duniani kote. Habari hii ni kwa mujibu wa International New York Times.


