Ni kweli Vincent aliuwa familia yake? – 2
Jun 24, 2015

MTOTO mwingine, Lyndsey Harper aliyekuwa na umri wa miaka miwili alikutwa amelala upande wa miguuni mwa mama yake, akiwa ameuawa kwa kupigwa risasi mgongoni, pia TV kubwa flat screen iliyokuwa imefungwa ukutani, ilikutwa ikiwa imefunguliwa na kuachwa chini, haikuchukuliwa.
Mama mzazi wa Joanie, aitwaye Ernestine Harper akiwa amelala kwenye korido, alikuwa amekwishauawa kwa kupigwa risasi mara mbili usoni. Bastola aliyokuwa ameishika ili kukabiliana na muuaji ilikutwa pembeni yake. Polisi waliyaelezea mauaji hayo kama ya kutisha na ya kihistoria kutokea katika mji huo wa Bakersfield.
Wakati huo huo mume wa marehemu Joanie, Vincent Brothers aliwasili katika Uwanja wa Ndege wa LAX akitokea Atlanta ambapo alikuwa amekamatwa kwa muda katika Jimbo la North Carolina na kuhojiwa kuhusiana na mauaji hayo. Polisi walikuwa wakimshuku kuhusika katika mauaji hayo. Wakati anachukua mizigo yake alikuta kundi kubwa la waandishi wa habari likimsubiri ili wasikie kauli yake juu ya mauaji hayo.
Lakini mwanasheria wake aitwaye Curtis Floyd hakuwapa nafasi hiyo…. “Samahani, hataweza kuzungumza kwa sasa, anayo majonzi ya kumpoteza mkewe na watoto wake”
Tukio la mauaji ya familia hiyo yalitikisa mji huo wa Bakersfield. Misa ya kuwaombea marehemu hao iliyohudhuriwa na waumini wapatao 200 ilifanyika katika kanisa liitwalo Compassion Christian Centre, kanisa ambalo lipo hatua kadhaa kutoka katika nyumba waliyokuwa wakiishi familia ya Joanie Harper, ambapo ndipo pia familia hiyo ilipokuwa ikisali. Wasemaji wengi katika misa hiyo waliomba haki itendeke, huku wengine wakiwakumbusha waumini waliohudhuria misa hiyo kwamba, biblia inasisitiza kutolipiza visasi.
Akizungumza mara baada ya misa hiyo dada wa Joanie aitwaye Linda Piggee (51), alisema, “Wameuwa mwili wake, lakini hawajauwa roho yake.” Kisha akaendelea kusema;“Tusingependa kumhukumu mtu yeyote, kwani Mungu pekee ndiye anayejua.”
Linda aliendelea kusema; “Ninachojua ni kwamba haya ni mauaji ya kikatili. Mungu pekee ndiye anayemjua aliyefanya hivi, kamwe sitataja jina la mtu yeyote kuhusiana na mauaji haya.”
Kaka wa Joanie Harper ambaye ni Mchungaji huko Florida, aitwaye Eddie Herper (46), ambaye alihudhuria misa hiyo, akizungumza wakati wa misa hiyo alisema; “Huu ni muda wa uponyaji. Huu sio muda wa kujenga chuki na hasira. Inawezekana mwanadamu akawa na mamlaka, lakini Mungu ndiye mwenye mamlaka, na ni yeye mwenye kuhukumu.”
Baadae Vincent Brathers alikamatwa na kuhojiwa polisi katika Kituo Kikuu cha Polisi cha mji huo wa Bakersfield. Lakini hata hivyo aliachiwa. Polisi walisema kwamba, hawana ushahidi madhubuti wa kumfungulia mashtaka Vincent ya kuhusika na mauaji hayo.
Jambo ambalo lilikuwa likiwaumiza vichwa wapelelezi wa polisi ni kujua mahali alipokuwa Vincent kati ya siku hiyo ya Jumapili, siku ambayo waathirika hao walionekana hai, na siku ya Jumanne asubuhi, miili ya waathirika hao ilipopatikana. Huu ulikuwa ni mtihani mkubwa sana kwa wapelelezi hao wa polisi.
Akizungumza mara baada ya Vincent kuachiwa baada ya kuhojiwa Polisi mwanasheria wake, Curtis Floyd, alisema, “Kama mauaji hayo yalitekelezwa siku ya Jumapili, ni wakati gani Polisi wanaamini Vincent aliondoka katika mji huu wa Bakersfield? Hakuwepo, wakati walipouawa.”
Lakini hata hivyo mwanasheria huyo alikataa kusema Vincent alikuwa wapi kati ya Julai 2, na jioni ya Julai 8, 2003. Polisi wa upelelezi wa Kituo Kikuu cha Polisi cha Bakersfield walisafiri mpaka Columbus, katika Jimbo la Ohio siku ya Ijumaa na walifuatana na polisi wenyeji wa mji huo katika maeneo mbalimbali, lakini hata hivyo waliporudi, hawakuzungumza lolote kuhusiana na matokeo ya uchunguzi wao.
Vincent aliendelea kukaa uraiani lakini machoni mwa polisi alibaki kuwa mtuhumiwa namba moja kuhusishwa na mauaji hayo ya familia yake mwenyewe. Polisi walidai kwamba Vincent hakuwa tayari kuwaeleza kuhusu mahali alipokuwa siku hiyo ya mauaji, na hiyo ndiyo sababu ya wao kumtilia shaka kuhusika katika mauaji hayo.
Je huyu Vincent ni nani, Kwa nini polisi walikuwa wanamtilia shaka kuhusiki na mauaji ya familia yake mwenyewe? Vincent Brothers alizaliwa hapo Mei Mosi, 1962, katika familia masikini huko New York. Alianza safari yake kimaisha kwa kusoma katika shule mbalimbali na baadaye chuoni. Alikuwa mhitimu wa shahada ya kwanza ya elimu aliyoipata katika Chuo Kikuu cha Califonia – Bakersfield. Alianza kazi kama mwalimu mwaka 1987 katika Shule ya Fremont Elementary na hatimaye aliteuliwa kuwa makamu mkuu wa shule hapo, mwaka 1995.
Alikuwa ni mtu aliyefahamika katika mji huo wa Bakersfield uliopo katika Jimbo la Califonia. Alikuwa akiheshimika katika jamii na yeye na familia yake walikuwa waumini wazuri wa dini ya Kikristo.


