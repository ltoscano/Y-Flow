
UWT yashauri watumike vijana wa CCM kujenga nyumba Kagera

Imeandikwa na Angela Sebastian, Kagera

Imechapishwa: 28 Septemba 2016

SERIKALI mkoani Kagera imeshauriwa kutumia vijana wa jumuiya za Chama Cha Mapinduzi (CCM) kusaidia ujenzi wa makazi ya wananchi walioathiriwa na tetemeko la ardhi.

Ushauri huo umetolewa na Mwenyekiti wa Umoja wa Wanawake Tanzania (UWT) taifa, Sophia Simba, wakati akikabidhi mifuko 200 ya saruji kwa Mwenyekiti wa Kamati ya Maafa ya mkoa huo, Salum Kijuu.
Simba alisema pamoja na nia ya serikali kujenga na kukarabati majengo ya taasisi za umma kwanza, lakini ameshauri mpango huo uendane na kujenga makazi ya watu wa makundi maalumu, yanayohusu wanawake wajane, yatima na wazee.
“Majanga kama haya yakitokea wanaoathirika zaidi ni wanawake na watoto.
Utamkuta mama nyumba imeanguka na yeye kuwepo chini ya bati akiwa amekumbatia watoto wake, nimekuja kwa niaba ya wanawake wote,” alisema.
Alisema anaishauri serikali ya mkoa huu kutumia vijana wa CCM kujenga nyumba hizo za waathiriwa wa tetemeko kwa sababu wanaweza kufanya hivyo kwa ushirikiano na UWT.
Kwa maelezo yake, UWT na UVCCM ni jeshi kubwa hivyo wanaweza kusaidia kuhakikisha ujenzi huo unawezekana.
Kwa upande wake, Katibu Mkuu wa Umoja huo wa wanawake taifa, Amina Makilagi, alisema wamekabidhi msaada huo ukiwa ni mchango wa wafanyakazi wa UWT walioko kwenye makao makuu ya jumuiya hiyo.
Mkuu wa Mkoa wa Kagera, Salum Kijuu alishukuru kwa msaada huo na kuomba viongozi mbalimbali waendelee kutafuta wafadhili kwani mahitaji bado ni makubwa.


