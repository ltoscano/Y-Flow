
Katiba mpya na nguvu ya Taifa May 30, 2012

HAKUNA ubishi kwamba suala linalotawala hisia za Wa tanzania kwa sasa ni uandikwaji wa Katiba yao wenyewe ya kwanza kabisa.
Katiba zilizotangulia, ikiwamo ya sasa, walikuwa wameandikiwa na watu waliowapa dhamana ya kuwaongoza.

Hii inayokuja sasa itakuwa ya kwanza kuandikwa na Wa tanzania wote, wasomi, wasio na elimu kubwa, wasio na elimu kabisa, wa mjini, wa vijijini, wanasiasa, wachumi, wanasheria, wafanyakazi, wakulima, wafugaji, wafanya biashara, wanafunzi, wanamichezo, wanautamaduni, wasanii,walemavu, kina mama, viongozi wa dini na wengine wote, orodha ni ndefu mno. 

Kwetu wanamichezo, wasanii na wana utamaduni tuna yetu ambayo tunaona yanafaa yajumuishwe kwenye katiba yetu. Naomba nitoe maoni yangu binafsi ya lipi la michezo liwemo kwenye katiba yetu. Naomba nijikite kwenye soka na kwenye suala moja tu.

Sihitaji maelezo marefu kueleza kwamba Katiba ya nchi ndiyo sheria ya msingi ambapo sheria zote na taratibu zote za kisheria za nchi zinapata uhalali wake kutoka kwake. Huu ni ukweli ambao kwa sasa Wa tanzania wengi wanaufahamu. Kama sheria au mfumo fulani wa maisha unaenda kinyume na matakwa ya katiba, sheria hiyo au mfumo huo huwa batili.

Kwa hiyo, pamoja na mambo mengine ya kimichezo, naomba sana katiba yetu mpya iainishe kwa maneno, badala ya kuwa kimya, ni mazingira gani serikali haitapaswa kuingilia masuala ya soka kuyaweka sawa ili maendeleo ya mchezo huo yapatikane.
Katiba hiyo iainishe pia ni masuala yapi ya mgogoro wa soka ambayo yanaweza kupelekwa mahakamani.

Katiba yetu kwenye ibara ya 4(1) inaeleza:-
"SHUGHULI ZOTE ZA MAMLAKA YA NCHI katika Jamhuri ya Muungano zitatekelezwa na kudhibitiwa na VYOMBO VIWILI vyenye mamlaka ya utendaji, VYOMBO VIWILI vyenye mamlaka ya kutekeleza UTOAJI HAKI na pia VYOMBO VIWILI vyenye mamlaka ya kutunga sheria na KUSIMAMIA UTEKELEZAJI WA SHUGHULI ZA UMMA" (Maandishi ya herufi kubwa yameandikwa nami kuweka msisitizo) 

Ibara ndogo inayofuata ya (2) inavitaja vyombo vyenye mamlaka ya utendaji kuwa serikali zetu mbili- ya Jamhuri ya Muungano na ya Mapinduzi ya Zanzibar-, vyombo viwili vyenye mamlaka ya kutekeleza utoaji haki ni Mahakama ya Jamhuri ya Muungano na Mahakama ya Serikali ya Mapinduzi ya Zanzibar ambapo vile vyenye mamlaka ya kutunga sheria na kusimamia utekelezaji wa shughuli za umma vitakuwa Bunge na Baraza la Wawakilishi.

Hakuna katika katiba hiyo chombo kingine cha ndani wala cha nje kilichopewa uwezo wa kuwa na nguvu hizo kuzidi vyombo hivyo. Sasa inapotokea serikali inataka kuweka sawa mambo ya soka (shughuli mojawapo ya mamlaka ya nchi kwa mujibu wa ibara ya 4(1) iliyonukuliwa hapo juu) yanayoendeshwa ovyo ovyo na watu fulani ovyo ovyo wanaoweza kuwemo ndani ya vyombo vyetu vya soka baadaye (kwa sasa tuna bahati ya kuwa na watu makini ndani ya TFF wakiongozwa na mtu makini Leodgar Tenga), watu hao ovyo ovyo wataishitaki serikali FIFA na FIFA itaikemea serikali kama mzazi anavyomkemea mwanae na kuionya iache "upuuzi" wa kuingilia mambo ya soka! Hapo hao watu ovyo ovyo wataendelea kupeta na madudu yao.

Njia za ki-mipango ya soka za kuwalazimisha watimize wajibu wao wa kuendeleza soka zitashindikana kwani mbabaishaji yeyote yule hujitahidi kujipendekeza kwa wenye maamuzi dhidi yake ili afiche udhaifu wake, adumu kwenye nafasi yake na apande juu ikibidi.Hili wala halina ubishi popote pale.

Baada ya njia za kisoka kurekebishana kushindikana namna hiyo, ndipo mtu makini mwenye uchungu wa soka ya nchi hii anaweza kuamua kuiomba Mahakama itoe amri iitwayo "mandamus" ya kuwalazimisha wababaishaji wetu watimize mambo sahihi ya utawala wa soka waliyopaswa kutekeleza, ambayo hawayatekelezi, ili soka yetu iendelee.
Hapo, licha ya nguvu ya kikatiba iliyopewa Mahakama kwa masuala yote ya utoaji haki kama ilivyonukuliwa hapo juu, kuna mpuuzi atatushtaki FIFA kwa kupeleka masuala ya soka Mahakamani! Cha kushangaza, wenye akili pia watagwaya FIFA ikiunguruma kwa hilo! 

Jamani hebu tuwekane sawa hapa kwamba, mikataba (treaties) mbalimbali ya kimataifa hupata nguvu za kisheria kutumika kwenye nchi fulani, kwanza, kwa nchi hiyo kuridhia mikataba hiyo. Nasisitiza utaratibu huo ni kwa mikataba tu ya kimataifa ni si maagizo mengine au miito mingine kama hayo maagizo ya FIFA kwa mashirikisho ya soka ya nchi kama TFF.

Pili, uridhiaji huo lazima uingizwe kwenye katiba ya nchi. Kwa maana hiyo, hizi kanuni za FIFA za kuizuia serikali kutojihusisha na masuala ya soka na kuzuia mahakama zetu kutosikiliza masuala yote ya kisoka ni kanuni zisizo na nguvu kisheria nchini mwetu kwani zinapingana na katiba yetu kupitia ibara ya 4(1) na (2) iliyonukuliwa hapo juu.Kwa maneno mengine, hii ni miito tu isiyoibana nchi yetu kisheria (not binding to our country)

Ni ushauri wangu kwamba katiba yetu mpya isinyamaze na kuacha utata huu uendelee bali iweke wazi kwamba serikali itaingilia masuala yote ya soka pale vyombo vyenyewe vya soka vitakaposhindwa kwa makusudi au kwa uzembe kuhakikisha ufanisi wa utawala wa soka kwa kuendekeza migogoro isiyo na tija, ubadhilifu wa mali, unyanyasaji na udhalilishaji na mengine yasiyokubalika na jamii ambayo ni mambo ya soka lakini hayahusiani moja kwa moja na soka ya uwanjani.

Aidha, katiba yetu iweke wazi kuwa mahakama zetu hazitapaswa kushughulika na masuala ya soka yanayohusu mchezo huo moja kwa moja kama kuamua nani mshindi, ubadilishwaji wa uongozi wa chama cha soka, timu ipi icheze daraja lipi na mengine lakini mahakama hizo hazitazuiwa kuamua suala linalohusu mchezo wa soka pale haki ya mtu wa soka inapozuiwa bila uhalali na vyombo vya soka, tafsiri ya kanuni ya soka inapohitajika na matukio yote ya kijinai yanayohusu watu wa soka yanapotendeka katika utendaji wao wa kisoka, miongoni mwa mambo mengine.

Hakuna mantiki yoyote kwa kanuni za FIFA kutumika kwa matashi binafsi hata pale kikundi kimoja cha watu wa soka kinapotumia kanuni hizo kuwakandamiza wengine kwa kutamba kwamba serikali haipaswi kuingilia kadhia hiyo na wala wakandamizwaji hawapaswi kwenda mahakamani kwa sababu hayo ni masuala ya soka!
Tunaizuiaje serikali kuweka sawa mambo ya soka huku tunaililia itoe msaada wa mafanikio ya timu zetu za soka za taifa? Baniani mbaya kiatu chake kinakuwaje dawa?

Naomba sana katiba yetu mpya ilipe uzito jambo hilo bila kujali vitisho vya FIFA vya kutufuta uanachama. FIFA haifuti uanachama wa nchi bila kuhoji sababu za vyombo visivyo vya soka vya nchi hiyo kuingilia masuala ya soka.
Tukiifafanulia vizuri na tukiwaonyesha katiba yetu, watatuelewa tu na kama wakishindwa kutuelewa leo, acha watufute kwani wakifanya hivyo tutabaki na hadhi yetu kama taifa lakini kuna siku wenyewe wataturudisha kundini bila kutushurutisha kubadili msimamo wetu.

Hivi kwa nini huwa tunapata homa kubwa kufutwa na FIFA kana kwamba kufanya hivyo kunaifuta Tanzania kwenye ramani ya dunia? Tukifutwa tunapoteza nini zaidi ya ushiriki wa mechi za kimataifa ambazo bado hatuna mafanikio makubwa ya kufanya lolote kubwa mpaka kulilia ushiriki wake? Au linalotuliza ni hili la TFF kukosa misaada toka huko?
Tuzingatie kuwa taifa lina hadhi kubwa, katiba yetu ina thamani kubwa na vyote hivyo vinatuhusu asilimia 100 ya Wa tanzania wakati kutocheza mechi za kimataifa na kukosa misaada ya FIFA vinaihusu familia ndogo tu ya soka.

Kwanza tukifungiwa tunapata muda mzuri wa kujiimarisha na kujipanga vizuri kabla ya kufunguliwa na kushiriki mechi za kimataifa tukiwa na ari zaidi, nguvu zaidi na kasi zaidi huku hadhi yetu kama taifa ikiwa juu zaidi.

Tutafakari hoja hii tukizingatia kuwa Taifa letu, Katiba yetu, Shirikisho letu la vyama vya soka nchini pamoja na Shirikisho la Soka Ulimwenguni ni vitu vya kudumu lakini kuwa na watu makini wa kuongoza soka yetu wenye umakini wa Tenga na timu yake ya sasa ndani ya TFF si jambo la kudumu.
Kuna siku tutapata viongozi wa ajabu wa soka watakaoharibu vibaya mno bila serikali na vyombo vyake kuweza kuwadhibiti kwa ngao ya FIFA. Huu ndiyo mchango wangu mmojawapo wa marekebisho ya Katiba yetu.


