Utelezi umemnasa Mkapa au Kikwete?
Apr 11, 2013

BAADA ya kusikia maelezo ya Rais mstaafu wa Awamu ya Tatu, Benjamin Mkapa, kuhusu suala la mivutano ya kidini inayoendelea hapa nchini kwa sasa, ni dhahiri kuna tofauti kubwa ya kimtazamo, baina ya Rais huyo mstaafu na Rais wa sasa, Jakaya Kikwete, kuhusu chokochoko hizo za kidini.
Ingawa wote wawili hawapendezewi au kufurahishwa na kusambaa kwa hisia za upendeleo wa kidini nchini, kama ambavyo wote kwa pamoja wanavyotambua madhara au athari za chokochoko hizo dhidi ya ustawi wa raia na nchi yao, kuna tofauti ya kimtazamo kati yao kuhusu suala hilo hilo.
Tofauti hiyo, inawezekana, imejikita juu ya swali kuu kwamba ni namna gani bora ya kukabili tatizo hili kwa kutumia mamlaka au madaraka ya ukuu wa nchi katika mazingira ambayo baadhi ya viongozi wa dini wanadhani kuna upendeleo ndani yake.
Inawezekana, Mkapa anaamini mamlaka ya ukuu wa nchi aliyonayo Rais Kikwete kwa sasa imepwaya katika kudhibiti kadhia hii na kwa hiyo, anajaribu kukumbusha namna wakati alivyokuwa na mamlaka hayo, alivyoweza kuongoza bila upande wowote kumlalamikia kwa kutanguliza hisia za upendeleo (kwa mujibu wa maelezo yake hivi karibuni).
Kwa mfano, katika maelezo yake aliyoyatoa mwishoni mwa wiki akiwa mkoani Kagera, Mkapa alieleza ya kwamba wakati wake (akiwa Rais) viongozi wa dini hawakuwahi kumlalamikia na badala yake kila upande wa viongozi ulitambua na kusisitiza umoja kati yao. 
Lakini Kikwete kwenye hotuba yake ya mwisho wa mwezi Machi, mwaka huu, alieleza namna ambavyo kila upande wa viongozi wa dini, hasa dini kubwa za Waislamu na Wakristo zinavyomlalamikia. Kwamba kila upande unaamini anapendelea upande mwingine.
Kwamba wakati Rais Kikwete anatoa hotuba ya kueleza serikali yake haipendelei upande wowote kati ya dini mbili kubwa nchini, Mkapa anasema wakati wa utawala wake viongozi wa dini walikuwa wamoja, tena wakisisitiza wao ni ndugu licha ya tofauti zao za kiimani.
Kwamba wakati Kikwete anasema serikali yake haibagui katika mazingira ambayo kuna lawama zinazoashiria ubaguzi wa serikali kutoka kwa viongozi wa dini zote, Mkapa anasema wakati wa utawala wake alijitahidi kwa uwezo wake wote kuwahudumia wananchi bila kuwepo malalamiko ya kubaguana katika jamii.
Kauli hizi zimetoka katika vinywa vya viongozi wetu hawa ambao kwa namna fulani kila mmoja ana ushawishi wake mbele ya jamii ya Wa tanzania na kimsingi, kila kauli kutoka kwa viongozi hawa inabeba maana kubwa kwa nchi.
Ikumbukwe, Kikwete alizungumzia masuala haya wakati wa hotuba yake kwa taifa kila mwisho wa mwezi, lakini Mkapa naye alizungumza (kwa kifupi) siku zisizozidi 10, baada tu ya hotuba ya Kikwete.
Kwa hiyo, ni dhahiri kuna tofauti kubwa ya kimtazamo katika namna ya kutatua kadhia hii kwa viongozi hawa, kama nilivyoeleza awali kwa kuchambua tu kauli zao hizikuhusu suala hili mahsusi.
Lakini mbali na kuwapo kwa mpasuko wa wazi wa kimtazamo kati ya viongozi hawa kuhusu kadhia hii ya udini, pia nadhani kuna tofauti kubwa ya kimawasiliano kati yao kuhusu suala hili hili, na hasa ikizingatiwa ya kuwa, mmoja ni mkuu mstaafu wa nchi na mwingine ni mkuu aliyeko madarakani, na kwa hiyo, inawezekan hakuna mawasiliano mazuri katika kadhia hii kati yao.
Lakini pia tofauti hiyo ya kimawasiliano au kimtazamo iliyofichuliwa hadharani (kwa kuzingatia kauli zao wenyewe) inawezekana inalenga kuficha kasoro za wazi zilizobainika baada ya hotuba ya Kikwete ya Machi, mwaka huu.
Inawezekana Mkapa ametumika na mifumo ya dola nchini kunyoosha mambo na pengine kurejesha imani kwa baadhi ya viongozi wa dini ambao kwa maelezo ya Kikwete katika suala la udini, wamevunjika moyo (baada ya hotuba ile).
Kwa hiyo kuna uwezekano vyombo vya dola vimetengeneza ‘kigogo’ wa kubeba na kutuliza hasira za viongozi wa dini baada ya kubaini kuna makosa ya awali kuhusu namna ya kutatua kadhia hii ya sasa.
Mkapa ni Rais mstaafu, ambaye alikuwa akiongoza Serikali ya Chama cha Mapinduzi, lakini Kikwete pia ni Rais aliyeko madarakani ambaye anaongoza Serikali ya Chama cha Mapinduzi na kwa hiyo, hawa wangeweza kuketi chini kwa pamoja, wakachambua namna bora ya kukabili kadhia hii lakini haikuwa hivyo.
Ndiyo, haikuwa hivyo. Mmoja alianza kutoa hotuba na mwingine ni kama amejibu hotuba ya mwenzake katika kipengele kimojawapo mahsusi cha hotuba ya mwenzake.


