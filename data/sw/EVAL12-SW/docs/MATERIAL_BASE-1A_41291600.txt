
Mwanamke ajifungua pacha wa kike walioshikana kifuani
Na ERICK NGOBILO
MWANAMKE mwenye umri wa miaka 30, alijifungua pacha walioshikana katika Hospitali ya Wilaya ya Webuye katika Kaunti ya Bungoma, hali iliyoshangaza mama huyo na madaktari.
Pacha hao wa kike walizaliwa usiku wa kuamkia jana baada ya mwanamke huyo kufanyiwa upasuaji, wakiwa na uzani wa kilo sita.
Msimamizi wa matibabu katika hospitali hiyo Dr Bitta Ceaser, alisema pacha hao walioshikana kifuani walikuwa na matatizo walipozaliwa ingawa hali yao iliboreshwa.
Alisema kuna uwezekano pacha hao walitumia pamoja viungo muhimu, ndiposa imepangwa wasafirishwe kwa ndege hadi Nairobi kupokea matibabu maalum.
“Pacha hao walilazwa kwenye chumba cha watoto wachanga ambapo wako salama ingawa tunahitaji kuwasafirisha hadi Nairobi ili wapokee matibabu maalum. Mpigo wao wa moyo na kiwango cha joto mwilini mwao zinafanana na hivyo basi tunashuku wanatumia pamoja viungo muhimu,” alisema.
Dkt Bitta alisema ni mara ya kwanza hali kama hiyo kushuhudiwa katika hospitali hiyo na eneo lote la Magharibi.
“Hakujawahi kutokea tukio ambapo pacha wamezaliwa wakiwa wameshikana katika hospitali yoyote magharibi mwa Kenya. Hili ni tukio la kipekee sana na utafiti unaonyesha ni mwanamke mmoja tu kati ya 20,000 anayeweza kuzaa pacha wakiwa wameshikana,” alisema.
Mama huyo, Bi Christine Sitawa alisema, alitarajia kuzaa pacha kutokana na ripoti za ukaguzi wa kimatibabu alizopokea alipokuwa mja mzito.
“Habari kuwa wameshikana kifuani zimenihuzunisha. Sijui nitawafanyia nini. Ninachotaka ni kuwa wapate kuishi,” alisema akiwa hospitalini alikolazwa.


