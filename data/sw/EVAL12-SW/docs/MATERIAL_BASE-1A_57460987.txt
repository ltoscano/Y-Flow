
Munya aapa kuunga mkono kura ya maamuzi liwe liwalo
Na KENNEDY KIMANTHI
GAVANA wa Meru Peter Munya ameshikilia msimamo wake kuunga mkono kura ya maamuzi ya na kuwaambia wale wanaotisha kumtimua kutoka kwa Muungano wa Jubilee kuendelea na mpango wao.
Bw Munya ambaye alichaguliwa kwa chama cha Alliance Party of Kenya (APK) alisema kuna mpango wa kukwamisha ugatuzi kwa kuhadaa serikali za kaunti kupitia vitisho. APK ni chama kilichopo katika muungano huo wa Jubilee.
“Nimetishwa kwamba nitatimuliwa kutoka kwa muungano unaotawala ambao mimi niko ndani.
Nimeona na kushuhudia mambo mengi. Wale wanaotaka kufanya hivyo wanaweza kuendelea. Mimi niko tayari,” alisema Munya.
Gavana huyo alisema hayo baada ya kuzuru soko la Mikinduri katika kaunti ndogo ya Tigania Mashariki ambayo inajengwa na serikali ya kaunti ya Meru.
Alieleza kuwa anaheshimu msimamo wa Rais Uhuru Kenyatta na Naibu wake William Ruto kuhusiana na juhudi za “Pesa Mashinani” lakini akasema kuwa magavana watabadilisha msimamo ikiwa pesa zaidi zitatengewa kaunti.
Bw Munya ambaye ni mwenyekiti wa kamati iliyoundwa na Baraza la Magavana kuendesha kampeni ya kura ya maamuzi alidai kuwa sheria zisizofaa zinazowasilishwa na wabunge pia zinahujumu niaya ugatuzi.
“Tayari sheria 23 zimepitishwa.
Nyingine 16 zinasubiri kwa orodha.
Je, tutaruhusu haya kuendelea hadi lini na kurudishwa kwa enzi za kale?” aliuliza.
Kadhalika, aliwahimiza wawakilishi wa wadi wasisite katika kuunga mkono kura ya maamuzi kwa kuwa wao watakuwa miongoni mwa wale watakaonufaika zaidi na mabadiliko ya Katiba. 


