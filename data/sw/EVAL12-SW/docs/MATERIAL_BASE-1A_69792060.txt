
Serengeti yajipinda kusaka Sh1.7 bilioni
Anthony Mayunga, Mwananchi. amayunga@mwananchi.co.tz
Serengeti. Zaidi ya Sh1.7 bilioni zinahitajika kutengeneza madawati 14,578 ya shule za msingi za Halmashauri ya Wilaya ya Serengeti mkoani Mara.
Mkuu wa wilaya hiyo, Mafutah Ally alisema gharama hizo ni kubwa kutokana na Serengeti kutokuwa na misitu ya miti ya mbao.
Alisema wanalazimika kununua mbao, hivyo kufanya gharama za utengenezaji wa dawati lililokamilika kuwa ni Sh120, 000.
Ally alisema ili kukabiliana na upungufu huo, wameweka mikakati mbalimbali kupitia wadau wa maendeleo waliomo ndani na nje ya wilaya hiyo kushirikisha jamii kupitia waraka namba sita wa Serikali ambao umeanisha wajibu wa jamii kupanga namna ya utekelezaji kabla ya Juni 30, mwaka huu.
“Baada ya Rais John Magufuli kutangaza elimu bure kuna ongezeko kubwa la watoto wa darasa la kwanza na awali hali hiyo imechangia kuwapo kwa uhitaji mkubwa wa madawati,” alisema.
Ofisa Elimu wa Shule za Msingi wa Wilaya hiyo, William Mabanga alisema wameandikisha wanafunzi wa darasa la kwanza 18,467 sawa na asilimia 406.3 ikiwa ni zaidi ya lengo la wilaya kuandikisha wanafunzi 4,545 wanaohitaji vyumba vipya vya madarasa 462, na kwamba vilivyopo ni vyumba 748.
“Kwa mwaka huu tumevuka lengo la kuandikisha watoto, kwa darasa la awali pekee tuliandikisha wanafunzi 11,207 sawa na asilimia 108.2 ikiwa ni ongezeko la wanafunzi 849 la lengo la kuandikisha wanafunzi 10,358,”alisema Mabanga.
Hadi sasa Serengeti ina zaidi ya wanafunzi 62,000, kabla ya uandikishaji kulikuwa na madawati 15,196 na kufanya hitaji kufikia madawati 24,472.


