
Ewura kutangaza bei ya gesi ya kupikia

Imeandikwa na Frank Leonard, Iringa

Imechapishwa: 17 Oktoba 2016

MAMLAKA ya Udhibiti wa Huduma za Nishati na Maji (EWURA), itaanza kutoa bei kikomo kwa gesi ya kupikia, inayotokana na zao la mafuta ya petroli, utaratibu unaotarajia kuanza Januari mwakani.

Mkurugenzi wa Idara ya Petroli wa Ewura, Godwin Samweli aliyasema hayo juzi mjini Iringa wakati mamlaka hiyo ilipofanya semina na wafanyabiashara wa mafuta wa mikoa ya Iringa na Njombe.
Mbali na kuelezwa majukumu ya Ewura katika kudhibiti biashara ya mafuta nchini, wafanyabiashara hao walifundishwa jinsi sheria na kanuni zinavyofanya kazi katika udhibiti wa sekta ya petroli nchini.
Akifafanua kuhusu udhibiti wa bei ya gesi ya kupikia, Samweli alisema baada ya Ewura kufanya mkutano na wadau wa sekta hiyo, baadaye mwaka huu itakamilisha kanuni ya kupanga bei zitakazoanza kutumika mapema mwakani. Alisema mpango huo utatekelezwa baada ya Ewura kutengeneza utaratibu, utakaoufanya Wakala wa Uagizaji Mafuta kwa Pamoja (PBPA) kuanza kuingiza gesi ya kupikia kwa wingi.
“Bei hizo zitakuwa zikitangazwa kama zile za mafuta ya petroli, lakini kwa sasa wafanyabiashara wazingatie bei zinazotolewa na kampuni zinazowauzia gesi,” alisema.
Wakati huo huo, Ewura imewataka wauzaji wote wa gesi ya kupikia kuwa na mizani ya kupimia gesi wanayouza kama sheria inavyotaka, vinginevyo watalazimika kulipa faini ya Sh milioni tatu hadi Sh milioni tano au kunyang’anywa leseni endapo watakutwa na kosa hilo. Samweli alisema pia ni makosa kisheria, kufanya biashara ya gesi ya kupikia bila kuwa na leseni ya Ewura.
“Kwa mujibu wa kanuni, Ewura ndiyo yenye wajibu wa kutoa leseni ya jumla ya biashara hiyo na leseni ya usambazaji ya biashara hiyo,” alisema.
Awali, Mkurugenzi Mkuu wa Ewura, Felix Ngamlagosi alisema mamlaka hiyo ina wajibu wa kudhibiti huduma za nishati (umeme, petroli na gesi asilia), maji na usafi wa mazingira, kwa kutumia mfumo shirikishi unaowashirikisha wadau wote kabla ya kufanya maamuzi ya kiudhibiti.


