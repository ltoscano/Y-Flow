
Mganga ajuta kuuzia wakazi ndumba feki
Na CORNELIUS MUTISYA
AKAZI wa kijiji hiki waliungana kumtimua mganga aliyewatapeli akidai kwamba alikuwa na dawa wakazi za kutibu magonjwa sugu, kuongeza nguvu za kiume na uwezo wa kuondoa majini kutoka boma za watu.
Wakichemka kwa hasira, wakazi hao walimvamia mganga huyo bandia usiku wa manane na kuchoma vifaa vyake vya kazi wakidai amekuwa akiwalaghai pesa na kumtaka aondoke kijijinni chao.
Kulingana na mdokezi, jamaa huyo wa umri wa makamo alipiga kambi eneo hili kutoka nchi jirani na kubandika mabango mitaani kuvumisha huduma zake.
“Jamaa aliweka mabango yaliyokuwa na ujumbe wa kujipigia debe na kujisifu. Sifa zake zilizagaa kote na akaanza kupata wateja wengi,” akasema mdokezi.
Inasemekana kwamba, licha ya kutoza malipo ya juu kwa huduma zake, wateja hawakuweza kutatua shida zao na wakaanza kumshuku mganga huyo.
Siku ya kisanga, wanakijiji walikutana chini ya usimamizi wa mzee wa kijiji chao na wakaamua kumkomesha mganga huyo wakidai alikuwa akiwatapeli. Walikata kauli kumvamia usiku wa manane ili wamfurushe.
feki “Wanakijiji kadha waliojawa na mori walichukua silaha za kila aina na wakamvamia mganga huyo mwendo wa saa sita usiku. Hata hivyo, aliposikia watu wakielekea kwake usiku, alijaribu kutoroka kupitia dirishani lakini wakazi wakamkamata kabla ya kutokomea gizani,’’ akasema mdokezi.
Kulingana na mdokezi, mganga huyo alipiga magoti na kuwasihi wanakijiji wasimdhuru kamwe.
Hata hivyo, walivunja mlango wa nyumba yake na kuchukua vifaa vyake vya kazi na kuvichoma huku akilia.
“Jamaa alipoona vifaa alivyotumia katika kazi yake vikiteketea, alitokwa na machozi lakini wakazi wakamwagiza ayafute na kutulia,” akasema mdokezi.
Walimwambia kwamba waligundua alikuwa tapeli na hawangekubali aendelee kuwalaghai na siku iliyofuata jamaa aliondoka eneo hili. 


