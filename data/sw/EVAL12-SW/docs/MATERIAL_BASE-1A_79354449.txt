Kikwete achague kupendwa na CCM au Wa tanzania
Sep 26, 2013

KATIKA makala yangu ya wiki mbili zilizopita katika gazeti hili nilieleza umuhimu wa Rais Kikwete kuendelea kujitoa mhanga ili kusukuma mbele mchakato wa Katiba Mpya. Nilieleza hayo baada ya kuhudhuria mkutano wa Baraza la Katiba Wilaya ya Kinondoni na kushuhudia ukasuku wa makada wa CCM waliokaririshwa kukataa mambo mengi muhimu katika rasimu ya Katiba Mpya. Katika baraza lile, lililojaa makada wa CCM lakini wenye hoja hafifu, nilijiridhisha kwa mara nyingine chama hiki hakijajua umuhimu wa Katiba Mpya.
Kuwasilishwa na hatimaye kupitishwa kibabe kwa muswada wa sheria itakayofanya marekebisho katika Sheria ya Mabadiliko ya Katiba, sura ya 83, kumeendelea kututhibishia tena kwamba CCM bado hawajabadili msimamo wao wa kukataa Katiba Mpya. Pamoja na muswada huo kuzomewa na wengi bado wabunge wa CCM walikuwa na ujasiri wa kuupitisha kwa mbwembwe za kikada.
Yote hii ni kwa sababu ambazo nimepata kuzieleza katika moja ya makala zangu za nyuma, kwamba watawala wa Tanzania wanaamini wana akili kuliko mtu mwingine yeyote. Hapa kwetu mtu akishakabidhiwa mamlaka huamini amekabidhiwa na akili, tena anakuwa na akili nyingi kuliko mtu mwingine yeyote anayemzidi cheo. Tatizo hili ni kubwa mno kwa sababu madaraka hutumika kufunika ujinga, na kisaikolojia hakuna ujinga mkubwa kama kuamini wewe una akili zaidi kuliko mtu mwingine yeyote.
Na kiongozi asiyegundua kwamba madaraka yana tabia ya kufunika ujinga, na kama yupo katika jamii inayowaamini sana viongozi kama hii ya kwetu, kiongozi wa namna hiyo huendelea kuwa mjinga zaidi, na hugundua tu ujinga wake baada ya kutoka madarakani. Ndio maana leo hii tuna watu waliowahi kuwa viongozi wakubwa katika nchi yetu na wakafanya ujinga mwingi, lakini leo hii ni vinara wa kutuasa katika mambo mengi mema na mazuri ambayo hawakuyaona walipokuwa madarakani.
Rais Kikwete aliingia katika historia kwa kung’amua kwamba ilikuwa ni makosa kwa chama chake kupinga uwepo wa Katiba Mpya. Ni kwa sababu hii, akawa na ujasiri wa kujitoa mhanga kwenda kinyume kabisa na msimamo wa chama chake na serikali yake kwa kuweka bayana kabisa Katiba Mpya ni jambo la lazima.
Kama kawaida ya wanaCCM wakanywea na wao ghafla wakakubaliana na Katiba Mpya kwa kumuunga mkono kiongozi wao. Hata hivyo, mchakato wa kuunda mabaraza ulitustua wengi pale tulipoona CCM wameteka kabisa mchakato na kuhakikisha wanaoingia kwenye mabaraza hayo ni makada wake pekee. Vyama vya upinzani na vile vya kiraia vilipiga kelele kupinga utekaji nyara wa mabaraza uliofanywa na CCM, lakini Tume ya Mabadiliko ya Katiba wakaziba masikio. Mabaraza yalipooanza tume nayo wakaanza kulalamikia yale yale yaliyolalamikiwa na taasisi za kiraia na tume kuyapinga kwa nguvu kabisa.
Sasa hapa tulipofika ni Rais Kikwete pekee kwa mara nyingine tena mwenye uwezo wa kuturudisha kwenye mstari kwa kuwadhibiti tena makada wenzake kama alivyofanya kwa kuruhusu mchakato huu uanze. Rais Kikwete atalazimika kuwadhibiti makada wenzake kwa kuvaa ujasiri ule ule aliouvaa mwaka jana wakati anaruhusu taifa liingie kwenye mchakato wa Katiba Mpya.
Hata hivyo hii itategemea anataka aache historia gani katika nchi hii. Kama anataka aondoke akipendwa na CCM ni vyema naye akaungana nao kwa kusaini muswada wa sheria uliopitishwa. Lakini kama bado ana nia ya kuacha alama ya maana ya utawala wake katika nchi hii kwa miaka mingi ijayo ni muhimu akajitoa tena mhanga akaungana na Wa tanzania wenzake ili muswada ule urekebishwe na turudi katika mstari.
Sote tunajua kwamba lengo la CCM kung’ang’ania muswada wa Katiba uwe vile ulivyo ni kutaka kuhakikisha wanaliteka Bunge la Katiba kama walivyoteka mabaraza ya Katiba. Na wakiteka Bunge la Katiba watakuwa wameteka mchakato mzima. Tayari CCM wamekwishaikejeli Tume ya Warioba na wamepinga mambo mengi ya maana yaliyomo ndani ya rasimu ya Tume hiyo. 
Kitakachofanyika ni kwamba wakishakuwa wengi kupitiliza ndani ya Bunge la Katiba watayapindua yote yale ya maana yaliyopendekezwa kwenye rasimu ili kuingiza mambo wanayoyataka, ikiwemo serikali mbili na kufuta uwepo wa maadili ndani ya Katiba. Ukishayapindua mambo haya mchakato wote wa Katiba Mpya hauna maana kwa sababu mambo haya ni baadhi ya sababu zilizotuingiza kwenye mchakato wa kuandika Katiba Mpya.


