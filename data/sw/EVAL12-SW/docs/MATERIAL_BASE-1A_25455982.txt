
Washukiwa zaidi ya 1,500 wa ulevi wanaswa katika misako
ZAIDI ya watu 1,500 wanazuliwa katika vituo mbalimbali vya polisi katika Kaunti ya Murang’a baada ya kukamatwa katika misako ya msimu wa sikukuu ya Krismasi. 
Kwa mujibu wa Kamishna wa Kaunti hiyo Bi Kula Hache, walionaswa ni walevi, wahudumu wa baa kwa kukiuka sheria za uthibiti wa vileo, waliopatikana wakitatiza utulivu wa umma na makosa mengine.
“Katika maeneo bunge yote saba ya kaunti tumeimarisha misako dhidi ya wahalifu na kunasa washukiwa 1,538, ambao tunatarajia kufikisha mahakamani Jumatatu,” akasema.
Alisema wengi wa washukiwa hao walipatikana ndani ya mabaa katika masaa yamekatazwa na pia waliolewa na kutatiza utulivu.
“Wahudumu wa mabaa walichukua fursa ya sikukuu kukiuka sheria za masaa ya uuzaji wa pombe. Wengine walipatikana wakiwa wanakiuka sheria mpya inayokanya kuuzwa kwa pombe ndani ya baa kwa vipimo huku wengine wakinaswa wakishiriki uraibu wa mihadarati,” akasema.
Hata hivyo, muungano wa wamilki wa baa katika kaunti hiyo ulilalamika kuwa misako hiyo ni njama tu ya maafisa wa polisi kudai hongo kutoka kwa waathiriwa.
Mwenyekiti wa muungano huo Bw Cyrus Njoroge alisema kuwa ana habari ya washukiwa 100 ambao walinaswa na wakaachiliwa baada ya kutoa hongo ndani ya vituo vya polisi.
“Kwa mfano, nilipata malalamiko katika mji wa Maragua ambapo kati ya watu 163 waliokuwa wamenaswa katika misako hiyo, zaidi ya 80 tayari wameachiliwa baada ya kutoa hongo. Wale ambao bado wako seli ni waliokosa kuwahonga maafisa wa polisi,” akasema.
Alisema wahudumu wa baa walikuwa wakiachiliwa kwa hongo ya Sh20,000 huku kila mlevi akiachiliwa kwa hongo ya Sh2,000 kila mmoja.
“Katika matukio mengine, maafisa hao walikuwa hata wanavunja kaunta za baa kwa misingi kuwa walikuwa wakitekeleza sheria mpya zilizopitishwa majuzi. Tunashindwa kuelewa kama kweli sheria hizo zinaeleweka vyema na maafisa wa polisi kwa kuwa wanazitumia kuhangaisha raia ili kudai hongo,” akasema.
Hata hivyo, Bi Hache alisema madai hayo hayajathibitishwa kwa kuwa hakuna taarifa rasmi iliyoandikishwa kulalamika kuhusu dhuluma zilizotendwa na maafisa hao.


