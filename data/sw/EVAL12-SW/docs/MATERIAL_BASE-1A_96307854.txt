
Kagame atoa siri ya ugomvi wake na Kikwete
Jul 17, 2014

RAIS Paul Kagame wa Rwanda ametoboa siri ya kuyumba kwa uhusiano baina yake na Rais Jakaya Kikwete wa Tanzania.

Katika miezi ya karibuni, uhusiano baina ya Rwanda na Tanzania umekuwa katika hali ya kulegalega, haswa baada ya Kikwete kutoa ushauri wa kutaka serikali ya Kagame ikutane na waasi wa kundi la FDLR kwa ajili ya kutafuta amani ya kudumu.

Akihojiwa na jarida la African Report, Kagame alisema kilichofanya agombane na Tanzania ni kutokana na kile alichokiita “kuingiliwa katika mambo ya ndani ya taifa lake.”
“Kitu nisichokubaliana nacho ni kuingiliwa. Haikubaliki kwamba Jakaya Kikwete na serikali yake wajihusishe, kwa namna yoyote, na watu waliohusika na mauaji ya kimbari. Sioni sababu yoyote ya mtu kujihusisha nao.
“Jambo moja liko wazi kwangu; Sishauri mtu yeyote aingilie katika mambo yangu ya ndani. Huu ni msimamo wangu na haujalishi ni nchi gani; iwe Afrika Kusini, Tanzania, Ufaransa, au Ubelgiji,” Kagame alinukuliwa na jarida hilo akisema. 

Katika mahojiano hayo ambayo yametafsiriwa na kuchapwa katika toleo hili, Kagame alizungumza kwa urefu na uwazi kuhusu mambo ambayo yeye binafsi na serikali yake wamekuwa wakituhumiwa kuyafanya na jamii ya kimataifa.

Baadhi ya masuala aliyoyazungumzia katika mahojiano hayo ni endapo atawania urais katika uchaguzi wa mwaka 2017 nchini humo, demokrasia, tuhuma za mauaji ya wapinzani wake kisiasa kama Patrick Karegeya na maoni yake kuhusu chanzo na athari za mauaji ya kimbari ya Rwanda ya mwaka 1994.

Rais Kikwete alitoa ushauri kuhusu Kagame kukutana na waasi wa FDLR nchini Ethiopia nje ya Mkutano wa Wakuu wa Nchi za Afrika; kauli ambayo haikupokewa vizuri na jirani zao hao.


