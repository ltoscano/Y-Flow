Sokwe wetu ni salama kuliko Kibanda?
Apr 25, 2013

VIROJA ndani ya Bunge vinaendelea huko Dodoma. Minyukano imeshamiri na kuzua gumzo kila kona. Minyukano ya mabunge yote duniani huwa ni kati ya upande wa serikali na upande wa wabunge wote bila kujali itikadi zao.
Yaani wabunge wote wakiwatetea wananchi na kuisimamia serikali huku serikali ikijilinda na kujitetea mbele ya wabunge wote. Mnyukano wa namna hii huvutia na kutia hamu kuuangalia na hata kufuatilia mijadala mbalimbali baina ya wabunge na serikali.
Mnyukano kati ya wabunge wa chama tawala dhidi ya wabunge wa vyama vingine ndani ya bunge huwa unatokea lakini hauvutii katika mabunge yaliyostaarabika. Hii ni kwa sababu mnyukano huo una maslahi ya vyama na itikadi zao. Si wakati wote maslahi ya vyama yakawa maslahi ya wananchi na taifa. Huu ndio mnyukano unaoonekana zaidi katika bunge letu.
Wabunge wa Chama cha Demokrasia na Maendeleo (CHADEMA) wakiiponda serikali ya Chama cha Mapinduzi (CCM), wabunge wa CCM wakitukana na kuwapiga vijembe wabunge wa CHADEMA. Refa wa mnyukano huu ni Spika na Naibu wake ambao nao wanatuhumiwa kulalia upande wa chama tawala.

Wiki iliyopita wabunge wa upinzani waliibana Serikali dhidi ya kile kinachodaiwa ni tabia ya Serikali kutumia vyombo vya dola kuwateka na kuwatesa baadhi ya wananchi wanaofikiriwa kuwa ni hatari kwa maslahi ya Serikali na chama tawala. Mnyukano ulipokuwa mkali, Serikali kwa kutumia kiti cha Spika na wingi wa wabunge wa chama tawala, ililazimisha kambi ya Upinzani kufuta baadhi ya kurasa za hotuba iliyosheheni tuhuma dhidi ya Serikali.
Hata baada ya kubaini kuwa hatua hiyo haijasaidia sana, jitihada zilifanyika kuwatumia baadhi ya mawaziri waandamizi kutoa maelezo ya kuilinda Serikali dhidi ya tuhuma hizi mbaya za kuteka na kutesa wananchi wake. Mawaziri Profesa Mark Mwandosya na Stephen Wassira walifanya kazi hiyo.
Hilo liliposhindikana ndipo kiti cha Spika kilipoamua kuwatoa nje kwa nguvu wabunge sita wa chama cha Upinzani. Haya yote niliyoyataja hapo juu yanahitaji uchambuzi wa pekee lakini makala hii ijikite katika kauli aliyoitoa Waziri Wassira kuhusu kutekwa na kuteswa kwa mwanahabari Absalom Kibanda.

Mzee Wassira anakana katakata kuwa Idara ya Usalama wa Taifa haihusiki na utekaji na utesaji wa namna hii. Sina tatizo na kanusho hili na sikutegemea aseme idara hiyo inahusika. Nina shida na matamshi yake kuwa “kwani Kibanda ni nani hadi atekwe?”. Nina shida pia na kauli yake iliyoashiria kuwa kama angekuwa Mbowe (Freeman, Mwenyekiti wa CHADEMA) au Dk. Slaa ( Wilbroad, Katibu Mkuu wa CHADEMA) hilo wenlingewezekana na kueleweka kwa sababu hao ni watu wakubwa.
Kwangu mimi nilielewa kwa yakini kuwa kama Kibanda angekuwa ni Mbowe au Dk. Slaa kungekuwa na sababu ya Idara ya Usalama kuwateka na kuwatesa. Kimsingi, mzee Wassira anatuhakikishia kuwa idara hiyo inaweza kuteka na kutesa raia na hata kuwaua ilimradi wawe ni watu wakubwa au wa hatari kwa maslahi ya kisiasa ya watu walio vipenzi wa idara hiyo. Kauli ya Wassira ikikubalika, italiweka Taifa mashakani na kuiweka Serikali kuwa mateka wa idara hiyo badala ya Serikali kuwa mateka wa wananchi walioiweka madarakani.

Katiba ya Jamhuri yetu bila kigugumizi chochote inatoa uhuru wa kuishi. Aidha inatoa uhuru wa kujieleza, kutoa maoni, kushiriki, kuabudu na kulindwa bila kigugumizi chochote. Chini ya mamlaka nyingine zilizo chini ya serikali yetu, sheria nyingine zimetungwa kulinda viumbe hasa vile vilivyo hatarini kutoweka. Ndiyo maana wanyama kama sokwe mtu, faru, kakakuona, mbwa mwitu na aina fulani za ndege na viumbe wa majini wanalindwa kwa kutumia fedha na raslimali nyingi. Wanyama hawa wanatunzwa katika maeneo maalumu tengefu na ni marufuku kuwawinda au hata kuwaua kwa bahati mbaya.

Hata pale inapotokea wanyama kama sokwe mtu na wengine walio katika hatari ya kutoweka, wakavuka mipaka yao ya makazi na kuingia katika makazi ya watu na kufanya uharibifu, hairuhusiwi kwa mtu yeyote kujichukulia sheria mkononi kuwadhuru hao wanyama. Adhabu kali inaweza kuchukuliwa dhidi ya mtu huyo.


