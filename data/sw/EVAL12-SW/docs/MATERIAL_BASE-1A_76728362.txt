
Umoja wa Afrika bila Gaddafi na utalii wa nchi za ‘hovyo hovyo’!
Jul 19, 2012

MKUTANO mwingine wa Umoja wa nchi za Kiafrika ( AU) umemalizika wiki hii Ethiopia. Ni mkutano wa kwanza kufanyika bila kuwapo Muamar Gaddafi, aliyekuwa rais wa Libya.

Na nchi mwenyeji, Ethiopia, inatajwa kuwa ni moja ya nchi za ‘ hovyo hovyo’ hapa duniani. Uingereza kuna kampuni ya utalii imeanzishwa na inapata faida kwa kuandaa safari za kitalii kwenye ‘ Nchi za hovyo hovyo’.

Hizo ni nchi zile ambazo hazijatulia kisiasa, kiuchumi na kijamii. Baadhi ya nchi zinazotajwa ni pamoja na Libya, Kosovo na Korea Kaskazini.
Tanzania haimo kwenye orodha hiyo, lakini, inaweza, kwa tunavyoenenda sasa, kuingizwa kwenye orodha hiyo kama hatutakuwa na utulivu wa kisiasa, kiuchumi na kijamii kutokana na hulka za ubinafsi na chuki za baadhi ya wanasiasa wetu.
Kuwa kwenye orodha ya ‘ Nchi za hovyo hovyo’ si sifa nzuri.

Na Gaddafi akiwa madarakani ndiye aliyesababisha kuifanya Libya kuwa nchi ya hovyo hovyo pamoja na kuwa na utajiri mkubwa wa mafuta. Bahati njema katika dunia hii ni ukweli kuwa, hakuna chenye mwanzo kisicho na mwisho. Utawala kandamizi wa Kanali Gaddafi umefikia ukomo. Libya haiwezi tena kurudi kama ilivyokuwa wakati wa Gaddafi.

Gaddafi aliitawala Libya kwa ‘ mkono wa chuma’ kwa zaidi ya miaka 40.
Alitawala kidikteta. Pamoja na utajiri wa mafuta wa nchi hiyo, utawala wa Gaddafi uliminya uhuru wa fikra kwa watu wake. Gaddafi hakuvumilia fikra za kipinzani.

Mwanzoni kabisa mwa harakati za kumwondoa Gaddafi madarakani , kuna kijana aliyepata kutamka haya; “ Tunachotaka ni kuishi maisha ya kawaida. Kuwa na uhuru wa mawazo kama vijana wengine duniani”. Na hicho ndicho kikubwa kilichokosekana chini ya utawala wa Gaddafi. Na siku zote, mwanadamu hata umpe nini, lakini ukimnyima uhuru wa kufikiri na kuchagua, basi, atajisikia mtumwa. Hatofurahi.
Na kwa Gaddafi, si tu aliitawala Libya kwa muda mrefu, bado alikuwa na ndoto, kuwa akitoka madarakani , basi, familia yake iendelee kutawala. Na umma ukimchoka mtawala au chama cha siasa, basi, utaishi kwa matumaini, kuwa siku moja itafika, kuwa umma utaondokana naye, au kuondokana nacho, kama ni chama cha siasa. Ndiyo maana ya furaha kubwa ya wenye kutimiza ndoto za kujikomboa.
Nilipata kuadithia kisa cha utawala wa kifalme kwenye moja ya majimbo ya Nigeria. Huko alipata kutokea mfalme ambaye hakupendwa na watu wake. Mfalme yule alikuwa mtu mwovu na dhalimu. Hakuwatendea mema watu wake. Alifikia mahali akawaua watu wake mwenyewe. Wananchi wake walimnung’unikia sana.
Hawakutaka mfalme wao aendelee kuwaongoza. Mfalme alikuwa kaidi. Swali likabaki; je, unafanyaje kuondokana na utawala wa kifalme?

Baada ya kushindwa kwa juhudi za wanaume wa nchi ile katika kumwondoa madarakani mfalme, basi, wanawake wa nchi ile wakaonyesha busara zao. Kwa vile mfalme bado alikuwa na chembe za aibu na aliamini katika mila na jadi za nchi hiyo, basi, wanawake wale wakakata shauri; kufanya kile ambacho mfalme asingekitarajia.

Mfalme yule alikuwa na mazoea, ya kila Jumatatu asubuhi kukaa nje ya baraza ya kasri yake, yeye na wake zake. Hapo alikunywa chai huku wananchi wakipita mbele ya kasri wakimwangalia. Aliwapungia mikono.

Ikafika Jumatatu moja iliyo tofauti kwa mfalme. Akiwa barazani kwake akinywa chai na wake zake, basi, idadi kubwa ya wanawake wa jimboni walipita mbele ya mfalme akiwa na wake zake. Walipita wakiwa uchi wa mnyama.

Mfalme alifunika paji la uso wake kwa mikono, aliona aibu kubwa. Na hapo hapo akakata shauri, kuondoka kwenye kiti chake cha ufalme. Naam, aliachia mamlaka ya ufalme.

Ndiyo, kiongozi wa nchi haui watu wake, Gaddafi wa Libya alifanya hivyo, tena mchana wa jua kali, na bado alisimama akidai ni kiongozi wa Walibya.
Hakuwa na aibu.

Hatukatai, Gaddafi alifanya mazuri kwa Walibya, LAKINI, kosa kubwa kabisa alilofanya Gaddafi kwa Walibya ni KUWAKANDAMIZA. Kuwanyima UHURU. Gaddafi aliwageuza Walibya kuwa kama ng’ombe kwenye zizi. Waliotoa sauti kumpinga aliwakamata na wakapotea kimyakimya. Gadaffi aliifanya Libya kuwa ni mali ya Gaddafi na familia yake.

Gaddafi alipata kusimama na kuwaambia Walibya waendelee kuimba na kucheza!
Akatamka; “ Walibya wote wananipenda!” Hakika, Gaddafi alikuwa amepoteza mwelekeo na mguso wa hali halisi. Alipitisha viwango vyote vya ulevi wa madaraka. Vijana wengi wasomi wa Libya walilazimika kuikimbia nchi yao wanayoipenda. Walikwenda kuishi uhamishoni.

Tunajifunza nini?
Umoja wa Afrika bado ni mkusanyiko wa viongozi ambao baadhi yao ni wanafiki.
Viongozi walio tayari kuwalinda wenzao hata wenye kutenda maovu kwa watu wao.
Afrika bado ina viongozi wengi, ambao, hata leo hii, wanapatwa na vigugumizi wanapoombwa watoe maoni yao kwa kile kilichomtokea mwenzao Gaddafi.
Vigugumizi hivyo vina tafsiri nyingi; moja kuu ni ukweli, kuwa kuna viongozi Afrika wanaofanana fanana na Gaddafi. Kwamba nao hawapendi na hawaamini katika demokrasia na uhuru wa mawazo.

Hawapendi mfumo wa vyama vingi ushamiri na dhana ya kugawana madaraka.
Hawapendi uchaguzi huru na wa haki. Hawapendi katiba ambazo, mbali ya mambo mengine, zinampunguzia madaraka rais- ni sawa na kumpunguzia nguvu mtawala.
Kwao ni jambo lisilowezekana.

Na Afrika bado ina watawala ambao watafanya kila hila, kuhakikisha uchaguzi wa kisiasa hauendeshwi na tume huru za uchaguzi bali unaendeshwa kutoka ikulu zao. Na watawala hawa wa Afrika, kama kuna wenye kuandamana mitaani kuwapinga, basi, nao kama Gaddafi, hawatasita kutumia nguvu za kijeshi kuzima maandamano ya wananchi, ikibidi kuwaua wananchi wao. Watatafuta visingizio vya kuwatwanga risasi watu wao ili kuwatishia wengine.

Hakika, kinachotokea Afrika ni hiki; kwanza, mtawala atawaita waandamanaji ‘ kuku’ na majina mengineyo. Kisha ataamrisha vikosi vyake vitumie risasi za moto kuwadhibiti ‘ kuku’ waandamanaji. Si tunajua, kuwa Afrika kuku hachimbiwi kaburi.

Kiongozi mzuri hujitambua na kutambua wakati unaomzunguka. Huwa na uwezo wa kusoma alama za nyakati. Kiongozi makini, mwenye busara na mapenzi ya dhati kwa nchi yake hatosubiri watu wake wafikie ukomo wa uvumilivu ili afanye mabadiliko hitajika na yenye kukidhi matakwa ya wakati husika.

Nimepata kuandika, kuwa katika nchi, mabadiliko ya amani yanawezekana, lakini, kwa anayejaribu kuyazuia, atambue, kuwa mabadiliko yenye vurugu hayaepukiki.


