Ujenzi TTC Nachingwea utata
Aug 21, 2013

KUNA kila dalili za ufisadi katika mradi wa ujenzi wa mabweni yaliyolengwa kutumiwa na wanafunzi wa Chuo cha Ualimu (TTC) Nachingwea, kilichopo wilayani Nachingwea, Mkoa wa Lindi.
Habari zilizopatikana chuoni hapo na kuthibitishwa na baadhi ya maofisa wa Taasisi ya Kupambana na Kuzuia Rushwa (TAKUKURU) pamoja na Ofisi ya Katibu Tawala Mkoa wa Lindi (RAS), zinasema mradi huo kwa sasa umesimama kutokana na kuwepo kwa dalili hizo za ufisadi.
Ujenzi wa mabweni hayo, ulikuwa ukifanywa na kampuni ya kizalendo iliyotajwa kwa jina la Uniglobex, yenye makao makuu yake mjini Lindi, ambayo mmoja wa wakurugenzi wake ni Mohamed Abdulaziz, ambaye amepata kuwa mbunge wa jimbo la Lindi Mjini na pia mkuu wa mikoa ya Tanga na Iringa kwa nyakati tofauti.
Uchunguzi wa Raia Mwema umebaini kwamba mradi huo uliotakiwa kuwa umekamilika Julai 15, 2011, lakini hadi sasa umesimama bila maelezo yoyote yanayoeleweka, huku wahusika wakuu wakitupiana mpira.
Kwa mujibu wa uchunguzi huo, mkataba wa ujenzi wa mradi huo wa mabweni, ambao hadi kukamilika ungegharimu Sh 307,554,315.80, ulisainiwa Juni 30, 2010, kabla ya ujenzi kuanza rasmi Julai 14, mwaka huo.
Aidha, uchunguzi huo umebaini kwamba hadi mradi huo unasimama kwa takriban miaka miwili sasa, kampuni hiyo ya Uniglobex ilikuwa tayari imelipwa kiasi cha Sh 93,755,431.40, zikijumuisha asilimia 10 ya gharama ya mradi mzima, sawa na Sh 30,755,431.40 na malipo ya awali ya Sh milioni 63.0.
Taarifa za awali, zilizothibitishwa na wakurugenzi wawili wa kampuni ya Uniglobex iliyokuwa ikijenga mabweni hayo, Abdulaziz na Abdillahi Mohamed, zinasema Katibu Tawala wa Mkoa wa Lindi (RAS), Thomas Sowani, alizuia malipo kwa kampuni hiyo kwa ajili ya kuendeleza mradi huo hali iliyosababisha ujenzi wa mabweni hayo kusimama.
Kwa mujibu wa taarifa hizo, RAS alizuia malipo hayo kutokana na kile kinachoelezwa kuwa ni ukiukwaji wa taratibu katika utoaji wa zabuni hiyo kwa kampuni hiyo, huku pia kampuni hiyo ikidaiwa kutokuwa na uwezo wowote wa kifedha wa kuanza kazi hiyo na hivyo kutegemea fedha za Serikali zinazotajwa katika mkataba wa mradi huo.
Barua ya Mkurugenzi wa Mikopo wa Benki ya CRDB, Anderson Mlabwa (Raia Mwema tunayo), katika makao makuu ya benki hiyo, Mtaa wa Azikiwe, Dar es Salaam, kwenda kwa RAS Mkoa wa Lindi, inathibitisha madai yote hayo mawili; ya uwezo mdogo wa kifedha wa kampuni ya Uniglobex pamoja na utegemezi wa fedha za mradi kutoka Serikalini.
Katika barua hiyo ya Agosti 10, 2010, yenye kumbukumbu Na. CRDB/OGT289, benki hiyo inamtaka RAS kubeba dhamana ya mkopo ulioobwa na kampuni ya Uniglobex ya Dar es Salaam, iliyopewa na ofisi yake zabuni ya kujenga jengo la bweni katika Chuo cha Ualimu Nachingwea, kilichoko wilaya ya Nachingwea, mkoa wa Lindi, kwa mkataba wa Sh 307,554, 315.40.
Kwa mujibu wa barua hiyo, tayari mkandarasi huyo alikuwa amekiuka masharti ya zabuni kwa kutumia malipo yake ya awali kwa shughuli nyingine zisizohusiana na kazi iliyoko kwenye mkataba wa zabuni husika, na kwamba CRDB ilikuwa tayari, kwa ridhaa na baraka za RAS, kuidhinisha mkopo wa kiasi hicho cha fedha, ambacho kitatakiwa kiwe kimerejeshwa na Mkandarasi ifikapo Julai 15, 2011, tarehe inayotakiwa kuwa mwisho wa utekelezaji wa mradi huo kwa mujibu wa mkataba.
Aidha, kwa kuanzia, banki ya CRDB ilikuwa tayari kutoa mkopo wa awali wa Sh 30,755,431.40, sawa na asilimia 10 ya gharama yote ya mradi huo, na fedha hizo zilitakiwa kulipwa kupitia akaunti ya Mkandarasi Na. 01J1008211000, tawi la CRDB Lindi.
Ofisa mmoja wa TAKUKURU, ambaye hakutaka jina lake litajwe kwa madai kwamba si msemaji wa chombo hicho, alikiri mradi huo kugubikwa na utata, akisema “hata nyaraka zinazohusiana na ujenzi wa mabweni hayo ni vigumu kuzipata katika ofisi ya RAS na ndani ya Wakala wa Majengo (TBA),” ofisi ambazo kwa pamoja ndizo zinazodaiwa kuhusika katika usimamizi wa mradi mzima huo.
“RAS Mkoa wa Lindi amezuia fedha za ujenzi wa jengo lile la bweni katika chuo cha TTC Nachingwea. Nyaraka zinazohusiana na kazi ile hazionekani na hivyo hata sisi (TAKUKURU) tunashindwa mahali pa kuanzia uchunguzi wetu. Tukienda TBA (Wakala Majengo ya Serikali) wanatwambia hawana, tukienda kwa RAS nako wanasema hawana,” alisema ofisa huyo wa TAKUKURU.


