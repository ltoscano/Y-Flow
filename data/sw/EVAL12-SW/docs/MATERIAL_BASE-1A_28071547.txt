
Aliyekiri ‘kulala’ na ng’ombe asubiri ripoti
Na PHYLIS MUSASIA
MWANAMUME wa umri wa makamu jana alishagaza mahakama ya Eldoret alipokiri mara mbili kuwa alishiriki ngono na ng’ombe siku moja kabla ya mwaka wa 2014 kukamilika.
Gideon Kipkemoi Ololge alishtakiwa mbele ya hakimu mwandamizi mkuu Bw Samuel Mokua kwamba alitenda kosa hilo mnamo Disemba 30 mwaka uliopita.
Mashtaka yalisema kuwa mshtakiwa anayetoka kijijini Lelboinet katika Wilaya ya Keiyo Kusini, alishiriki kitendo hicho na ng’ombe, kinyume na sheria na hata mila na desturi za jamii.
“Ni kweli kuwa nilishiriki ngono na ngo’ombe na siwezi kueleza korti hii ni kwa nini niliamua kufanya hivyo,” alisema Ololge.
Kiongozi wa mashtaka Inspekta Boniface Gachoka aliiambia mahakama kwamba ripoti kamili kuhusiana na yale yaliojiri siku hiyo ya kisa bado inaandaliwa kwani barua ya uchunguzi kutoka kwa afisa na daktari wa mifugo haijapokelewa. 
Kwa hivyo, aliomba siku saba huku mshtakiwa akizuiliwa katika gereza la Eldoret.
Kwingineko, mtu aliyejaribu kujiua kwa kujirusha katika josho la ng’ombe, aliwachiliwa kwa dhamana ya Sh50,000 pesa taslimu na mahakama hiyo ya Eldoret.
Mathew Kirokir aliokolewa na vijana waliokuwa wamepeleka ng’ombe wao kuogeshwa mnamo Desemba 30 katika eneo laKapkeres, Eldoret Magharibi.
“Kama si vijana waliokuwa wamefika mahali hapo, mshtakiwa angelikuwa marehemu sasa hivi tunapozungumza,” mahakama ikaambiwa.
Kesi hiyo sasa itatajwa Januari 15.


