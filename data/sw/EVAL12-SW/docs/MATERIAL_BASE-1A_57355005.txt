
Mlipuko mgodini waua 200
ZAIDI ya watu 200 wameuawa na mamia ya wengine wamekwama katika vifusi baada ya mlipuko katika eneo la kuchimba migodi magharibi mwa Uturuki. 
Waziri wa Kawi Taner Yildiz amesema zaidi ya wafanyakazi 780 walikuwa katika mgodi huo pale kuliposikika mlipuko katika kitengo cha kusambazia umeme.
Bw Yildiz alisema kufikia sasa watu 363 wameokolewa huku kundi la waokoaji likisema kuwa bado idadi ya walionaswa ndani ya mgodi huo haijabainika.
Waokoaji wanajaribu kila mbinu kuwafikia mamia ya wachimba migodi wanaoshukiwa kukwama ndani ya vifusi. 
Inakadiriwa kuwa wakati mlipuko ulipotokea wafanyikazi 780 walikuwa ndani ya mgodi huo japo inaaminika wengi waliweza kukimbilia usalama wao.
Mgodi huo uko katika mji wa Soma, mkoani Manisa, kilomita 250 Kusini mwa Istanbul. Mamlaka ya eneo hilo imethibitisha machimba migodi 200 wamekufa mkasani na wengine 80 wanaendelea kupata matibabu katika hali mahututi. 
Jamaa za wachimbaji migodi hao wamekusanyika katika makundi karibu na mgodi unaomilikiwa na wawekezaji wa kibinafsi huku wengi wao wakilia hadharani na kububujikwa na machozi. 
Waziri Yildiz ameiambia televisheni ya Uturuki kuwa huenda wengi wamekufa kutokana na sumu ya gesi aina ya carbon monoxide. Amesema moto huo umesababishwa na hitilafu ya umeme.
Picha za televisheni zinaonyesha maafisa wakiokoa wafanyakazi wa mgodi, huku nyuso zao zao zikiwa zimejaa vumbi.
Baadhi yao wanaweza kutembea na wengine wanabebwa na kupelekwa ndani ya magari ya kubebea wagonjwa.
AFP


