
Heskey adai Suarez ahitaji miuja kupona
LONDON, Uingereza FOWADI wa zamani wa Uingereza, Emile Heskey hadhani ikiwa straika tegemeo wa Uruguay, Luis Suarez atapona kwa wakati kuwakilisha taifa lake kwenye dimba la dunia.
Katikati mwa juma hili, Suarez ambaye amekuwa na msimu mzuri na klabu yake ya Liverpool na kuibuka mfungaji bora EPL, alifanyiwa upasuaji wa goti kurekebisha misuli iliyokuwa imechanika na hivyo kuacha jeraha, ikiwa ni siku chache tu baada ya kuanza mazoezi na timu yake ya taifa. 
Baada ya upasuaji huo kufanikiwa, wengi wana matumaini kwamba ataweza kupona kwa haraka kabla ya dimba hilo kuanza mwezi ujao tarehe 12, lakini Heskey aliyewahi kuichezea Astona Villa haoni hilo likiwezekana ila tu kwa miujiza.
“Niliwahi kufanyiwa upasuaji sawa na huo nilipokuwa nikiichezea Aston Villa. Upasuaji huo huwa ni wa kurekebisha jeraha la shimo linalotokea kwenye goti baada ya misuli kuchanika na kwa kawaida huhitaji majuma manne hadi sita kwa mtu kupona kabisa kabla ya kurejelea mazoezi,” Heskey alisema.
Ikiwa zimesalia siku 18 pekee kwa kipute hicho kung’oa nanga, mkongwe huyo amewatahadharisha wengi hasa mashabiki wa Uruguay walio na matumaini ya kumwona kwa haraka Suarez uwanjani, kuomba dua la kimiujiza kumtokea fowadi huyo.


