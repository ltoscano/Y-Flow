
Gavana awahakikishia wakazi kuhusu miradi
GAVANA wa kaunti ya Kwale Salim Mvurya amewaondolea hofu wakazi wa kaunti hiyo kuhusu kuchelewesha kwa miradi ya maendeleo. 
Haya ni baada ya lalama chungu mzima kuibuka kutoka kwa wakazi hao kwamba miradi mingi imechukua muda mrefu kuliko vile ilivyotarajiwa.
Akiongea na waandishi wa habari mjini Kwale, Bw Mvurya alikanusha madai hayo huku akisema kuwa ni mapema sana kuwasilisha lalama hizo.
Aidha alidokeza kuwa kila miradi yote iliyopatiwa wanakandarasi ina muda maalum na wala hakuna hata mmoja ambao muda wake umekwisha.
“Bado ni mapema sana kusema eti mradi fulani umechelewa. Hili linaweza kuibuka punde muda uliowekwa utakapokwisha bila ya mwanakandarasi kuonekana,” akasema Bw Mvurya.
Bw Mvurya alieleza kuwa kwa mujibu wa sheria serikali ya kaunti hiyo inaruhusiwa kuwaandikia barua wanakandarasi hao punde watakaposhindwa kutimiza makubaliano yao.
Aliwahimiza wakazi wa kaunti hiyo wazidi kuwa na subra akiongeza kuwa punde itakapofika kiwango hicho basi hatua muafaka zitachukuliwa.
Na FAROUK MWABEGE


