
Dk.Slaa aandaa Mawaziri May 23, 2012

WAKATI Chama cha Wananchi (CUF) kikitamba kunyakua zaidi ya majimbo 47 Tanzania Bara, mgombea urais wa Chama Cha Demokrasia na Maendeleo (Chadema), Dk. Willibrod Slaa, ameanza kujiandaa kuunda serikali mpya, Raia Mwema limebaini.
Habari za ndani ya Chadema zilizothibitishwa na Dk. Slaa mwenyewe, zinaeleza kwamba tayari wataalamu wa chama hicho wamekwishakufanya utafiti wa muundo wa serikali mpya itakayokuwa na baraza la mawaziri 15 na manaibu wao watano.
Akizungumza na Raia Mwema kwa simu akiwa njiani kwenda Singida jana Jumanne, Dk. Slaa alithibitisha kujiandaa kuunda serikali ndogo aliyosema itakuwa yenye ufanisi kinyume na sasa kwa kuwa sasa fedha nyingi zinapotea katika shughuli za utawala badala ya kwenda kwenye maendeleo na huduma za jamii.
“Ni kweli najiandaa kuunda serikali yenye mawaziri wachache. Hakuna idara itakayovunjwa, lakini hatuhitaji kurundika wanasiasa katika serikali yetu, badala yake watendaji katika idara za serikali na taasisi zake watapewa mamlaka ya kutosha kufanya kazi na kutakuwa na mfumo bora na makini wa uwajibikaji,” alisema Dk. Slaa.
Mgombea huyo wa urais ambaye amekuwa akipanda chati kwa kasi na kuwatishia wagombea wenzake akiwamo mgombea urais wa Chama cha Mapinduzi (CCM), Rais Jakaya Kikwete, amesema makatibu wakuu na wakurugenzi katika wizara husika ndio watatumika zaidi katika utendaji wa kila siku. 
Uchunguzi wa Raia Mwema umebaini wizara husika kuwa ni pamoja na wizara ya sheria ambayo mwanasheria mkuu wa serikali ndiye atakuwa naibu wa wizara hiyo huku wizara ya elimu ndiyo pekee itakayokuwa na manaibu wawili; mmoja anayeshughulikia elimu ya juu na mwingine elimu ya msingi, sekondari na vyuo na ufundi.
Ofisa mmoja mwandamizi wa Chadema ameliambia Raia Mwema kwamba, sababu kubwa ya kuwapo manaibu wawili wa elimu ni kutokana na matarajio na malengo makubwa katika sekta ya elimu ili kutekeleza ahadi za Dk. Slaa katika kutoa elimu bure na hivyo ni lazima kuwapo wasimamizi makini katika kusimamia sera za chama hicho katika sekta ya elimu.
Wizara nyingine ni wizara ya kilimo, mazingira na maendeleo vijijini; wizara ya viwanda, biashara na utalii ambayo nayo itakuwa na naibu mmoja; wizara ya ulinzi; wizara fedha na mipango itakayokuwa na naibu mmoja; wizara ya mambo ya ndani; wizara ya utamaduni, habari na michezo; wizara ya mawasiliano, sayansi na teknolojia na wizara ya serikali za mitaa na maendeleo ya jamii.
Kwa mujibu wa habari hizo wizara ya mambo ya nje na ushirikiano wa kimataifa imeunganishwa na wizara ya ushirikiano wa Afrika Mashariki na kuwa wizara ya mambo ya nje na ushirikiano wa Afrika Mashariki kwa maelezo kwamba hakuna umuhimu wa kuwa na wizara mbili zenye kutumia gharama kubwa za kodi ya Wa tanzania bila sababu ya msingi.
Mtaalamu mmoja aliyeshiriki kufanya utafiti wa uundaji wa baraza hilo jipya la Dk. Slaa, amesema wataunda wizara mpya ya nishati na raslimali za taifa ikiwa na malengo ya kuhakikisha uvunaji na utumiaji wa rasilimali za taifa unafanywa kwa umakini zaidi na kwa maslahi ya Wa tanzania walio wengi.
Wizara nyingine kwa mujibu wa taarifa hizo ni ya afya na wizara mpya ya kazi na mafao ya uzeeni itakayosimamia maslahi ya wafanyakazi pamoja na wastaafu kuepuka malalamiko yanayojitokeza sasa kuhusiana na haki za wastaafu na wazee kutokana na mfumo mbovu wa utendaji serikalini.
Wizara ya mwisho imefahamika kuwa ni wizara ya wizara ya ujenzi na uchukuzi ambayo itasimamia masuala yanayohusu mpango mpya wa serikali ya Dk. Slaa katika sekta ya ujenzi na uchukuzi kwa nia ya kuwawezesha zaidi Wa tanzania wa chini.
Akizungumzia kwa undani kuhusu jinsi serikali ya sasa inavyotumia vibaya rasilimali za Taifa, Dk. Slaa alisema Serikali inatumia zaidi ya asilimia 75 ya mapato yake kwa ajili ya matumizi ya kiutawala na sehemu ndogo inayobaki ndiyo hutumika kwenye matumizi ya maendeleo na huduma za jamii.
“Hii Serikali ya Kikwete ndiyo Serikali ghali kuliko zote katika nchi hii.
Mfano mdogo tu utaona zinatumika Sh bilioni 506 kwa ajili ya kulipana posho, fedha ambazo zinaweza kulipa mishahara ya walimu 109. Kiwango hicho cha posho ni zaidi ya asilimia 59 ya mishahara wakati kiwango cha kimataifa ni asilimia 25.
“Tanzania ni nchi masikini sana duniani, lakini wakati mataifa makubwa yanabana matumizi sisi tunatumia fedha nyingi kwenye kulipana posho na gharama nyingine za anasa,” anasema msomi mmoja ndani ya serikali ambaye kwa sasa yuko Chuo Kikuu cha Dar es Salaam, sehemu ya Mlimani.
CUF kung’oa vigogo CCM Kwa upande wake CUF kimeanza kujigamba wazi wazi kwa kutoa tathmini inayoitwa ya kisayansi kuonyesha kwamba, kina uhakika wa kutwaa bila jasho jingi majimbo 47 ya ubunge Tanzania Bara matokeo ambayo kinasema ni tofauti na ya Visiwani ambako kinatarajia kuzoa viti vingi vya ubunge na uwakilishi.
Mengi ya majimbo yanayotajwa ni ya Mikoa ya Lindi na Mtwara ambako duru za CUF zinasema mawaziri wawili wa Serikali inayomaliza muda wake wanaweza kuangushwa na wagombea wa chama hicho.
Mawaziri wanaotajwa kuwa hatarini ni wa Habari, Utamaduni na Michezo, George Mkuchika, ambaye pia ni Naibu Katibu Mkuu wa Chama Cha Mapinduzi (CCM) Tanzania Bara. Mkuchika ni mbunge anayemaliza muda wake na ambaye anawania tena nafasi hiyo kwenye Jimbo la Newala, mkoani Lindi.
Mwingine anayewekwa njia panda na CUF ni Hawa Ghasia, ambaye ni mbunge anayemaliza muda wake katika Jimbo la Mtwara Vijijini.
Meneja wa Kampeni wa CUF, Mohamed Miraji akitoa tathimini ya chama hicho katika mahojiano ya simu kutokea Shinyanga, Jimbo la Solwa, Jumatatu wiki hii, alisema tathmini ya chama chake tangu kuanza kwa kampeni hadi sasa kuelekea ukingoni inabainisha kuwa watachukua, bila jasho, majimbo 47 Bara mbali na ya Zanzibar.
Kwa mujibu Miraj majimbo hayo wameyapanga katika kundi la A na kwamba yenye utata kidogo yamewekwa kundi B+ kwa maana kwamba huko watashinda si kwa idadi kubwa ya kura. Mbali na alama hizo za A na B+, Miraji alisema majimbo mengine 20 wameyawakea alama B.
Akifafanua alama hiyo B ambayo ni tofauti na B+, kiongozi huyo alibainisha kuwa maana ya alama hiyo ni kwamba ushindi kwa kiasi kikubwa utategemea namna CUF na wagombea husika kwenye majimbo hayo watakavyocheza karata zao dakika za mwisho.
“Alama A maana yake tuna uhakika wa ushindi kwa asilimia 90, B+ tuna ushindi ambao si wa wingi mkubwa wa kura na B tunaweza kushinda kwa kutegemea tutakavyocheza karata zetu, tukicheza vibaya tunaweza kushindwa,” alisema kiongozi huyo anayeongozana na mgombea urais wa CUF, Profesa Ibrahim Lipumba.
Aliyataja majimbo ambayo tathmini yao imeyapa alama A kuwa ni Mchinga lililokuwa likiongozwa na Mudhihir Mohamed Mudhihir na Newala la Mkuchika.
Mengine ni Handeni linaloongozwa na aliyepata kuwa askari wa mwavuli Awamu ya Tatu, Dk. Abdallah Kigoda na Mtwara Vijijini linaloongozwa na Waziri wa Nchi, Ofisi ya Rais-Menejimenti ya Utumishi wa Umma, Ghasia.
Kwingine ni Tunduru Kusini ambalo limegawanywa kutoka lililokuwa Jimbo la Tunduru chini ya Mbunge wa CCM anayemaliza muda wake, Mtutura Abdallah Mtutura, jingine ni Tanga Mjini lililokuwa chini ya aliyekuwa Waziri wa Usalama wa Raia, Harith Bakari Mwapachu na Lindi Mjini la Mohammed Abdulaziz.
Mengine ni Geita lilillokuwa chini ya Ernest Mabina, Liwale chini ya Hassan Chande Kigwalilo, Masasi ambalo kwa vyovyote litatoa mbunge mpya baada ya aliyemaliza muda wake, Raynald Mrope kuangushwa kwenye kura za maoni.
Kwingine ni Kondoa Kaskazini lililokuwa chini ya Zabein Mhita, Nanyumbu kwa Danstan Mkapa, Kilwa Kaskazini kwa Dk. Samson Mpanda, Rufiji lililokuwa likiongozwa na Profesa Idris Mtulya. CUF pia imejinasibu kutwaa Jimbo la Tarime lililokuwa likiongozwa na Charles Mwera wa Chadema, ambaye kwa sasa ndiye mgombea wa CUF.
Jimbo la Sumve chini ya mbunge anayemaliza muda wake, Richard Ndassa nalo limetajwa na CUF kuwa sehemu salama kwa ushindi, kama ilivyo kwa Jimbo la Solwa lililokuwa likiongozwa na mbunge anayemaliza muda wake, Ahmed Ally Salum.
Mtwara Mjini chini ya mbunge anayemaliza muda wake, Mohamed Said Sinani nalo limetajwa kuangukia mikononi mwa CUF.
Alisema kampeni za mwaka huu CUF imejidhihirisha kukubalika zaidi vijijini kuliko mjini na kwamba hali hiyo inatokana na ukweli kuwa awali vyama vya Upinzani havikuwekeza maeneo hayo.
“Profesa Lipumba amejielekeza zaidi vijijini na ndiko ambako chama kimeonekana kukubalika zaidi. Mjini kumekuwa na kunyang’anyana sana watu miongoni mwa vyama na hivyo tunatarajia ushindi zaidi vijijini,” alisema.
Lakini katika hatua nyingine kiongozi huyo alilimwagia sifa Jeshi la Polisi chini ya uongozi wa Inspekta Jenerali, Saidi Mwema akisema amemudu kusimamia kampeni za uchaguzi tofauti na wakubwa wa Polisi wa awamu iliyopita.
Kwa upande wake mgombea wa CCM, Jakaya Kikwete ameendelea na kampeni zake mkoani Lindi akitokea Mkoa wa Pwani, amewataka viongozi wa umma kuacha kujipendelea wenyewe katika kutoa huduma ukiwamo upatikanaji wa mikopo ya wajasiriamali ama matrekta.
"Mikopo hii ni ya wajasiriamali tunaitoa kwa ajili ya watu masikini wasiokuwa na kipato kikubwa na wasiokuwa na fursa ya kupata mikopo kwingine popote. Hii si mikopo ya viongozi. Si mikopo ya viongozi kujikopesha wenyewe,” alisema Kikwete akiuambia mkutano wa kampeni za Uchaguzi Mkuu mjini Utete, Wilaya ya Rufiji, Mkoa wa Pwani.
Rais Kikwete alirudia wito huo wakati alipohutubia wakazi wa Kilwa Masoko, Wilaya ya Kilwa, Mkoa wa Lindi, katika mkutano mwingine uliofanyika juzi, Jumatatu, kwenye Bustani ya Mkapa.
Akisisitiza umuhimu wa kuwakopesha wananchi matrekta makubwa na madogo kwa namna ya haki, Kikwete aliwaambia wananchi hao:
“Matrekta haya hayakukusudiwa nyie maofisa. Haya ni kwa ajili ya kuwakopesha watu wa kawaida katika jitihada za Serikali kuwainua watu kutoka kwenye umasikini.” Aliwataka wagombea udiwani kupitia CCM kuhakikisha kuwa wananarekebisha hali hiyo baada ya Uchaguzi Mkuu, na kuhakikisha kuwa mikopo na matreka hayo yanatolewa kwa haki bila maofisa kujipendelea wenyewe.
“Kazi yetu sisi viongozi ni kulinda haki na maslahi ya wananchi. Tusifanye kazi ya kutetea maslahi ya watu wachache. Tuko hapa kusimamia maslahi ya wengi na hii ndiyo kazi ambayo chama chetu kimekuwa kifanya tokea TANU na hadi CCM,” alisema.


