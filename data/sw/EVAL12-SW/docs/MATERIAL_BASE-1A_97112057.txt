
Busara itawale kuhusu Ziwa Nyasa Aug 11, 2012

MGOGORO wa mpaka ndani ya Ziwa Nyasa kati ya Jamhuri ya Muungano wa Tanzania na Jamhuri ya Malawi ambao sasa umejitokeza kwa nguvu ni wa siku nyingi.
Mbali ya Wa tanzania kulitambua ziwa hilo kwa jina la Ziwa Nyasa na majirani zake hao kulibadilisha na kuliita Ziwa Malawi, kitendo cha majirani hao kuonyesha kwenye ramani zao kwamba ziwa lote ni mali yao, si kitendo cha kiungwana.

Wamalawi wamekuwa wakionyesha hivyo kwenye ramani zao ilhali Wa tanzania walioko pembezoni mwa ziwa hilo hulitegemea kwa maisha yao kutokana na shughuli za kiuchumi wanazozifanya ziwani humo.
Sasa, wakati sote tunatambua kwamba eneo hilo ni la mgogoro, uamuzi wa Malawi kuruhusu watafiti wa mafuta katika ziwa hilo upande wa Tanzania ni kitendo kinachoonyesha dharau ya aina fulani. 
Busara za kawaida zinaelekeza kwamba, ni vema kabla ya kuanza matumizi yoyote katika eneo lolote lenye mgogoro, majadiliano yanapaswa kuchukua nafasi ya kwanza ili kutatua tatizo.
Kuidhinisha matumizi ya eneo lenye mgogoro kabla ya kutatua mgogoro huo ni makosa, ni nje ya wigo wa busara. Kwa msingi huo, tunaamini ya kuwa Malawi na Tanzania walipaswa kwanza kutafuta suluhu na si nchi mojawapo kuanza matumizi katika eneo lenye mgogoro.
Wananchi wa Malawi na Tanzania ni ndugu wa miaka mingi, ukiondoa kasoro za kiutendaji na kiuhusiano zilizopata kutokea katika miaka ya nyuma baina ya mataifa haya. Kwa hiyo, tunashauri na kuunga mkono juhudi zote za kidiplomasia ili kusuluhisha suala hili.
Ni matumaini yetu kuwa, usuluhishi wa kidiplomasia utaweza kutatua kadhia hii, bila matumizi ya nguvu, kwa hiyo ni vema busara pia ikatawala kwa viongozi wa pande zote mbili.
Wanasiasa wa pande zote mbili waache kutumia kadhia hii kuwa mtaji wa kuonyesha ’ushujaa’ wa kuzungumza hata jambo lisilo na mashiko ilimradi kukonga nyoyo za wananchi wao kama ‘wazalendo’ halisi.
Tunasema hivi kwa sababu baada ya mawaziri wa mambo ya nchi za nje wa Tanzania na Malawi kukutana Dar es salaam kwa mazungumzo ya kwanza, suala hilo lilichukua sura mpya baada ya ujumbe wa Malawi kurudi kwao na kutoa picha inayoonyesha kama vile Tanzania ni ‘walafi’ au wanaona donge kwa utafiti wa mafuta unaofanywa ziwani humo kwa niaba ya Malawi.
Hapa hakuna ulafi wala kuoneana donge. Mazungumzo yafanyike kubaini ukweli wa mpaka kwa vile hatuamini kwamba Wa tanzania kugusa maji ya ziwa hilo ni sawa na kuingia nchini Malawi.
Mazungumzo hayo yafanyike kutatua mgogoro kwani hatuamini kwamba hali itafikia kwa nchi mojawapo kati ya hizi kutumia nguvu au mbinu nyingine ili kupata haki yake. Hakika uhusiano uliopo, mwingine wa damu, kati ya raia wa Malawi na wa Tanzania hauwezi kufifishwa na matamanio ya kupata mafuta pekee.


