RT kuteta na waamuzi Dar Marathon

Imeandikwa na Mwandishi Wetu

Imechapishwa: 06 Oktoba 2016

KAMATI ya Ufundi ya Riadha Tanzania (RT), kesho inatarajia kukutana na waamuzi watakaosimamia mbio za Dar Rotary Marathon zitakazofanyika Oktoba 14.

Mbio hizo ni maalumu kwa ajili ya Kumbukumbu ya Hayati Baba wa Taifa Mwalimu Julius Nyerere, ambapo hufanyika kila mwaka.
Kaimu Katibu Mkuu wa RT, Ombeni Zavalla amesema kuwa keshokutwa kwenye Uwanja wa Taifa wanatarajia kukutana na waamuzi wote watakaosimamia mbio hizo ambazo hufanyika kila mwaka.
Mwaka jana mshindi kwa upande wa wanawake alikuwa mwanariadha wa Rwanda, Salome Nyirarukundo mwenye umri wa miaka 23 aliyetumia saa 1:11 huku Emmanuel Giniki wa Tanzania alimaliza wa kwanza kwa kutumia saa 1:02.
Washindi wote hao kila mmoja aliondoka na kitita cha Sh milioni 3 huku Ismail Juma na Joseph Theophile wote kutoka Tanzania walimaliza katika nafasi ya pili na tatu. 
Mbio za Dar Rotary Marathon zimekuwa zikifanyika kwa mafanikio makubwa, ambapo kwa miaka kadhaa Rais wa Awamu ya Pili, Ali Hassan Mwinyi amekuwa mgeni rasmi katika mbio hizo na kukimbia zile za kilometa tano.
Mbali na mbio hizo za kilometa 21 pia kutakuwepo na zile za kilometa tano, ambazo zitashirikisha watu wazima mbalimbali wakiwemo wakurugenzi wa kampuni tofauti tofauti.
Zavalla alisema kuwa wanatarajia mbio za mwaka huu kushirikisha wanariadha wengi kutoka ndani na nje ya nchi na tayari Rwanda, Malawi, Kenya na Ethiopia wamethibitisha kuleta wakimbiaji.


