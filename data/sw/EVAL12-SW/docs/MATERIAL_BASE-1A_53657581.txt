Nyerere, Waskochi na dai lao la uhuru
Sep 12, 2014

KUNA uhuru mmoja ambao watu kamwe hawawezi kuzuiwa wasiwe nao. Nao ni uhuru wa kuota. Hata madhalimu wafanye watakavyo hawawezi kuuminya uhuru huo.
Martin Luther King, kiongozi wa Vuguvugu la Kuwapigania Wamarekani Weusi wapate Haki Sawa za Kiraia, alikuwa na ndoto kuhusu Wamarekani wenye asili ya Kiafrika. Aliieleza wazi ndoto hiyo alipohutubia umati wa watu mjini Washington, Marekani, Agosti 28, 1963.
Hii leo Waskochi wengi na Wazanzibari wengi wana ndoto ya aina moja, ndoto ya kuwa na mamlaka kamili ya kujitawala. Nchi zao — Uskochi iliyomsomesha Mwalimu Julius Nyerere na yenye wakazi milioni tano na laki tatu na Zanzibar ambayo Nyerere aliiunganisha na Tanganyika na yenye wakazi milioni moja na laki sita — ni nchi zenye historia ndefu. Lakini historia ina tabia ya kubakisha doa lisilofutika.

Septemba 18, siku nane kutoka leo, Waskochi wataamua katika kura ya maamuzi iwapo watataka Uskochi irejelee kuwa dola huru ama la. Tume ya Uchaguzi imelibadili swali wataloulizwa katika hiyo kura ya maamuzi. Badala ya kuulizwa: “Unakubali kuwa Uskochi inapaswa iwe nchi huru?” sasa wataulizwa “Uskochi inapaswa iwe nchi huru?”

Sijui Nyerere aliyekuwa na mahusiano makubwa na Uskochi angewashauri Waskochi walijibu vipi swali hilo.

Uskochi, kama ilivyo Zanzibar, daima imekuwa ni taifa lakini si taifa lililo huru. Mwaka 1707 Uskochi iliungana na Uingereza. Wales ilikuwa imekwishajiunga na Uingereza mwaka 1536 na baadaye 1801 Ireland ya Kaskazini ikajiunga na mataifa hayo matatu katika ile iitwayo Milki ya Kifalme Iliyoungana (United Kingdom).

Mwezi huu Waskochi wanapata fursa ya kuamua iwapo wanataka nchi yao iwe zaidi ya taifa. Yaani iwapo wanataka iwe dola yenye uhuru na mamlaka kamili.

Fursa waipatayo ni hiyo kura itayopigwa miaka 300 baada ya Uskochi kuungana na Uingereza. Hizo karne tatu haziwezi kupuuzwa na kuonekana kuwa zisizo na maana japokuwa zimekuwa na doa lisilofutika.

Lililo muhimu ni kwamba katika muda wote huo Waskochi na Waingereza wamekuwa wakiishi kwa amani kama waishivyo Watanganyika na Wazanzibari. Labda tofauti kubwa iliyopo ni katika upande wa maendeleo ya kiuchumi.

Kinyume na ilivyo Zanzibar na Muungano wake na Tanganyika, Muungano wa Uskochi na Uingereza umeipatia Uskochi maendeleo makubwa ya kiuchumi.

Hata hivyo, Waskochi hawaridhishwi na maendeleo hayo waliyo nayo. Si kuwa hawautaki ufanisi lakini wanataka wawe na ufanisi katika mazingira ya uhuru, tena uhuru utaowapa mamlaka kamili ya kujiamulia mambo bila ya kuingiliwa kwa vyo vyote vile na Uingereza.

Chama kikuu kinachopigania uhuru kamili wa Uskochi ni kile kinachounda serikali ya sasa ya huko yaani Chama cha Scotish Nationalist Party (SNP). Hiki ni chama cha kizalendo cha Uskochi. Chama hiki kina itikadi kwamba Uskochi yenye uhuru na mamlaka kamili itakuwa ni Uskochi bora kushinda hii ya sasa yenye nusu uhuru au uhuru nusu.

Hoja ya SNP ni kwamba uhuru kamili utaibadili Uskochi kwa kuipatia neema kubwa na kwamba uhuru huo utaifunguilia nchi hiyo fursa nyingi zilizo mpya.

Udhaifu wa hoja hiyo ni kwamba SNP haikutoa maelezo kamili ya jinsi nchi hiyo itavyoipata neema hiyo. Kwa hilo SNP kinatofautiana na Wazanzibari wenye kudai mamlaka kamili ya nchi yao ambao wamekuwa wakitoa maelezo kamili ya Zanzibar waitakayo.

Upungufu mmoja wa hoja ya SNP, kwa mfano, ni kwamba chama hicho hakikusema ni katiba ya aina gani Uskochi huru itakuwa nayo. Chama hicho kimesema tu kwamba Uskochi itaendelea kutawaliwa na Malkia Elizabeth wa Uingereza na warithi wake. Kwa ufupi, kwamba Uskochi haitokuwa jamhuri.

Halafu kuna tatizo la sarafu. SNP kinataka Uskochi iendelee kutumia sarafu ya pauni ya Uingereza lakini Uingereza, kwa upande wake, imekwishasema wazi kwamba haitokubali ng’o sarafu yake itumiwe na Uskochi.

Wazanzibari kwa upande wao wanataka wawe na sarafu yao wenyewe; hawatotaka kuitumia ya Tanganyika.

Na kuna suala la ulinzi. Kwa hili nadhani Uskochi na Zanzibar zinafanana. Nchi zote mbili hazihitaji ulinzi mkubwa. Uskochi iliyo huru itataka Uingereza iziondoshe kwa haraka kutoka ardhi na bahari ya Uskochi silaha zote za kinyuklia za “Trident”.


