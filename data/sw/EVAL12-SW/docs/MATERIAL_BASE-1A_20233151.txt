
Umma: Vigogo wasitibiwe nje
Jan 26, 2013

HUKU mchakato wa maoni ya Katiba mpya ukielekea ukingoni, vyanzo kadhaa vya habari vinasema maoni bora zaidi yatakayoweza kujenga dira ya nchi, yametoka kwa wananchi.
Kwa mujibu wa vyanzo hivyo vya habari, ni wananchi mbalimbali ambao wametoa maoni ya msingi ikilinganishwa na makundi na taasisi ambazo maoni yake yalilenga kutetea mahitaji ya makundi na taasisi hizo.
Raia Mwema limeambiwa kwamba yangekuwa ni makosa makubwa kama mchakato huo ungeanza kwa kuwasikiliza viongozi au taasisi mbalimbali badala ya kuanza na wananchi wa kawaida kama ilivyokuwa, kwa kuwa sehemu kubwa ya maoni ya taasisi na viongozi wa makundi, yameegemea zaidi utetezi wa maslahi yao mahsusi.
Uchunguzi wa Raia Mwema uliohusisha uchambuzi wa maoni ambayo tayari yametolewa katika Tume ya Mabadiliko ya Katiba, unaonyesha ya kuwa maoni ya wananchi wengi wa kawaida yamelenga kujenga dira ya nchi kwa kuweka misimamo katika sekta nyeti za elimu, afya na maadili ya viongozi.
Uchambuzi umebaini ya kwamba kwa sehemu kubwa maoni ya wananchi yameweka pia msingi katika mgawanyo wa rasilimali za nchi na mwongozo katika sekta nyeti, kinyume na maoni ya viongozi, vyama vya siasa na taasisi mbalimbali yanayopendekeza mabadiliko katika uongozi na mifumo ya kupata viongozi.
Katika sekta ya elimu kwa mfano, wananchi, wakiwamo wanafunzi, walipendekeza viwango vya utoaji elimu nchini visiwe katika matabaka na ikibidi, kuweka mfumo unaoeleweka wa elimu ambao hautatoa mwanya kwa kiongozi yeyote kuuchezea kwa kadiri ya utashi wake au utashi wa ilani ya chama chake cha siasa.
Wakipendekeza masuala ya huduma za afya, wananchi wanataka viongozi wapigwe marufuku kutibiwa nje ya nchi katika mazingira ya kawaida, ili walazimishwe kutambua umuhimu wa kuboresha sekta ya afya nchini, ikiaminika huduma za sekta ya afya si haki ya msingi kwa sasa kwa raia, wengi ambao ni wa kipato cha chini.
Wananchi hao wa kawaida, wasema katika maoni yao kwamba mifumo ya elimu na afya iliyopo inatoa upendeleo kwa makundi ya viongozi na familia zao kunufaika, huku wananchi wa kawaida wakibaki kuwa kama raia wa daraja la pili katika nchi inayojiita yenye kufuata haki sawa kwa raia wote.
Maoni hayo na mengine yalijitokeza mwaka jana wakati Tume ya Mabadiliko ya Katiba ilipokuwa ikikusanya maoni kutoka kwa wananchi waliokuwa wakikutana nayo kwa mtindo wa mikutano ya hadhara.
Kwa mfano, Septemba, mwaka jana, ikiwa mkoani Ruvuma ilikokutana na wanafunzi na wananchi wengine wa kawaida, maoni yao yalitaka elimu bora itambuliwe rasmi (kikatiba) kuwa ni haki ya mtoto wa Tanzania, tofauti na ilivyo sasa.
Katika kile kinachoweza kutafsiriwa kuwa ni kuweka dira ya elimu nchini, walipendekeza elimu ya msingi hadi sekondari iwe ya lazima, na itolewe bure (igharimiwe na Serikali) na zaidi ya hapo, mikopo kwa wanafunzi wa elimu ya juu itolewe kwa asilimia 100 kwa wote waliofaulu.
Katika Kata ya Kingerikiti iliyopo Wilaya ya Nyasa, baadhi ya wanafunzi wa Sekondari ya Kingerikiti, walipendekeza elimu ya msingi na sekondari iwe ya lazima na yenye ubora.
Ni katika maelezo hayo ya kutaka elimu bora, watalaamu wa Katiba na Sheria wanatafsiri maoni hayo kuwa ni kutaka Katiba itambue elimu bora ni jambo la msingi na ndiyo uhai wa nchi, jambo ambalo linapaswa kuwa sehemu ya dira ya Taifa. 
Katika kusisitiza suala hilo, mwanafunzi mwenye ulemavu wa ngozi, Leonard Kapinga (13), alikaririwa akitoa maoni yake akitaka watu wenye ulemavu wapate fursa sawa ya elimu, afya na ulinzi.
Katika moja ya mikutano ya kukusanya maoni uliofanyika Kata ya Matimila, mkoani Ruvuma, Mwenyekiti wa Tume ya Mabadiliko ya Katiba, Joseph Warioba, alisema:
“Inatia moyo na kupendeza kwamba vijana wa shule mmekuja kuchangia Katiba yenu, nyie ndio hasa Katiba hii itawahusu sana miaka hamsini hadi mia ijayo, itafika wakati mtajivunia mlichosema leo, nimefurahi sana kuwaona kwa wingi na mmechangia vizuri.”


