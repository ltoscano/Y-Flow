Ulaghai na viinimacho vya siasa
Jan 26, 2013

AGHALABU katika siasa, hasa siasa za madola makubwa, mambo sivyo yalivyo kama yaonekanavyo yalivyo. Mfano mzuri ni sakata ya sasa kaskazini mwa Mali.
Tarehe 10 Januari Wafaransa walipeleka wanajeshi wao huko wakisema kwamba azma yao ni kuwashinda magaidi wa Kiislamu wanaofungamana na Al-Qa’ida na waliokuwa wakisonga mbele kuelekea Bamako, mji mkuu.
Waliongeza kwamba pia wakitaka kuhakikisha ya kuwa Wafaransa wapatao elfu sita wanaoishi Mali wako salama.
Wiki iliyopita ilinibidi nipige simu Bamako nilipokuwa najiandaa kuliandikia gazeti moja la hapa Uingereza, nilipo hivi sasa, makala kuhusu kadhia hiyo. Nilimpigia simu mmoja wa maafisa waandamizi katika ofisi ya rais wa muda Dioncounda Traoré.
Alipopokea simu yangu afisa huyo alikuwa amejawa na ghadhabu na kabla ya kukubali kufungua mdomo wake kuizungumzia kadhia hiyo alitoa sharti. Na sharti lenyewe lilikuwa nisilidhukuru jina lake.
Baadaye nilielewa kwa nini alighadhibika na kwa nini hakutaka jina lake litajwe kwani hasira zake alizilenga kwa rais wake na viongozi wengine wa Kiafrika. Hakupendezewa hata chembe na hatua ya Wafaransa ambayo aliniambia inaliaibisha Bara la Afrika.
‘Viongozi wetu, wengi wao mafisadi na watawala wa kimabavu, hawana uaminifu wala uhalali wa kisiasa. Bado wanaicheza ngoma inayopigwa na bwana wao wa kikoloni ili apate kuwaruzuku,’ alisema.
Kwa muda sasa tumekuwa tukitahadharisha kwamba Marekani na washirika wake wana lengo la kuligeuza bara letu liwe medani ya vita na watatoa kisingizio cha kupambana na magaidi.
Madhumuni hasa ni kuhodhi maliasili za Afrika, hususan, sasa ambapo Marekani na wenzake wanaionea wivu China kwa namna inavyonufaika na mikataba yake na nchi za Kiafrika zenye utajiri wa mafuta na madini.
Hatua ya Ufaransa ya kujiingiza kijeshi Mali ni sehemu ya mkakati huo. Sababu yake kubwa ni maliasili chungu nzima ilizo nazo Mali kama vile madini ya urani (uranium), dhahabu, mafuta na madini mengine yaliyo adimu.
Ufaransa yenye kufua asilimia 78 ya umeme wake kutoka nishati ya nyuklia inaimezea mate hazina hiyo kubwa ya urani ya Mali. Hivi sasa nyumba na viwanda vya Ufaransa vinapata umeme kutoka urani inayochimbwa na makampuni ya Kifaransa huko Niger, jirani ya Mali.
Yule afisa wa Mali niliyezungumza naye hakukosea alipoielezea hatua ya Ufaransa kuwa ni yenye kuiaibisha Afrika. Ni aibu kwamba tunayaruhusu majeshi ya kigeni yatambe katika anga na ardhi zetu. Huo ni mfano mwingine wa ukoloni mamboleo.
Kwa kujiingiza Mali, Wafaransa wanacheza mchezo ulio hatari. Kwanza, watazidi kuiparaganya Mali ambayo serikali yake mjini Bamako ni dhaifu.
Pili, watawashajiisha magaidi wa Kiislamu katika eneo zima la Sahel. Hata magaidi wa Jamā’atu Ahlis Sunnah Lidda’awatih wal-Jihad (maarufu kwa jina Boko Haram) nchini Nigeria na wa Harakat al-Shabaab al-Mujahideen huko Somalia nao pia watapata cha kusema. 
Tatu kuna uwezekano mkubwa wa Wafaransa kuigeuza Mali iwe kama Afghanistan, taifa lisilokwisha vita, ugaidi, ufisadi na lililojaa wanajeshi wa kigeni. Hili, kwa hakika, ndilo lenye kutisha zaidi kwa sababu Mali ikiporomoka na kufikia hali hiyo basi huenda pia ikaziburura nchi nyingine kadhaa za Afrika ya Magharibi zitumbukie pamoja katika shimo la maangamizi.
Kama nilivyokwishakugusia mambo sivyo yalivyo kama yaonekanavyo. Madola makubwa yanadanganya na vyombo vyao vya habari vinasaidia kueneza udanganyifu huo. Matokeo yake ni kwamba watu wasioujua ukweli hukabiliwa na vimurimuri vingi wanapojaribu kuiangalia hali halisi ilivyo.
Hebu tuyaangalie makundi ya kigaidi yaliyo kaskazini mwa Mali. Makundi hayo yote yanafuata itikadi moja ya kisalafi au ya kiwahabi kama inayofuatwa na makundi ya kisalafi yaliyoko Syria. Yote yanaruzukiwa na raia wa Saudi Arabia na wa nchi nyingine za Ghuba wenye itikadi kama hiyo ya kiwahabi.
Swali linalozuka ni hili: kwa nini iwe Ufaransa inawatwanga masalafi wa Mali ilhali Ufaransa hiyohiyo na washirika wake wanawasaidia masalafi wa Syria? Iweje wa Mali wawe magaidi na wa Syria wawe wakombozi? 
Sakata hii ya Mali ilianza Aprili 2012 pale makundi mawili ya watu wa kabila la Tuareg yalipoiteka sehemu kubwa ya kaskazini mwa nchi hiyo. Makundi hayo ni Mouvement National pour la Libération de l’Azawad (MNLA) na Ansar Din (Walinzi wa Dini).
MNLA imekuwa ikitaka Watuareg wawe na nchi yao iitwayo Azawad. Ansar Din imechanganya dini na siasa na ina funganisho na Al-Qa’ida.
Mara MNLA ilishambuliwa na kushindwa nguvu na Ansar Din ikishirikiana na makundi mingine yenye kufuata itikadi ya kiwahabi au ya kijihadi.


