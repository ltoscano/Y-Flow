Mchakato wa Katiba usitishwe tuanze upya
Oct 17, 2013

Kupotea njia ndio kujua njia ni msemo wa kale; ndani ya msemo huu kuna ukweli ambao unadai kuwa mtu anapopotea njia na akajua kuwa amepotea njia basi ni jukumu lake kutafuta usahih
UKIJIKUTA umepotea njia una uchaguzi mmoja tu; kutafuta namna ya kupata njia sahihi ya kule unakotaka kwenda. Mtu aliyekosea njia ambaye anaamua kuendelea katika upotofu wa njia yake ama anaweza kuitwa mjinga au ana matatizo fulani. Na endapo akatokea mtu na kumweleza kuwa amepotea njia ni bora arudi na kuangalia wapi alipotea na huyu mtu akasema “mbona nimeshafika mbali na kutumia gharama nyingi” basi siyo tu ujinga wa mtu huyo utakuwa umethibitika bali pia inawezekana kabisa huko anakotaka kwenda si muhimu au hata anakotaka kwenda hakujui.
i na akishajua njia sahihi basi akiambiwa aende tena njia ile hawezi tena kupotea isipokuwa kama ana tatizo la usahaulifu. Mtu akipotea njia kwa asili yake kabisa yeye mwenyewe atagundua kuwa amepotea kwani ama muda wa kwenda anakotaka kwenda umekuwa mrefu mno na hafiki au anajikuta anarudi pale pale alipoanzia.

Hata hivyo, itakuwaje kama mtu amepotea njia na hajui kuwa amepotea njia? Ni rahisi kuona kuwa mtu wa namna hiyo ataendelea anakokwenda; na atakuwa anaendelea katika kupotea na kama mtu hatomwambia kuwa amepotea basi anaweza kabisa na katika dhamira safi kuendelea katika upotofu wake. Lakini, akitokea mtu akamwambia kuwa njia hiyo siyo naye akakaza shingo yake asigeuke na kujisahihisha basi endapo atatumbukia shimoni, au kuvamiwa na majambazi, au wanyama wakali kosa litakuwa lake mwenyewe; si kwa sababu amepotea bali kwa sababu hakutaka kujisahihisha.

Mchakato wa Katiba ulivyo sasa umepotea njia

Hili nimeshalisema vya kutosha huko nyuma lakini naomba nirudie katika makala hii kama msisitizo tu kuwa mchakato huu wa kuandika Katiba Mpya ulishakosewa tangu mwanzo na sasa hivi kinachofanyika ni jitihada za kujaribu kuurudisha katika njia sahihi. Bahati mbaya sana badala ya kurudi pale ambapo watawala wetu wamepotea wanaturudisha pale pale walipopotea na kujaribu kuanza tena katika upotofu. Naomba nitumie tena nafasi hii kuainisha upya kwa nini mchakato huu umekosewa, ni haramu na licha ya vikao vya Ikulu na Wapinzani na licha ya kauli za kina Warioba na Butiku na watetezi wengine wa mchakato huu ukweli unabakia kuwa mchakato huu ni haramu; na hauwi halali kwa sababu ya kushabikiwa.

Sababu zifuatazo zinatosha kuufanya mchakato huu usitishwe mara moja na uanze upya kwa usahihi badala ya kuendelea na hatimaye kujikuta tunawabambikizia Wa tanzania Katiba Mpya isiyo halali. Maana watu wameweka mkazo kwenye “upya” wa Katiba badala ya “Uhalali” wa Katiba hiyo mpya.

Mchakato Mzima ni kinyume cha Katiba ya Sasa. Hili nimeshalisema huko nyuma na kulirudia hapa ni kwa ajili ya msisitizo tu. Katiba ya sasa hairuhusu kuandikwa kwa Katiba Mpya. Walipopitisha sheria ya kusimamia mchakato huu walipitisha kitu kinyume cha Katiba ya sasa. Katiba ya sasa ina utaratibu wa kuifanyia marekebisho au mabadiliko Katiba yenyewe na hata Mkataba wa Muungano (Articles of the Union). Utaratibu huo umeanishwa katika Ibara ya 98 ya Katiba ya sasa. Utaratibu huo unafuata taratibu za kibunge ambapo ili kupitisha mabadiliko ya Katiba inahitajika theluthi mbili ya wabunge wa Muungano na wa Zanzibar kuweza kufanyia marekebisho Katiba. Mara ya mwisho utaratibu huu ulitumika mwaka 2005 ambapo pamoja na mabadiliko mengine Waziri Mkuu wa Muungano aliwekwa kuwa mtu wa tatu katika mnyororo wa madaraka baada ya Rais na Makamu wake. Utaratibu huu wa Ibara ya 98 haujafuatwa; na hauonekani kama unataka kufuatwa hasa na watu ambao waliapa kuilinda na kuitetea Katiba hii. Wametunga sheria haramu kusimamia mchakato haramu wakituaminisha kuwa vyote ni halali!
Kupitisha Katiba Mpya kwa wingi mdogo wa kura ni kujiandaa kwa matatizo. Mojawapo ya matatizo ambayo yatakuja mbele kutokana na mchakato wao huu ni utaratibu uliowekwa kwenye sheria yao hii haramu kuwa ati itakapopigwa kura ya maoni basi ikipatikana zaidi ya asilimia 50 ya wapiga kura wa Zanzibar na wa Bara basi Katiba Mpya itakuwa imepitishwa.

Kifungu cha 36(2) cha sheria ya Mapitio ya Katiba kinasema wazi kuwa:
Matokeo ya kura ya maoni yataamuliwa kwa msingi wakuungwa mkono kwa asilimia inayozidi hamsini ya jumla ya kura zote zilizopigwa kutoka Tanzania Bara na asilimia inayozidi hamsini ya jumla ya kura zote zilizopigwa kutoka Tanzania Zanzibar.


