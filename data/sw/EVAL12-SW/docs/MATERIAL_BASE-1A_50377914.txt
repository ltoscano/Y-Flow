
Washauriwa kutohifadhi asali kwenye chupa za vileo

Imeandikwa na Abby Nkungu, Singida

Imechapishwa: 28 Septemba 2016

WAJASIRIAMALI wa sekta ya ufugaji nyuki mkoani Singida wameshauriwa kuhifadhi asali yao kwenye vifungashio bora na sahihi ili kuvutia wateja wengi zaidi badala ya kutumia chupa za vileo. 

Rai hiyo ilitolewa mjini hapa juzi na Kaimu Mkurugenzi Mkuu wa Maendeleo ya Biashara nchini (TanTrade), Edwin Rutageruka wakati wa ufunguzi wa mafunzo kwa ajili ya wajasiriamali mbalimbali wa ufugaji nyuki mkoani hapa.
“Bila ya kujua madhara ya kuweka asali kwenye chupa za pombe, wauzaji hao hukimbiwa na baadhi ya wateja wenye imani kali za dini; hivyo kupungukiwa na soko kisirisiri,” alisema.
Aliwataka wafugaji wa nyuki mkoani humo kuzalisha asali kwa wingi na kwa ubora unaokubalika kimataifa huku akiwahimiza vijana kujiingiza kwenye sekta hiyo kujikomboa kiuchumi.
“Mazao ya nyuki yana soko kubwa ndani na nje ya nchi. Kwa mfano, Dubai inahitaji kubwa la asali kutoka Tanzania. Kwa hiyo serikali ya mkoa inapaswa ihimize wananchi wake hasa vijana kuzalisha asali kwa wingi na ubora wa kimataifa,” alisema.
Mkuu wa Mkoa wa Singida, Mathew Mtigumwe, alisema kuna haja kubwa ya kukuza, kuimarisha na kuboresha zao la asali.


