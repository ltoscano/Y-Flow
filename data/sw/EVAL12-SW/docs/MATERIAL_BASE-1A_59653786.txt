
Tanapa yaongoza vita ujenzi wa madarasa Mara
Serengeti. Shirika la Hifadhi za Taifa (Tanapa), limetoa mabati 2,800 ya Sh80 milioni kwa ajili ya ujenzi wa vyumba vya madarasa, nyumba za walimu, maabara na zahanati wilayani hapa Mkoa wa Mara.
Wilaya hiyo yenye kata 30, ina shule za sekondari 22 za Serikali na vituo vya afya vinne.
Katika msaada huo kila kata itapata mabati 93 yatakayosaidia kukamilisha baadhi ya miradi iliyokuwa inasuasua kutokana na muamko mdogo wa jamii kuchangia maendeleo.
Akimkabidhi msaada huo mbunge wa Serengeti, Marwa Ryoba kwa niaba ya Mkurugenzi Mkuu wa Tanapa, Allan Kijazi, Meneja Ujirani Mwema wa shirika hilo, Ahmed Mbugi alisema huo ni mwendelezo wa kuchangia shughuli za maendeleo wilayani hapa. 
“Kuanzia mwaka 2004 hadi sasa hifadhi ya Serengeti imetekeleza miradi 35 ya maendeleo yenye thamani ya Sh1,283, 299 hivyo jamii inatakiwa kuona umuhimu wa kuhifadhi maliasili zetu na kulipunguzia gharama shirika kupambana na ujangili,” alisema Kijazi.
Alisema matatizo ya ujangili, migogoro ya mipaka na kuingiza mifugo hifadhini, yanaligharimu shirika na kusababisha matumizi makubwa ya fedha ambazo zingetumika kwa shughuli za maendeleo.
Marwa aliwataka wananchi kushiriki kulinda maliasili ili kunufaika na mapato yanayotokana na uhifadhi.
“Kupitia hifadhi ya Taifa ya Serengeti tunategemea kunufaika na ujenzi wa barabara katika maeneo mbalimbali zitakazounganisha vijiji. Halmashauri tunatambua mchango huo na tutaendelea kutoa ushirikiano kwa kushirikisha jamii ili kupambana na hujuma za maliasili,” alisema Marwa.
Mkuu wa wilaya hiyo, Ally Mafutah aliwataka madiwani kushirikisha jamii kulinda maliasili kwa kuwa faida zake zinaonekana wazi kupitia mpango wa ujirani mwema. 


