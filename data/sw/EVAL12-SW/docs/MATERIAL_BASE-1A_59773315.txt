
Polisi waua watuhumiwa mawili wa ujambazi Iringa
Ni wakazi wa Dar es Salaam, miili yao yahifadhiwa Hosptali ya Rufaa ya Mkoa wa Iringa
Geofrey Nyang’oro, Mwananchi gnyangoro@mwananchi.co.tz
Iringa. Polisi mkoani hapa wamewaua watu wawili wanaosadikiwa kuwa ni majambazi wakati wa majibizano ya risasi baina yao.
Tukio hilo lilitokea juzi saa 10.45 jioni katika Pub ya Siyovelwa iliyopo Kata ya Gangilonga Manispaa ya Iringa.
Kaimu Kamanda wa Polisi Mkoa wa Iringa, John Kauga aliwataja watuhumiwa hao wali ouawa kuwa ni Maulid Dikimnya (43) na Kelvin Johnson (42) , wakazi wa Jiji la Dar es Salaam.
“Baada ya upekuzi watu hao walikutwa na bunduki aina ya SMG na risasi 26 zilizokuwa kwenye magazine pia kila jambazi alikuwa amevaa hirizi mkononi,” alisema Kauga.
Alisema katika uchunguzi huo pia wahusika walikutwa na tiketi zilizoonyesha wamesafiri juzi kutokea Mbeya kwenda Iringa.
Hata hivyo, Kaimu kamanda huyo alisema kumekuwa na taarifa za watuhumiwa hao kuhusika katika matukio ya ujambazi yaliyotokea mkoani Njombe, hivyo wanaendelea na uchunguzi kubaini kama ni wao kama la.
“Tumekuwa na taarifa kuwa majambazi hao ndiyo waliohusika katika tukio la ujambazi lililofanyika juzi mkoani Njombe, tumefanya mawasiliano na wenzetu watakuja kuona ili kubaini kama ni wao,” alisema.
Kauga alisema miili ya watu humiwa hao imehifadhiwa Hosptali ya Rufaa ya Mkoa wa Iringa.
Aliwataka wananchi kuendelea kutoa ushirikiano kwa polisi pindi wanapobaini watu wanaowatilia shaka.
Kauga alisema jeshi hilo linaendelea na uchunguzi wa taarifa za raia wema zilizobainisha kuwa watu hao walikuwa watatu , lakini mmoja alijichanganya na raia na kukimbia wakati polisi walipofika eneo la tukio. 


