
Telepost kutwaa mali ya Posta Investment
Na FRANCIS MUREITHI
Chama cha akiba na mikopo cha Telepost (Sacco) kimepitisha azimio la kutwaa tena mali ya chama hicho inayomilikiwa na kampuni ya uwekezaji ya Posta Investment jijini Nairobi.
Hatua hii huenda ikazua malumbano baina ya wakuu wa Posta Investment na chama cha Telpost Sacco ambacho kinapitia wakati mgumu kutokana na upungufu wa fedha baada ya maelfu ya wananchama wake waliokuwa wafanyikazi katika kampuni ya Telkom Kenya na Shirika la Posta nchini (PCK) kustaafishwa.
Chama hiki cha Telpost Sacco wakati kilipokuwa kinabobea, kilikuwa na wanachama zaidi ya 20,000 lakini leo hii kimesalia na wanachama 2,295 kufikia mwisho wa mwezi wa Aprili.
Kutokana na upungufu wa wanachama, Telpost Sacco sasa kinahesabiwa kama mojawapo ya chama kidogo cha akiba na mikopo nchini kinyume na ilivyokuwa katika miaka ya 80 na 90.
Kwenye mkutano wa kila mwaka wa wajumbe wa chama hicho uliofanyika katika mkahawa wa Bontana mjini Nakuru mnamo Jumatano, zaidi ya wajumbe 100 kutoka kaunti zote 47 waliamua kwa kauli moja kuwa mali ya chama hicho inayomilikiwa na Posta Investment yapaswa kurejeshwe kwao. 
Wakiongozwa na mwenyekiti wa chama hicho Bw Richard Thuku, wajumbe hao waliipa kamati kuu ya ya Posta Investment chama hicho muda wa miezi mitatu kuhakikisha kuwa mali na majumba ya kifahari yanayomilikiwa na Posta Investement yako mikononi mwa Telpost Sacco.
“Wajumbe 108 wa Telepost Sacco wameamua kwa kauli moja kuwa majumba na majengo mengine na hisa za mamilioni ya pesa zinazomilikiwa na Posta Investment katika benki ya Cooperative zapaswa kurejeshwa tena kwa Telpost Sacco katika kipindi cha miezi mitatu ijayo,” akasema Bw Thuku.
Baadhi ya nyumba ambazo Telpost Sacco inaotea kuzirejesha mikononi mwao ni pamoja na nyumba za kukodesha zilizoko katika mtaa wa Eastleigh jijini Nairobi.
Aidha Bw Thuku alisema kuwa Telpost Sacco itawalipa fidia wakurungenzi wa Posta Investment wanaomiliki asilimia 27.5 ya hisa katika kampuni hiyo.
“Tunatarajia kuwa na mazungumzo na wakuu wa Posta Investment chini ya unyekiti wa wawakilishi wa serikali ili kuhakiksisha kuwa tunachukua mali yetu kwa usalama na bila mvutano,” akaongeza kusema Bw Thuku.
Kampuni hii ya Posta Investment ilibuniwa 1998 na chama hiki cha Telepost Sacco kama njia mojawapo ya kujiongeza pesa zaidi za kuendesha chama hicho na kuwapa wanachama pato zaidi.
Bali na nyumba za Eastleigh Posta Investment ilikuwa inamiliki majumba kadha jijini Mombasa kabla ya kuyauza miaka michache iliyopita. 


