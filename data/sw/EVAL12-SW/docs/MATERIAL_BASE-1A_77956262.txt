Raila, asasi za kiraia na mikono ya Magharibi
Apr 18, 2013

UCHAGUZI Mkuu uliopita nchini Kenya umenifungua macho kwa mengi. Kadhalika ulikuwa na mengi ambayo wanasiasa wa Tanzania na Wa tanzania kwa jumla wanabidi wayazingatie hasa pale taifa hili linapousogelea Uchaguzi Mkuu ujao 2015.
Kwanza sikuwahi kufikiria kabisa kwamba Raila Odinga mwenye uzito aliojaaliwa nao —wa mwili na wa kisiasa — atakuja kununa kama alivyonunua.
Alifikia hatua hadi ya kususia sherehe ya kitaifa ya kuapishwa hasimu yake mkuu Uhuru Kenyatta kuwa Rais wanne wa Kenya.
Raila alikhiyari atoweke asiwepo katika ardhi ya Kenya siku Uhuru alipokabidhiwa hatamu za kuliongoza taifa. Yeye na mwenza wake Kalonzo Musyoka waliona bora wapae, waivuke mipaka na watue Afrika ya Kusini.
Walisema walikwenda huko kupumzika wakiwa na mwenzao Moses Wetangula. Hakuna aliyewaamini.
Hakuna aliyewaamini kwa sababu kila mtu akijua kwamba hawakukubali kwamba kweli Uhuru alishinda.
Kuna wasemao kwamba Raila alifanya ndivyo kwa sababu lau angehudhuria sherehe ya kuapishwa Uhuru, angeweza kuvunjiwa heshima yake. Wanasema pengine angelizomewa na washabiki wa Uhuru.
Miye sidhani kama angelitiwa kwenye nazaha hiyo. Ninavyoamini ni kwamba angepigiwa makofi na kushangiliwa kwa kuwa mshindani aliyebobea, aliyekubali kushindwa. Hadhi yake ingezidi kupanda.
Kuna wanaofikiri kuwa sababu hasa iliyomfanya Raila asiwepo Kenya ni hofu ambayo labda alikuwa nayo kwamba angemshuhudia Uhuru anaapishwa asingeliweza kujizuia kuangua kilio mbele za watu — Wakenya wanzake na wageni.
Wenye fikra hizo wana chuki zao na Raila. Lakini yangelitokea hayo basi hiyo kweli ingekuwa fedheha kwake Raila ambaye karibuni ameanza kujifananisha na Nabii Issa (Yesu Kristo) na anayetunisha kifua na kutafahari unapomwita ‘Tinga’ kwa sababu ya ushujaa wake. Na Raila ni shujaa.
Juu ya kufungwa na kuteswa gerezani katika enzi za Rais Daniel arap Moi na utawala wake wa kimabavu Raila hakutetereka. Alisimama kidete kupigania kupatikana kwa mageuzi ya kidemokrasia nchini mwake.
Mchango wake si mdogo katika jitihada za kuifikisha Kenya ilipofika. Hamna shaka yoyote kwamba jina lake halitobanduka katika historia ya kuleta mageuzi nchini Kenya. 
Hata hivyo, Raila ambaye pia anajulikana kuwa ni ‘kitendawili cha siasa za Kenya’ nusura anikanganye. Juu ya uzoefu wake wa kisiasa alikuwa akifanya mambo yasiyoelekea siku za awali baada ya matokeo ya uchaguzi kutangazwa.
Nitatoa mifano miwili. Kwanza, alihutubia mikutano miwili mikubwa ya hadhara kana kwamba bado yumo kwenye kampeni za uchaguzi ilhali uchaguzi ulikuwa umekwisha.
Pili, akisema mambo kwa lugha isiyolingana na hadhi yake. Baadhi ya matamshi yake yakitisha na yangaliweza kulitumbukiza taifa katika maafa.
Mfano mzuri ni yale aliyoyasema Machi 4 alipokuwa akihojiwa na BBC. Alisema kwamba ushindi wa Uhuru “ulikuwa umekwishapangwa kabla” na ulikuwa sawa na yaliyotokea 2007. Alichokuwa akisema ni kwamba kulifanyika ghiliba katika uchaguzi huo.
Shutuma kama hizi zimekuwa zikitolewa pia na taasisi zisizo za kiserikali pamoja na asasi za kiraia kwa jumla. Inasemekana kwamba chini chini zimekuwa zikishadidiwa na baadhi ya balozi za nchi za Magharibi.
Mikono ya serikali za nchi za Magharibi ilijitokeza mapema katika uchaguzi wa Kenya. Ni wazi kwamba ilikuwa na nia ya kukoroga mambo.
Rais Yoweri Museveni wa Uganda alisema kwa niaba ya wengi wetu alipoikebehi Mahakama ya Kimataifa ya Jinai (ICC) na baadhi ya nchi za Magharibi kwa kuwaelekeza Wakenya nani wasiwachague na hivyo kuwashurutisha wawachague akina nani.
Huo ni mchezo mbaya na haukubaliki katika karne hii popote pale Afrika. Wa tanzania lazima wahakikishe kwamba hali kama hiyo haitozuka nchini wakati wa uchaguzi ujao. Lazima tuuzuie ukoloni mamboleo usiingie kwa mlango wa nyuma kwa kupitia asasi za kiraia.
Hatusemi kwamba asasi za kiraia ziminywe au zikabwe. Tunachosema ni kwamba ziwekewe kanuni ili zisije zikatumiwa na wenye kuzifadhili.


