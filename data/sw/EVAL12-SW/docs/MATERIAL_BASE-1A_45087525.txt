Wafanyabiashara wasikilizwe, wana hoja nzito
Nov 28, 2013

MAMLAKA ya Mapato Tanzania (TRA) pamoja na serikali wawasikilize wafanyabiashara wa kati na wadogo kuhusu hoja zao nzito dhidi ya mashine za mapato (EFDs) na matokeo ya matumizi yake. Kwa kifupi ni kwamba, EFDs ni “Electronic fiscal Device” zikiwa ni machine za ukusanyaji mapato au mauzo ya biashara kutoka ya wafanyabiashara.

Katika wiki chache zilizopita, katika miji kadhaa ya Tanzania (mfano Mbeya, Morogoro, Kariakoo Dar es Salaam) wafanyabiashara wa kati na wadogo wamekuwa wakiandamana kupinga hasa kukosa uwezo wa kununua EFDs na kutozwa asilimia 18 ya VAT, kwenye mauzo ya kila mwezi.

Hata hivyo, inaelekea TRA na serikali, kupitia Wizara ya Fedha hawazingatii malalamiko hayo kwa kina, ni kama wameyapuuza na kudhani kuwa wafanyabiashara hao ni wakorofi wasiotaka kulipa kodi. Wafanyabiashara wa kati na wadogo kama YRA walivyoelekeza, ni wale wenye mauzo ya jumla kwa mwaka ya Sh. milioni 14 hadi milioni 39,9.

Naomba TRA na serikali wafanye utafiti ili kuweza kupata uelewa namna hawa wafanya biashara wadodo na wa kati wanavyoendesha biashara zao sambamba na changamoto za biashara zao hizo.

Utafiti ukifanyika, TRA watagundua kuwa wengi wa wafanyabiashara hao watakuwa hawana uwezo wa kulipa Sh. 800,000 mara moja kununua EFDs. Kinachoweza kutokea ni wafanyabiashara kuacha biashara walizonazo kwa kuwa wakinunua EFDs watakuwa wametumia mtaji wote, na bado huo mtaji unaweza usifikie bei ya EFD (Sh. 800,000).

Utafiti huo vile vile utaonesha kuwa wafanyabiashara hawa kukatwa asilimia 18 ya VAT ni sawa na kuwataka waache biashara walizonazo kwa kuwa, zaidi ya kutopata faida, watakuwa wamekatwa mtaji.

Katika kuelezea malalamiko haya mawili mazito, nitoe mfano wa mfanyabiashara mmoja kama ifuatvyo: Mfanyabiashara huyo ana duka, anuza vinywaji kwa jumla. Anauza bia katika makasha (crates). Ana jumla ya makasha 20 na haijatokea akauza makasha yote 20 kwa siku moja. Kwa hiyo, mtaji wa Sh. 600,000 alionao unatosha kwa biashara hiyo pale mtaani.

Katika mfano huu, tutachukulia mfanyabishara huyu anauza bia makasha yote 20 kila siku (japo hawezi kuuza yote). Kutokana na hali halisi ya uendeshaji biashara hiyo, mfanyabiashara huyo huwa anapata faida ghafi ya Sh. 400 kwa kila kasha la bia alilouza. Kwa hiyo, mfanya biashara huyu anapata faida ghafi ya Sh. 8,000 kwa siku ( yaani shs 400/- x 20) kama inavyoonyesha katika jedwali hili katika ukurasa huu.

Kutokana na jedwali hilo, hayo mauzo ya Sh. 18,240,000 kwa mwezi ni makubwa, lakini hayo ni baada ya ‘kuzungusha’ mara 30 katika mwezi mmoja mtaji wa Shs 600,000. Kwa hiyo, fedha anayoweza kuwa nayo mfanyabiashsra huyu si zaidi ya Sh. 840,000 (yaani mtaji shs 600,000 jumlisha faida ghafi Sh. 240,000) kama atakuwa hajaitumia faida ghafi kwa matumizi ya biashara (usafirishaji na nauli, viandikia, chai, pango, ulinzi na mengineyo).

Vinginevyo, atakuwa hana zaidi ya Sh. 600,000 kwa siku. Fedha hizi hata benki hatapeleka kwa kuwa zote zinahitajika kila siku kufanyia ununuzi wa bia. Mbaya zaidi, wafanyabiashara wengine mtaji huo ni wa mkopo.

Mfano huu unaonesha kwamba kwanza, mfanyabiashara huyu atakuwa hana Sh. 800,000 za mara moja kununua EFD. Hapa nashauri, serikali imkopeshe hiyo EFD na ajibane akatwe Sh. 40,000 kwa mwezi (kutokana na faida ghafi ya mwezi Sh. 240,000)
Pili, mfanyabiashara huyu kukatwa au kudaiwa na TRA Sh. 3,283,200 ambazo ni asilimia 18 ya VAT kwenye mauzo ya mwezi, kwanza haiwezekani kwani hana fedha hizo lakini pia mfanyabiashara huyu hajaongeza thamani (value added) ya kiasi hicho.


