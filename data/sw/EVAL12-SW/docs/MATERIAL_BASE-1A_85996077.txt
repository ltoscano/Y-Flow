
Sheria ya usalama isitugawanye zaidi
MDAHALO kuhusu sheria tata ya usalama unaonekana kutoisha kwani viongozi wa Cord wanatarajiwa mahakamani leo kuzuia utekelezaji wake.
Hatua hii bila shaka itaongeza majibizano ambayo yamekuwepo kati ya serikali na wadau mbalimbali tangu kutiwa saini kwa mswada huo na kuwa sheria.
Hata hivyo, huenda huu usiwe muda ufaao wa kuongeza joto la majibizano ambayo yamekuwepo kuhusu mswada huo, ikizingatiwa kuwa Wakenya wangali wanajitayarisha kwa sherehe za mwaka mpya, ambazo zinahitaji ushiriki uliotulia, ili kuzipa asasi za kiusalama mazingira yafaayo ya kuendelea kudumisha usalama katika sehemu mbalimbali nchini.
Ijapokuwa katika misingi ya kidemokrasia, upinzani una haki ya kueleza lalama zake kuhusu upungufu uliopo katika utawala, ni muhimu kuzingatia mahitaji ya nchi wakati wa uendelezaji wa kudai haki katika masuala tofauti yanayoikumba nchi. 
Ni dhahiri kuwa vipengele mbalimbali vya Sheria ya Usalama havikuwafurahisha wengi, hasa watetezi wa haki za binadamu na wanahabari, ila upungufu huyo haupaswi kuzidisha mgawanyiko na taharuki nchini, kiasi cha kuwapa magaidi nafasi ya kutekeleza mashambulizi nchini.
Katika mashambulio ya hapo awali ya kigaidi na kikabila katika sehemu mbalimbali kama Mandera, Mpeketoni, Kapedo na kwingineko, migawanyiko ya kisiasa imeonekana kuchangia pakubwa kuwapa nafasi magaidi na wahalifu wengine nafasi ya mwafaka ya kutekeleza ukatili wao.
Hivyo, viongozi wetu wa kisiasa wanapaswa kufahamu kuwa wanapoendelea kujadiliana na kukosoana kuhusu sheria hiyo, lazima waweke maslahi ya nchi mbele ili kutozua taharuki na migawanyiko isiyofaa wakati huu muhimu wa sherehe.


