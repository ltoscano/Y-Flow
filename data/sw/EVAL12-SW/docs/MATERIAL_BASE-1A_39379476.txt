
Vituo vya ukuzaji talanta vimechangia ustawi wa soka

VITUO vya kukuza vipaji vya soka vimekuwa tegemeo kwa mataifa na klabu zinazozidi kufanya vyema.
Kuanzia mabingwa wa 2014 wa kombe la dunia, Ujerumani hadi washindi mara tano wa kombe la dunia, Brazil, akademi za soka zimekuwa vyanzo vya kutoa wanasoka watajika.
Mbali na kukuza vipaji vya wachezaji na hivyo kuimarisha timu mbalimbali ulimwenguni, vituo hivi vimekuwa hazina ya kuvuna fedha kutokana na kuwauza wachezaji soka.
Klabu ya Barcelona ya Uhispania inaongoza ulimwenguni kwa kuwa na kituo bora zaidi cha kukuza vipaji vya soka. Akademi hiyo kwa jina La Masia inajivunia kukuza vipaji vya wachezaji mahiri kama vile mchezaji wa zamani wa Uhispania na kocha wa sasa wa Bayern Munich, Pep Guardiola, Lionel Messi, Xavi Hernandez, Andres Iniesta, Sergio Busquets, Cesc Fabregas, Gerard Pique, Victor Valdes na Pedro miongoni mwa wengine.
Timu ya Uholanzi ya Ajax inashikilia nafasi ya pili katika orodha ya klabu zinazoongoza kwa kukuza vipaji vya soka kupitia vituo vya aina hii. Ni hatua ambayo imepelekea klabu hii kutegemea vilivyo chipukizi kutoka akademi hii kiasi cha kuwa kikosi kilichotwaa taji la klabu bingwa Ulaya mwaka wa 1995, kilihusisha wachezaji wengi kutoka kwa kituo hiki. Kati ya wachezaji ambao wamekuzwa kutokana na akademi hii ni pamoja na Dennis Bergkamp, Clarence Seedroff, Patrick Kluivert, Rafael Van der Vaart na Wesley Sneijder.
Klabu ya Ujerumani, Bayern Munich haijaachwa nyuma kwani inaorodhoshwa miongoni mwa klabu zenye akademi za soka tano bora ulimwenguni. Kwa sasa inaaminika kuwa timu hii ina zaidi ya wachezaji 150 wanaoaminika kufuzu katika kikosi cha kwanza cha klabu hiyo.
Timu hiyo ina mfumo murwa wa maskauti wa kutambua vipaji katika mataifa kama Amerika, India na baadhi ya sehemu barani Afrika. Kati ya wachezaji mashuhuri ambao wamaetokana na kituo hiki ni pamoja na Phillip Lahm, Bastian Schweinsteiger, Toni Kroos na Thomas Muller.
Ufanisi wa Manchester United haujakuwa wa kibahati kwani klabu hii pia imewekeza katika kito cha kukuza wanasoka. Akademi hii iliyoanzishwa katika miaka ya hamsini imekuza miamba wa soka kama vile Ryan Giggs, David Beckham, Nicky Butt, Gary Neville, Phil Neville, Paul Scholes, Danny Welbeck, Tom Cleverley na Jonny Evans miongoni mwa wengine.
Na japo klabu ya Southampton sio moajwapo ya klabu zinazofanya vyema sana nchini Uindereza, inaaminika kuwa na mojawapo ya akademi bora zaidi za wanasoka sio tu nchini Uingereza bali ulimwenguni kote.
Kituo hiki kimekuza wanasoka watajika kama vile Alan Shearer, Gareth Bale, Theo Walcott, Alex OxladeChamberlain, Adam Lallana na Luke Shaw kati ya wengine wengi.


