Vijana wa George Bush, Cameroon kutua Dar
Mar 01, 2013

MAUAJI ya aliyekuwa mwandishi wa habari wa Kituo cha Televisheni cha Channel Ten, Daudi Mwangosi, sambamba na mauaji mengine yanayohusishwa na matukio ya kisiasa sasa yatawakutanisha baadhi ya vijana wawakilishi wa vyama maarufu vya kisiasa katika nchi kubwa duniani, Raia Mwema, limeelezwa.
Vyama hivyo ni pamoja na Chama cha Republican cha nchini Marekani, ambaye ndicho kilichozaa serikali ya nchi hiyo iliyokuwa ikiongozwa na George Bush. Lakini mbali na Republican, vyama vingine ni Christian Democratic Union (CDU) cha Ujerumani, pamoja na Chama tawala cha nchini Uingereza, Conservative chini ya Waziri Mkuu wa nchi hiyo, David Cameroon.
Vyama hivyo na vingine ambavyo kwa ujumla vinafikia 120 vitakutana jijini Dar es Salaam, Septemba mwaka huu, kwa kuwakilishwa na wajumbe wa Bodi ya Umoja wa vyama hivyo, unaojulikana kama International Young Democrat Union (IYDU)
Vyama hivyo kupitia Bodi yao ya IYDU vinakutana kwa mwaliko wa Baraza la Vijana la Chama cha Demokrasia na Maendeleo (BAVICHA) ili kushuhudia kile kinachodaiwa kuwa ni hali isiyoridhisha ya mwenendo wa kisiasa nchini, pamoja na ukiukwaji wa haki za msingi za binadamu.
Uamuzi wao wa kufika nchini unatokana na uwasilishaji mada uliofanywa na Mwenyekiti wa BAVICHA, John Heche, nchini Albania, katika mji mkuu wa nchi hiyo, Tirana. 
Heche alithibitisha kufanya uwasilishaji wa mada hiyo ambayo ilishawishi Bodi ya IYDU kukutana Septemba mwaka huu hapa nchini. Katika kuthibitisha alimweleza mwandishi wetu; “Ni kweli, watafika nchini Septemba.
Aliendelea kusema; “Kikao cha IYDU kilichofanyika nchini Albania mji mkuu Tirana kuanzia Februari sita hadi 10, mwaka huu, nilionesha picha za matukio ya mauaji ya wananchi mbalimbali kule Arusha, Morogoro na sehemu nyingine kama Igunga, mauaji yanayofanywa na serikali na Chama cha Mapinduzi kujaribu kukandamiza demokrasia,”
“Nimeonesha pia mauaji ya kule Tarime nimezungumzia pia jinsi ambavyo serikali inakandamiza uhuru wa vyombo vya habari, na nikawaomba waombe serikali zao kusitisha misaada yao kwa Serikali ya Tanzania maana sio ya kidemokrasia na wanafanya ufisadi kwa misaada inayotolewa na serikali zao.”
Kutokana na taarifa hizo, mwandishi wetu pia aliwasiliana na vijana wa Chama cha Mapinduzi (UVCCM) ili kujua maoni ya washindani hao wakubwa wa kisiasa katika suala hilo na ndipo alipopatikana Katibu Mkuu wa UVCCM, Martin Shigela.
Maelezo ya UVCCM

Katika mazungumzo yake na mwandishi wetu Shigela alisema; “Staili ya CHADEMA kuungwa mkono ndani na nje ya nchi ni ya kizamani sana, tena inafanana na staili aliyokuwa akitumia fashisti Adolf Hitler.
“Mimi nimesikia hizo taarifa za wao kutumia picha za matukio ya vurugu wanazoziandaa kwenye mikutano yao ya hadhara na hata picha za mauaji yaliyotokea Iringa (ya Mwangosi) kuziwasilisha kwa wafadhili wao nje ya nchi ili wajipatie fedha na hapo hapo wakidai wanaonewa wakati wao ndiyo wanavunja sheria.
“Nadhani wamekuwa na mradi wa namna hiyo kwa miaka mingi sasa, lakini mradi wao unaanza kuchuja. Hebu fikiri, katika mada aliyowasilisha ni kwa nini hakutaja wala kuonyesha picha za kijana wa CCM aliyemwagiwa tindikali mwilini na watu wao? Kwa nini hakutaja mauaji ya kijana wa CCM kule Ndago, mkoani Singida? Kama kweli wao wanapinga ukandamizaji ni kwa nini hawako fair? Hii inaonyesha nia yao ya kujitafutia tu pesa na umaarufu,” anasema Shigela na kuongeza ya kuwa, lengo ni kuichafua nchi ambayo wao ndiyo wanayowania pia kuiongoza.
Majibu ya Heche kwa Shigela
Kwa upande wake, Heche alipotakiwa kutoa ufafanuzi wa hoja hizo alisema; “..kuwasilisha picha zile si kuichafua nchi, kitendo cha kuua watu ndiyo kuichafua nchi.
“Wao ndiyo wenye kuichafua nchi hii si yule aliyepiga picha za mauaji wanayofanya na wala si yule aliyehifadhi au kutazama picha hizo. Kwa hiyo hakuna suala la kuchafua nchi hapa,” alisema Heche.
Mauaji ya mwanahabari Mwangosi yaliyotokea mwaka jana wakati wa CHADEMA walipokuwa mkoani Iringa kwa ajili ya shughuli zao za kisiasa.
Kutokana na mauaji hayo, kamati mbili ziliundwa ili kuchunguza, moja ikiundwa na Waziri wa Mambo ya Ndani, Dk. Emmanuel Nchimbi na nyingine ikiundwa na wanahabari kupitia kwa Baraza la Habari Tanzania (MCT).


