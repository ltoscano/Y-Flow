
Aliyetapeli raia kwa ahadi ya kuwapa ajira anaswa
Na DENNIS LUBANGA
POLISI mjini Eldoret wamemkamata mtu mmoja ambaye amekuwa akiwalaghai wakazi pesa kwa kuwadanganya kuwa atawasaidia kupata kazi katika serikali ya kaunti ya Uasin Gishu.
Mwanamume huyo wa makamo, aliyetambuliwa kuwa Joseph Merger alikamatwa mjini humo mnamo Ijumaa na anazuiliwa katika kituo cha polisi cha Eldoret. 
Akithibitisha kukamatwa kwake, Naibu Gavana wa kaunti hiyo Daniel Chemno alisema kuwa hatua hiyo ilikuwa mojawapo ya juhudi za serikali hiyo za kukabiliana na ufisadi.
Bw Chemno alisema kuwa kumekuwa na malalamishi mengi kutoka kwa wananchi kuhusu ongezeko la watu waliokuwa wakiwalaghai kwa kuwatoza pesa kwa ahadi kwamba wangepata ajira katika serikali hiyo.


