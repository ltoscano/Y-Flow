

*Aomba msaada aweze kuwahudumia
Na Veronica Romwald, Dar es Salaam
KWA kawaida watu wawili (mke na mume) wanapoamua kuanza maisha ya ndoa tarajio lao kubwa katika siku za usoni huwa ni kupata watoto.
Mtoto huwa ni kiunganishi muhimu ambacho huongeza furaha na amani katika ndoa nyingi na ndio maana watu huangaika huku na huko pindi wanapokaa kwa muda mrefu bila ya kupata mtoto.
Naweza kusema kwamba furaha ya wanadamu wengi waliokamilika na kuingia kwenye maisha ya ndoa hukamilishwa na kuzaliwa kwa watoto ingawa huwa ni majaliwa ya Mwenyezi Mungu kwa mja wake.
Familia ya Abednego Mafuluka na Sara Dimosa imejawa na furaha tele baada ya Mwenyezi Mungu kuwajalia kupata watoto pacha wanne April 4, mwaka huu ambapo watatu kati yao ni wa kike na mmoja wa kiume.
Akizungumza na MTANZANIA Mafuluka anasema mkewe Sara alijifungua watoto wake hao katika Hospitali ya Taifa Muhimbili (MNH) kwa njia ya upasuaji.
“Kwa kweli nashangaa maajabu ya Mungu, namshukuru kwa kumwezesha mke wangu kujifungua salama. Siku moja alienda kliniki na aliporudi aliniambia kuwa amejulishwa kwamba ana mapacha.
“Wakati ule waliwaona wapo watatu nilijisikia furaha kubwa lakini kumbe walikuwa wanne na amejifungua salama hakika hii ni neema ya ajabu,” anasema Mafuluka.
Huku tukielekea katika wodi namba 10 iliyoko kwenye jengo la wazazi ambako Sara amelazwa kwa mapumziko, Mafuluka anasema ana imani amepata mapacha hao kwa kurithi kutoka kwenye familia yake na ya mkewe.
“Mama yangu mzazi alizaliwa pacha na mwenzake na mke wangu huko kwao kuna dada na shangazi zake ambao walizaliwa pacha,” anasema.
Akiwa amejaa furaha na tabasamu kubwa usoni, Mafuluka anasema jambo analomshukuru Mungu ni kwamba hadi sasa mke wake pamoja na mapacha wake afya zao zinaendelea vizuri.
“Tuna watoto wengine wawili Irene (9) ambaye yupo darasa la kwanza na Precious (5) ambaye ameanza elimu ya awali mwaka huu. Kwa maana hiyo tuna watoto sita,” anasema.
Ashindwa kuwapa majina
Mafuluka anasema familia yake na ya mkewe ilipopata taarifa ya kuzaliwa kwa mapacha hao waliwapongeza huku kila mmoja akitamani kumpatia jina walau mtoto mmoja kati ya hao wanne.
“Kwa kweli wametuletea furaha kwenye familia yetu, kila mmoja anatamani angalau apate nafasi ya kumpatia mtoto hata mmoja jina hadi daktari aliyemuhudumia mke wangu anajisikia fahari kwamba amefanikisha upasuaji huo kwa salama, jambo hili linanipa changamoto bado tunatafakari majina ya kuwaita,” anasema.


