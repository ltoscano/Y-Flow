
Madiwani wawakataa maofisa ardhi

Imeandikwa na Peti Siyame , Sumbawanga

Imechapishwa: 07 Septemba 2016

MADIWANI wa Halmashauri ya Manispaa ya Sumbawanga mkoani Rukwa wamewakataa maofisa watatu wa ardhi na kumtaka Katibu Tawala wa mkoa wa Rukwa, awahamishie kwenye halmashauri nyingine nchini. 

Wanatuhumiwa kwa kutumia vibaya madaraka yao ikiwemo kugawa viwanja kwa watu watatu tofauti kwa kiwanja kimoja hivyo kusababisha migogoro ya ardhi ambayo inaweza kuisababishia manispaa hiyo hasara.
Meya wa manispaa hiyo, Justine Mwalisawa aliwataja maofisa hao wa ardhi kuwa ni pamoja na Ofisa Ardhi wa Manispaa hiyo, Egadius Banyanza na wapima ardhi Leopard Deogratias na Antony William. 
Uamuzi huo ulichukuliwa na madiwani hao ambao walikuwa wakihudhuria kikao cha kawaida cha baraza la madiwani wa manispaa hiyo ambapo walilazimika kuketi kama kamati ili waweze kuwajadili kwa kina na kutoa maamuzi.
Awali baadhi ya madiwani wa manispaa hiyo wakiwa kwenye kikao chao cha baraza la madiwani waliwatuhumu maofisa ardhi wa manispaa hiyo kwa kugawa viwanja katika eneo Kasisiwe ambapo watu watatu wamejikuta wakigawiwa kiwanja kimoja.
Kutokana na tuhuma hizo, Mkurugenzi Mtendaji wa manispaa hiyo, Hamidu Njovu aliwakumbusha madiwani hao kuzingatia kanuni ya 37 ya uendeshaji wa vikao vya manispaa ambapo madiwani wanaweza kujigeuza kama kamati.


