
wahandisi

TTCL yaanza kutoa huduma kwa wahandisi

Imeandikwa na Hellen Mlacky

Imechapishwa: 04 Septemba 2016

KAMPUNI ya Simu Tanzania (TTCL), imeanza kutoa huduma ya mawasiliano ya uhakika kwa wahandisi wanaofanya kazi kwenye maeneo yasiyo na mawasiliano, ili kuwawezesha kutekeleza kazi zao kwa ufanisi.

Mhandisi Mratibu wa Huduma Mpya za TTCL, Yonah Kulanga, aliyasema hayo mwishoni mwa wiki katika Mkutano Mkuu wa 14 wa wahandisi uliofanyika jijini hapa.
Alisema, TTCL ipo tayari kusaidia kutoa mawasiliano kwenye maeneo yasiyo na mifumo ya kawaida ya mawasiliano nchini. Pia, alisisitiza kwamba mawasiliano ni miongoni mwa nyenzo muhimu kwa kampuni hizo.
“TTCL itahakikisha inatoa mawasiliano hata kwa maeneo yasiyo na mfumo wa mawasiliano wa kawaida kwa kufunga vifaa maalumu vinavyosaidia kampuni hizo kufanya mawasiliano zikiwa kwenye maeneo ya kazi,” alisema.
Aliongeza kuwa wahandisi wanafanya tafiti na mawasiliano nje na ndani ya nchi hivyo kuhitaji mawasiliano ya uhakika wakati wote wawapo kazini.
"Kwa maeneo ya porini ambayo hayana mawasiliano, TTCL imekuja na majibu kwa wahandisi katika maeneo kama hayo, tunaweza kuwapa mawasiliano ya intaneti kwa kutumia mawasiliano ya satelaiti, yaani tunafunga vifaa maalumu vinavyo saidia kupata mawasiliano katik eneo husika...," alisema Kulanga.
Mhandisi wa Mkongo wa Taifa, Nsaji Mwamukonda, alisema wahandisi wanapewa fursa kubwa ya kutumia mkongo pamoja na faida zake kwenye shughuli zao.
Aliwataka watumie kituo mahiri cha kutunzia taarifa (Data Centre) kinachoendeshwa na TTCL ili kuhifadhi taarifa zao kwa usalama.



