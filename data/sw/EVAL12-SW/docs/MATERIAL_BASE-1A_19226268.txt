
Pawasa: Majipu Simba ni viongozi
Olipa Assa, Mwananchi
Dar es Salaam. Beki wa kati wa zamani wa Simba, Boniface Pawasa amesema timu hiyo ni ngumu kutwaa ubingwa kwa sababu ya kujiongezea vikwazo kutoka kwa wapinzani wao.
“Viongozi wa Simba ni tatizo, hawataki wachezaji wazuri na kuwaacha kwa vinyongo hadi kujikuta wanapokutana nao kwenye timu pinzani hawawezi kutoka kirahisi,” alisema.
Pawasa alimtolea mfano beki, Kelvn Yondani waliyeachana naye bila sababu za msingi kuwa ndiye anayetegemewa ndani ya kikosi cha Yanga na Taifa Stars inayonolewa na kocha mzawa, Boniface Mkwasa.
“Ifikie hatua viongozi wa Simba waache maigizo wakitambua kwamba mashabiki wao wanaumia kutokana na matokeo, timu siyo mbaya ila wanaonyesha utemi mbele ya wachezaji badala ya kukaa nao kwa mshikamano,” alisema. Aliwapa tahadhari ya kumuacha Hassan Kessy kwamba ni kujiondolea makali kwani ni beki mzuri mwenye kasi na itakuwa ngumu pengo lake kuzibika kama ilivyowagharimu kwa Amissi Tambwe ambaye ameifungia Yanga mabao 18 msimu huu.
“Wataacha lini kuwa na visingizio kwa Tambwe walisema hawezi kuendana na mifumo ya kocha, Patrick Phiri na huyo Kessy wanasema hana nidhamu amemchezea rafu Christopher Edward wa Toto, wanazungumza hayo hawajui mpira mimi nimecheza ile ni rafu inayoweza kumkuta kila mtu,” alisema.


