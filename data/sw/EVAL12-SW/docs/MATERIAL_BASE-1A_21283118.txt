
Daktari na wauguzi... Ohoooo!
Kwenye miaka ya tisini nilibahatika kuhudhuria Semina ya Elimu ya Utambuzi (Enneagram) iliyoendeshwa kwenye ukumbi ya Baraza la Maaskofu Kurasini, chini ya mkufunzi mmoja kutoka Ugiriki. Tulikusanyika watu kutoka mikoa na taasisi mbalimbali. Ukweli nilishangazwa sana na njia alizotumia mkufunzi katika kututambua washiriki mmoja mmoja wa semina hiyo.
Aligawa karatasi na kuagiza kila mmoja kuandika jina lake kamili, pamoja na tarehe, mwezi na mwaka wa kuzaliwa. Baada ya kuzipitia kwa muda, aliita majina ili kila mmoja achukue karatasi yake iliyobashiriwa fani aliyonayo.
Nilishangaa kuona karatasi yangu ikiwa imeandikwa chini ya jina: “Mchoraji/Mwandishi”.
Wakati huo nilikuwa nimeingia kwenye semina kama mchoraji kutoka Nyumba ya Sanaa.
Hivyo nilitafsiri jibu la “Mchoraji/Mwandishi” kama “Mchoraji au Mwandishi” na si “Mchoraji na Mwandishi”.
Washiriki tuligawanywa katika makundi matatu ya miezi minne minne ya mwaka.
Nilishangaa tena nilipogundua kuwa wachoraji tulikuwa kwenye kundi moja na manesi na wauguzi. Nilitaka ufafanuzi kwa sababu nilivyoelewa wachoraji wanaendana zaidi na wajenzi kwa maana ya wabunifu wa ramani za majengo na wafinyanzi.
Mkufunzi alinijibu kwa kuniuliza: “Gari imemgonga mtoto mbele yako na inakimbia. Kitu gani cha kwanza kwako: Kumkimbilia mtoto ili kumwahisha hospitali, kuandika haraka namba ya gari au kushika kichwa na kusema “Mungu wangu!”
Nikataka kujibu lakini akanizuia kwa kidole mdomoni: “Unataka kusema ungemwahi mtoto, lakini ukweli ni kwamba wewe ungeshika kichwa. Fani yako inaoana na muuguzi kwa sababu muuguzi ana huruma iliyopitiliza. Hilo ndilo linalokufanya uwe kwenye kundi hilo ninaloliita moyo”.
Ingawa sikuwa nikilitambua hilo lakini nilis hangaa zaidi. Ndipo nilipowatazama wachoraji wote niliowahi kuwafahamu na kugundua kuwa huenda mkufunzi alikuwa sahihi.
Kumbe manesi na wauguzi ni watu wenye huruma sana. Ndiyo maana wanafanya kazi ya wito kwa sababu siyo rahisi kupima kiwango cha malipo ya mtu anayepigania roho za watu wengine. Anafanya kazi hatarishi kiasi cha kukabiliwa na hatari ya maambukizi na pia kuichanganya nafsi yake.
Watu hawa hawana budi kutazamwa kwa jicho la kipekee. Wazee walinena “kimya kizito kina mshindo mkuu”. Mtu mwenye huruma kama mbogo akitibuliwa anakuwa na hasira kuliko mbogo.
Nasema hayo nikifuatilia matukio yanayoendelea yakiwahusisha wauguzi. Kuna mmoja wa Hospitali ya Wilaya ya Chato kule Geita aliwanyofolea dripu watoto saba waliolazwa hospitalini hapo. Tukio hilo lingeweza kusababisha vifo vya watoto. Sababu ya kituko hicho ati ni wazazi wa watoto kukataa kufanya usafi kwenye vyoo vya hospitali hiyo. Ebo!
Mwingine kule Chamwino, mkoani Dodoma anadaiwa kumtia bakora mama mjamzito wakati akiwa katika kujifungua. Mwenyewe alidai ati hiyo ilikuwa ndiyo dripu mpya ya kuongeza uchungu, lakini matokeo yake ikawa ovadozi na kusababisha mauti kwa mtoto aliyetarajiwa kuwa nguvu kazi ya Taifa.
Hivi karibuni madaktari wawili na wauguzi wanne wa Hospitali ya Wilaya ya Nyamagana waliingia matatani baada ya kushindwa kumhudumia mama mjamzito aliyefikishwa hospitalini hapo na kusababisha vifo vya watoto mapacha waliotarajiwa kuanza kula raha za dunia dakika chache tu kabla ya tukio hilo.
Taarifa zilisema kuwa madaktari na wauguzi walikuwa wakimtazama kama wanaoangalia mechi ya Klabu Bingwa mama aliyelalamika kwa uchungu bila huduma yoyote. Kitu pekee walichompatia ni maneno machafu. 
Yapo mengi yakiwemo ya manesi kuwatupia akinababa watoto wao wachanga mara tu baada ya kuzaliwa. Wengine walidiriki kuwakazimisha mababa hao kuwahudumia wake zao katika wakati huo mgumu.
Madoa katika fani hii nyeti yanakolezwa na vitendo vya wizi na rushwa. Kuna afisa muuguzi wa hospitali ya wilaya Igunga aliyeomba mlungula wa Sh40,000 ikiwa ni kishawishi cha kumhudumia mgonjwa aliyekuwa na tatizo la hindi kuingia katika pua yake. Sijayatunga haya, tazameni kwenye vyombo vya habari.
Tena sijamsahau huyu aliyekamatwa na wananchi baada ya kukwiba kopo moja la paracetamol na chupa mbili za Erythromycin. Jamani!
Siyo jambo la kulikenulia meno hili. Kama wewe ni muuguzi, naamini unaelewa tofauti ya “uchungu” na “utungu”. Sasa naomba usome kwa makini na kuelewa vizuri sana kipande hiki hapa chini:
Iwapo mzazi wako angekutana na muuguzi wa aina yako wakati wewe ukizaliwa, angekufa kifo cha mateso ya kiwango cha juu kuliko unavyoweza kuhisi, ama wewe ungalikufa na kuachia wale ambao ungewasababishia vifo waepushwe na mauti. Ama mngekufa nyote wawili; wewe na mama yako.
Tungebaki tukimlaani aliyesababisha kifo chako kwa sababu wewe tungekuhitaji kwenye kazi nyingine. Pengine ungetusaidia pale magereza kwa kudili na waliohukumiwa adhabu ya kifo.
Porojo


