
‘Hatuna idadi kamili ya Wakenya walio ng’ambo’
Na CAROL WAFULA

WIZARA ya Masuala ya Kigeni nchini haina idadi kamili ya Wakenya wanaoishi katika mataifa ya kigeni. 
Waziri Amina Mohammed alisema takwimu zilizoko ni zile za Wakenya waliosajiliwa kwenya afisi za ubalozi wa Kenya katika mataifa ya nje. Wakenya wengi walioko ughaibuni hawajajisajili katika afisi mbali mbali kutokanana sababu kadha, zinazohusiana na uhalali wa kuwepo kwao katika mataifa hayo.
Wengi wanaoishi katika hali hii wanapatikana katika mataifa ya Amerika na Mataifa ya Mashariki ya Mbali.
Waziri Mohammed jana alisema kuwa Wakenya wengi wanaoishi katika mataifa hayo hawana stakabadhi wanazohitajika kuwa nazo.
“Tuna idadi fulani ya Wakenya wasiosajiliwa nchini Amerika, lakini hatuna idadi yao kamili,” aliambia kamati ya bunge kuhusu Ulinzi na Mashauri ya Kigeni jana.
Waziri huyo alisema kuwa Serikali ya Kenya imeshauri Ubalozi wake jijini Washington kubaini idadi ya Wakenya ambao wameruhusiwa kuishi nchini humo.
Katika mataifa ya Mashariki ya Mbali, idadi rasmi ya Wakenya wanaofanya kazi huko ni takriban 100,000. Lakini idadi hiyo inaweza kuwa 400,000 kulingana na Mwakilishi wa Wanawake wa Kiambu Anne Nyokabi.
Bi Nyokabi amekuwa mstari wa mbele kutetea haki za wafanyakazi wa nyumbani, hasa katika mataifa ya Uarabuni, ambako visa vya ukiukaji wa haki zao vimeripotiwa katika siku za hivi karibuni.
Mbunge huyo alisema Shirika la Kitaifa la Ujasusi (NIS) linapasa kuchunguza jinsi Wakenya husajiliwa na kusafirishwa ng’ambo kufanyakazi kama wajakazi na bawabu.
Alisema hadi sasa amepokea malalamishi 225 kutoka kwa Wakenya ambao wamenyanyaswa huku 220 kati yao wamerejea nyumbani baada ya Serikali kuingilia kati.
“Hauwezi kumlazimisha mtu kujisajili. Sio lazima,” akasema. “Nyote mwaelewa sababu zinazopelekea wengi kudinda kujisajili,” akasema Bi Mohammed.
Serikali inaweza tu kuingilia kati matatizo ya Wakenya ambao majina yao yako katika hifadhi rasmi, akasema


