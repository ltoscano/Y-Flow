
'EAC wekeni mkakati kukabili majanga'

Imeandikwa na Khatib Suleiman, Zanzibar

Imechapishwa: 20 Oktoba 2016

NCHI za Jumuiya ya Afrika ya Mashariki (EAC), zimetakiwa kuweka mikakati wa kukabiliana na majanga ya kipaumbile, yanayoweza kutokea ambayo madhara yake ni makubwa kwa taifa na binadamu kwa ujumla.

Hayo yalisemwa na Mbunge wa Bunge la Afrika ya Mashariki kutoka Tanzania, Shyrose Banji, wakati akiwasilisha hoja ya kuwa nchi za Jumuiya ya Afrika ya Mashariki zinatakiwa kuweka mkakati wa kukabiliana na majanga.
Alisema majanga ya kipaumbele kwa kawaida hayatabiri likiwamo la tetemeko la ardhi, ambapo ni muhimu kuwepo mikakati ya pamoja ya kukabiliana na athari zake kwa kuunda chombo kitakachofanya kazi kwa pamoja.
Nacy Abisai na Abubakar Zein kutoka Kenya, walisifu ushirikiano na mshikamano uliooneshwa miongoni mwa viongozi wa Jumuiya ya Afrika Mashariki ambavyo waliisaidia Tanzania wakati wa tetemeko la ardhi lilitokea huko Kagera la Septemba 10, mwaka huu.
Alisema ipo haja ya kuwa na chombo cha pamoja kitakachounganisha nguvu kwa ajili ya kukabiliana na majanga kama tetemeko la ardhi ili kuweza kusaidia kukabiliana na changamoto zinazojitokeza katika nchi zao.
Mbunge wa Rwanda, Patricia Hajabakiga, alitoa pole kwa Wa tanzania kwa kukumbwa na janga kubwa huku akizitaka nchi za jumuiya hiyo kuunda chombo cha pamoja kitakachofanya kazi za kupambana na majanga ya aina hiyo likiwamo tetemeko la ardhi ambalo athari zake ni kubwa zenye kupoteza nguvu kazi ya taifa.
Mbunge Mariyam Ussi Yahya wa Tanzania alitaka uwepo mshikamano katika kukabiliana na majanga kama tetemeko la ardhi, ambapo aliwapongeza viongozi wa nchi za Afrika Mashariki kwa kuonesha urafiki wa dhati kwa kusaidia waathirika wa tukio hilo.
Mbunge wa Tanzania, Twaha Taslima, alizitaka nchi za jumuiya hiyo, kuacha kutegemea washiriki wa maendeleo katika kukabiliana na majanga ambapo wakati huu juhudi za kuweka malengo ya muda mrefu zinahitajika.


