Mangu, Chikawe, Mwakyembe watafuta dawa ya ajali
Sep 12, 2014

MAWAZIRI wawili na Mkuu wa Jeshi la Polisi (IGP), Ernest Mangu, wanataraji kukutana mjini Dodoma mwezi huu kwa ajili ya kutafuta dawa ya ongezeko la ajali nchini, Raia Mwema limeambiwa.

Waziri wa Mambo ya Ndani, Mathias Chikawe, ameliambia gazeti hili wiki hii kwamba amepanga kukutana na Waziri wa Uchukuzi, Dk. Harrison Mwakyembe, wakati wowote wiki hii mjini Dodoma kwa lengo la kutafuta suluhisho la kudumu la ajali za barabarani.
Hatua hiyo imekuja katika kipindi ambacho zaidi ya Wa tanzania 60 wamepoteza maisha kutokana na ajali za barabarani katika kipindi cha siku saba zilizopita.
“Nilikuwa nje ya nchi wakati ile ajali ya Musoma ilipotokea. Kwa kweli nilisikitika sana. Barabara zetu zimekuwa si salama tena kwa wananchi. Hili ni suala ambalo ni lazima litafutiwe ufumbuzi haraka.
“Nimerudi na nimepanga kukutana na mwenzangu Dk. Mwakyembe pamoja na IGP na wataalamu kutoka Sumatra na idara nyingine ili kufahamu chanzo ni nini na tunahitaji kufanya nini ili tubadili hii hali.

“Tunaweza tusifanikiwe sana katika muda mfupi lakini lengo ni kuhakikisha kwamba wananchi wetu wanakuwa salama wanapokuwa katika vyombo vyao vya usafiri. Kwa hiyo ni lazima tuangalie kila namna ya suluhisho.
“Kama tukiona turejeshe spidi gavana sawa. Kama tukiona tatizo ni ukaguzi mbovu wa magari, sawa. Kama tukiona tunahitaji kuangalia upya utolewaji wa leseni za magari pia tutafanya hivyo. Tutajitahidi kuangalia kila eneo,” alisema Chikawe.
Waziri huyo alisema kikao hicho kitafanyika haraka itakavyowezekana kwa vile serikali haiwezi kukaa bila kufanya kitu wakati wananchi wake wanapoteza maisha hovyo.

Maajabu ya Tanzania

Kwa mujibu wa toleo la mwaka huu la kijitabu cha Pocket World Figures kinachotolewa na jarida la The Economist, katika kila watu 1,000 ni Wa tanzania watano tu ndiyo ambao wanamiliki magari.
Hata hivyo, katika idadi hiyo ndogo ya magari, Ripoti ya Hali ya Uchumi wa Taifa iliyotolewa Juni mwaka huu imeonyesha kwamba katika mwaka 2012/13, jumla ya ajali 23,800 zilitokea nchini.

Katika ajali hizo, ripoti hiyo inaonyesha, jumla ya watu 3,972 walipoteza maisha. Katika kipindi cha mwaka huu, hakuna Mtanzania hata mmoja aliyekwishafariki kwa ugonjwa wa Ebola lakini kwa wiki moja pekee iliyopita, Wa tanzania 60 wamepoteza maisha. 

Kama Wa tanzania hao 60 wangekuwa wamekufa kwa ugonjwa wa Ebola, Tanzania sasa ingekuwa inatawala katika vyombo vya habari.
Katika kipindi hichohicho, Japan ambayo wastani wa kumiliki magari ni watu 1000 kwa magari 311 (kwa mujibu wa kijitabu hicho cha The Economist), watu waliopoteza maisha walikuwa ni 4612.
Hata hivyo, Japan ina idadi ya watu ambayo ni zaidi ya mara nne ya Wa tanzania na magari ni mengi zaidi. Mfano wa Japan umetumika kwa vile magari kutoka nchi hiyo ndiyo ambayo yanatumika zaidi hapa Tanzania.
Wadau wanasemaje

Mmoja wa wamiliki wa mabasi hapa nchini, Najib Msenga, alisema hali kwa sasa imekuwa mbaya kwa sababu ya mambo makubwa matatu aliyoyaeleza kuwa ni; madereva wasiofaa, ukaguzi dhaifu na askari wa usalama barabarani. 
Alisema kuna madereva ambao huendesha wakiwa wametumia vilevi na hivyo kuhatarisha usalama wa abiria wao. Alisema kuna askari wa usalama wa barabarani ambao huachia magari yawapite hata kama yanaonekana yakiwa yanavunja sheria.
Alisema pia kwamba ni jambo la kawaida kwa siku hizi kuona magari yakiondoka vituoni pasipo kukaguliwa kama inavyotakiwa na pia kuingia katika mkoa mwingine pasipo kukaguliwa pia.
“Utakuta gari linatoka Ubungo pale lina breki mbovu lakini halijakaguliwa. Linatoka Dar es Salaam na linaingia Morogoro halikaguliwi. Linatoka Morogoro na kuingia Dodoma halikaguliwi. Ukaguzi ni kitu cha dakika tano tu lakini kinaokoa maisha. Kitu rahisi kama hicho hakifanyiki kabisa. Unataraji nini katika mazingira kama hayo?” alihoji Msenga.


