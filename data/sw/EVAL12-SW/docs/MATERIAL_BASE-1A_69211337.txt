
Faini ndogo kiburi kwa wafanyabiashara
Wakala wa Vipimo Tanzania wataka sheria kali kuwabana wanaowaibia wateja
Kalunde Jamal, Mwananchi kjamal@mwananchi.co.tz
Dar es Salaam. Kiwango kidogo cha faini kinachotozwa kwa wafanyabiashara wanaowaibia wateja wao kinadaiwa kuchochea kuendelea kukithiri kwa tabia hiyo nchini. 
Adhabu ya kulipa Sh10,000 au kifungo cha miaka mitatu jela kwa kosa la kwanza na Sh20, 000 au kifungo cha miaka saba kwa kosa la pili zimedaiwa kuwapa kiburi wafanyabiashara hao.
Akizungumza katika banda la maonyesho la Wakala wa Vipimo Tanzania (WMA) kwenye viwanja vya Sabasaba, Kaimu meneja sehemu ya elimu, habari na mawasiliano, Irene John alisema sheria inayotumika ni ya mwaka 1972 iliyofanyiwa marekebisho mwaka 2002. 
Alisema kuna haja adhabu ikiwamo kuongeza faini ili kuwanyima mwanya wanaowaibia wateja.
Mkurugenzi wa huduma za biashara WMA, Deogratius Maneno alisema wanataka sheria hiyo iwe na meno ili kuwabana wanawaoibia wateja wao.
"Tupo katika mchakato wa maboresho ya sheria hiyo ili kwenda na mazingira ya sasa," alisema Maneno.
Alisema katika kupambana na wanaowabana walaji, wananchi wanatakiwa kutoa ushirikiano pale wanapohisi kuna kipimo hakipo sawa.
Maneno alitaja moja ya maeneo korofi ni katika bidhaa ya pamba kwa kuwa wauzaji huweka mawe, maji na chokaa kwenye mzani ili kuongeza uzito.
"Matokeo yake katika soko la kimataifa pamba ya Tanzania inazidi kushuka kutokana na wanunuzi kuwabana wateja na wateja kuwabana wanunuzi," alisema Maneno.


