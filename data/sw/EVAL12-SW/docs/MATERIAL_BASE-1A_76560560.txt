
Nairobi Water yajiandaa kuosha Afrika mwakani
Na JOHN KIMWERE
TIMU ya Nairobi Water ilitwaa tikiti ya kushiriki dimba la Klabu Bingwa Afrika baada ya kutawazwa malkia wa handiboli Afrika Mashariki na Kati kwenye mechi zilizoandaliwa ugani Nyayo, Nairobi. 
Vipusa wa Nairobi Water chini ya ukufunzi wake, Herbert Jack Ochieng walionyesha ubabe wao baada ya kushinda mechi zake tatu na kukusanya alama sita. Kwenye mechi ya mwisho, Nairobi Water chini ya unahodha wake, Gladys Chillo iliwapepeta mabingwa wa zamani Halmashauri ya Nafaka na Mazao (NCPB) magoli 31-21 na kuifanya kutimiza azma yake na sasa watashiri kimichezo ya Afrika mwaka ujao. Mahasimu hao walionyesha mechi ya kusisimua iliyohudhuria na alaiki ya wapenzi wa mchezo huo.
Timu zote zilizua upinzani mkali kila moja ikilenga kutwaa taji la msimu huu kwenye mashindano hayo yaliyojumuisha wenyeji pekee baada ya mabingwa watetezi Police ya Congo kukosa kufika kutetea Kombe hilo. Hata hivyo juhudi za warembo wa NCPB chini ya kocha, David Odhiambo kuzima wapinzani wao ziliambulia patupu.
“Sina shaka kupongeza wasichana wangu, wamefanya kweli kutimiza aahadi yao. Tumeshiriki mazoezi makali kwa muda kujiandalia shindano hilo kisha tumeona matunda mazuri,” alisema kocha Ochieng.
Kwenye mechi hiyo, Edna Kamande na Roselyne Adhiambo walifungia Nairobi Water jumla ya mabao saba na tano mtawalia.
Vichuna wa Nairobi Water, waliandikisha ushindi wa mechi zote ambapo kwenye utangulizi walizamisha Wanajeshi wa Ulinzi (KDF) kwa magoli 47-26, kisha kuzoa mabao 34-16 dhidi ya Spaklers.
Warembo wa NCPB walimaliza nafasi ya pili kwa alama nne, mbili mbele ya KDF. Nao kina dada wa Sparklers walishika nafasi ya nne bila alama.
Nairobi Water sasa imetwaa taji la Ligi Kuu mara mbili mfululizo. Kitengo cha wanaume, Police ya Congo ilihifadhi taji hilo baada ya kuilemea Magereza ya Uganda kwa magoli 3628. Kitengo cha kina dada dimba hilo lilivutia klabu nne za humu nchini, Nairobi Water, KDF, NCPB na Sparklers. Kitengo cha wanaume klabu za humu nchini zilikuwa Black Mamba, KDF, NCPB, Strathmore, Chuo Kikuu cha Nairobi (UoN) na KUSA.


