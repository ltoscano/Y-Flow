
SIFA ZA RAIS AJAYE NI HIZI

July 31, 2016
Mkuugenzi Mkuu mstaafu wa Usalama wa Taifa, Dkt. Hassy Kitine, amesema Rais ajaye anapaswa kuwa na maamuzi magumu kwa manufaa ya nchi na Wa tanzania. Dkt. Kitine aliyasema hayo Dar es Salaam jana kwenye kongamano la pili la kumuenzi Hayati Mwalimu Julius Nyerere ambalo liliandaliwa na vijana wazalendo, wapenda amani nchini. Kongamano hilo lilishirikisha wanafunzi wa vyuo vikuu mbalimbali ambapo Dkt. Kitine alikuwa miongoni mwa watoa mada akizungumzia sifa za Rais ajaye. Alisema sifa nyingine ya Rais ajaye lazima awe mwadilifu kabla ya kuchaguliwa katika nafasi hiyo, ajue kusimamia uchumi wa nchi kwa kumteua Gavana makini wa Benki Kuu (BoT) na yeye mwenyewe kuwa na uelewa wa masuala ya kifedha. “Tunataka Rais ambaye atatanguliza masilahi ya nchi mbele, si kwa ajili ya watoto na familia yake, awe mtumishi kama walivyo watumishi wengine. “Ajue kusimamia uchumi wa nchi vizuri, achaguliwe na watu badala ya kutumia muda mwingi kujitangazia kwa watu kuwa anataka kugombea urais, Rais hajitangazi bali anachaguliwa na watu kutokana na sifa zake,” alisema Dkt. Kitine. Aliongeza kuwa, hivi sasa kuna baadhi ya watu wanajitangaza kutaka kugombea urais jambo ambalo ni makosa bali Rais ajaye atachaguliwa kutokana na sifa zake kukubalika na watu. Dkt. Kitine alisema mgombea anayenunua urais ni mfanyabiashara ambaye anatumia fedha nyingi kununua uongozi ambao akiupata anaweza kuuza robo tatu ya nchi ili aweze kulipa deni. “Lazima ataangalia matumizi ya fedha zake na mapato, leo hii watoto wa Mwalimu Nyerere wanaishi maisha ya kawaida tu hivyo ni lazima maadili ya Baba wa Taifa yafuatwe. “Tunataka Rais mwadilifu hata kwa kumwangalia tu usoni, utajua huyu ni mwadilifu hivyo lazima tuhakikishe tunapata kiongozi mwema ambaye atatuongoza vizuri,” alisema Dkt. Kitine. Akizungumzia usalama wa watu kutokana na matukio ya kutekwa na kupigwa, alisema kwa sasa yeye ni mstaafu hivyo hali ni tofauti wakati ambapo yeye alikuwa akifanya kazi na hali ilivyo. Kwa upande wake, Waziri wa Nchi, Ofisi ya Rais (Mahusiano na Uratibu), Bw. Stephen Wassira, alisema ili mtu awe mzalendo na kujitoa mhanga kwa Taifa lake, kwanza anapaswa kuijua nchi yake ndipo awe mzalendo wa kweli. Alisema kuna watu ambao hawaijui Tanzania ilikotokea ndiyo maana wamekuwa wakosoaji wakubwa kwani huwawezi kupenda vitu wasivyovijua kwani wakati wa Uhuru hakukuwa na chuo kikuu hata kimoja kilichoachwa na wakoloni tofauti na sasa jambo ambalo limeongeza idadi kubwa ya wasomi nchini. Mwenyekiti wa kongamano hilo, Bw. Augustino Matefu alisema lengo kuu ni kuwataka vijana na viongozi wengine kuwa na uzalendo katika nchi yao ili kumuenzi Mwalimu Nyerere


