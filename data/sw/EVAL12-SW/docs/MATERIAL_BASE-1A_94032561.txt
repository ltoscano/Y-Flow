
Rais aunde Tume kuchunguza Jeshi la Polisi kwa ujumla
Aug 15, 2013

KATIKA hali ya matukio ya polisi kudaiwa kuua ama kujeruhi, na polisi wenyewe wakati mwingine kujeruhiwa ama kuuawa, na kisha kuwapo kwa lawama kati ya polisi na taasisi nyingine za kijamii, kumeanza kuibuka utamaduni kwamba, katika matukio ya vurugu ambayo yamekuwa yakihusishwa na polisi kujeruhi ama kusababisha vifo, uongozi wa Jeshi la Polisi umekuwa hodari kuunda kamati kuchunguza usahihi wa kilichojiri katika matukio hayo.

Utamaduni huu umekuwa ukipingwa na vyama vya siasa, hasa upande wa upinzani, vikiwamo CHADEMA, CUF, NCCR-Mageuzi na vingine, sambamba na wadau wengine wa haki za binadamu. Hoja zao ni kwamba, kama sehemu ya taasisi yenye watu wanaodhaniwa kuhusika katika matukio hayo, si sahihi wala busara haijitoshelezi kwao kuunda kamati kuchunguza matukio hayo.

Tunaamini si dhambi kwa polisi kuunda kamati ya kuchunguza matukio ya aina hiyo, lakini tunasisitiza kwamba uchunguzi huo uwe kwa ajili ya ripoti zao za ndani katika Jeshi hilo zitakazosaidia wao kujisahihisha kulingana na udhaifu watakaobaini wakati wa uchunguzi wao.

Lakini pia tunaamini si busara kwa kamati za aina hiyo za kipolisi kutegemewa na serikali pamoja na wananchi kwa ujumla kwamba ndizo pekee za kufanya uchunguzi huo na kisha muda wote wa uchunguzi ama baada ya uchunguzi, kamati husika zitaaminika kutoa ripoti sahihi. 

Tunaamini si busara kwa sababu kwa sasa malalamiko dhidi ya Jeshi la Polisi yamekuwa yakizidi kujitokeza kila kukicha, iwe malalamiko yenye hoja za msingi au malalamiko yasiyo na hoja za msingi, lakini kwa ujumla ni malalamiko yasiyopaswa kupuuzwa bali kufanyiwa kazi.

Kwa hiyo, kama hatua za dharura kuelekea kupata ufumbuzi wa tatizo kamili, tunashauri matukio ya aina hiyo tuliyoeleza hapo awali yawe yanaundiwa kamati huru, zinazojumuisha watu wenye heshima katika jamii na ikibidi, kulingana na uzito wa matukio, Rais kwa mujibu wa mamlaka aliyopewa awe anauda tume ya uchunguzi, kama alivyopata kufanya katika tukio la madai ya Kamishna Msaidizi wa Polisi, Abdallah Zombe alipotuhumiwa kuhusika katika mauaji ya wafanyabiashara wa madini, tume iliyoongozwa na Jaji Musa Kipenka.

Lakini kwa hatua za jumla za kupata ufumbuzi, ni wakati sasa kwa Rais wa nchi kuunda Tume ya kulichunguza Jeshi la Polisi kwa ujumla wake na kisha kutoa mapendekezo juu ya namna ya kuimarisha jeshi hilo kwa maslahi ya nchi, kwa sababu miaka zaidi ya 50 ya kujitawala si haba, vyombo ya usimamizi wa sheria navyo pia vinaweza kupitwa na wakati, hasa muundo wake.


