Beckham aingia kwenye biashara ya Casino
Dec 05, 2013

KWA takribani siku kumi zilizopita wakati wa pambano la ndondi kati ya Brandon Rio na Manny Pacquio, lililofanyika jijini Macao China, mchezaji wa zamani wa timu ya taifa ya soka ya Uingereza, David Beckham alionekana akifuatilia kwa makini sana pambano hilo.
Wengi walimchukulia Bekham ambaye amewahi kuchezea ligi nne kubwa za Ulaya kuwa, amehudhuria pambano hilo kutokana na mapenzi yake katika ndondi. Kumbe kulikuwa na kitu kingine zaidi ya hicho kikiendelea kichwani mwake, wazo la biashara.
Baadaye imekuja kubainika kuwa Beckham na kampuni ya Las Vegas Sands (LVS), wana mpango wa kuingia ubia kufanya biashara ya hoteli nchini Singapore na Macao.
Taarifa za ndani zinaeleza kuwa nahodha huyo wa zamani wa England, mbali ya maisha yake ya anasa lakini imebainika ana uelewa mkubwa katika masuala ya biashara ya hoteli.
“Baada ya kufanikiwa katika kampuni ya Bodywear, sasa ni wakati muafaka kuingia katika biashara ya hoteli. Timu ya Sands wametengeneza ‘resorts’ za kuvutia nchini Singapore na Macau. Najisikia amani kufanya kazi na wachapakazi, napenda kutumia muda wangu katika biashara zinazonipa furaha,” alisema Beckham katika taarifa yake aliyoitoa wiki hii.

Kwa upande wa kampuni ya LVS, wameweka wazi kuwa kufanya kazi na Beckham ni bahati kubwa kwao kwani kutawatambulisha kirahisi katika ulimwengu wa biashara ya hoteli kubwa zenye kufanya biashara za kutoa huduma mbalimbali zikiwemo za burudani.
Wamesisitiza kuwa jina lake litawasaidia kusonga mbele naye atanufaika. Mbali ya kudhihirisha furaha yao lakini wana imani kuwa baada ya miaka michache kampuni yao itakuwa juu katika biashara ya hoteli kubwa bara la Asia.


