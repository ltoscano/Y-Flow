
Kenya yapewa fursa kihistoria ya kuandaa kongamano
KENYA itakuwa mwenyeji wa Kongamano la Mawaziri wa Biashara na Mikataba ya Kimataifa katika Shirika la Biashara Duniani (WTO).
Mkutano huo unaojulikana rasmi kama Kongamano la Mawaziri wa WTO (MC110) unatarajiwa kuwaleta pamoja wajumbe zaidi ya 4,000 kutoka mataifa 160 wanachama wa shirika hilo.
Jana, Waziri wa Masuala ya Kigeni Amina Mohamed alisema kuwa mkutano huo utakuwa wa kwanza kuandaliwa barani Afrika na ni ishara ya jamii ya kimataifa kuzidi kuwa na imani kwa Kenya.
Katika mwaka ambao Kenya imeshuhudia kudidimia kwa idadi ya watalii kutokana na mashambulizi ya kigaidi, waziri alikariri kuwa Kenya itajitayarisha vilivyo ili kuhakikisha kongamano hilo halivurugwi. 
“Kenya inakubali wito wa kuandaa WTO MC10. Tutashirikiana kwa karibu kabisa na ofisi ya WTO ili kuhakikisha utaratibu wa mipangilio, usimamizi na mengineyo unadumishwa ili kufanikisha kongamano,” alisema Bi Mohamed.
Baraza la Mawaziri wa WTO hukutana kila baada ya miaka miwili.
Likiwa ndilo jopo la juu zaidi la maamuzi, linaweza kutoa uamuzi kuhusu masuala yanayohusu mikataba ya kibiashara inayohusisha mataifa zaidi ya mawili.
Bi Mohamed ambaye anahudhuria Mkutano wa Jumla wa WTO mjini Geneva, Uswizi, alisema kongamano la Nairobi litasaidia jamii za kimataifa kuelewa changamoto ambazo Afrika inakumbana nazo katika kufikia kwake kwa masoko ya kimataifa.
“Kiwango cha Afrika kushiriki katika biashara kimataifa kingali chini zaidi,” alisema.


