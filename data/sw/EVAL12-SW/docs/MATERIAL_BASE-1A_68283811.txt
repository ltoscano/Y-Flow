
Samatta, Ulimwengu waongoza Stars Morocco
Jun 06, 2013

WAKATI Taifa Stars ikijiandaa kwa mechi ya marudiano dhidi ya timu ya Taifa ya Morocco, itakayopigwa jijini Casablanca Jumamosi hii kutetea ushindi wa mabao 3-1 ilioupata nyumbani ili kusonga mbele katika kampeni ya kushiriki Kombe la Dunia kwa mara ya kwanza nchini Brazil, wapenzi wa soka nchini wamegawanyika kuhusu uwezo wa timu hiyo ya Taifa kufuzu katika kundi hilo.
Katika mgawanyiko huo, wapo wenye matumaini ya kufuzu kuingia fainali hizo za Kombe la Dunia, na wana sababu zao. Kadhalika wapo wasio na matumaini, ambao nao pia wana sababu zao za msingi.
Kwa sasa timu ya soka ya taifa ya Tanzania imesheheni vijana wanaopiga soka la nguvu, lakini kwa misimu kadhaa sasa timu hiyo imeshindwa kupata uwakilishi katika ligi kuu zilizoendelea.
Bahati pekee tuliyopata kama taifa, ni kufanikiwa kuuza wachezaji wawili kwenye klabu bora katika ukanda huu, TP Mazembe. Wachezaji hao ni Thomas Ulimwengu aliyetoka Moro United kabla ya kuuzwa katika klabu ya daraja la tatu nchini Sweden, Athletic FC, iliyoanzishwa mwaka 2007 na baadaye akanunuliwa na TP Mazembe ya DRC mwaka 2011. 
Mwingine ni Mbwana Samatta ambaye alianza kuonyesha kipaji chake akiwa na klabu ya African Lyon, kabla ya kuchukuliwa na Simba ambapo TP Mazembe ilimuona na kuhusudi vitu vyake anapokuwa uwanjani na hivyo ikaamua kumchukua mwaka 2011.
Katika kikosi kinachobeba dhima ya kuhakikisha Tanzania inashiriki mashindano makubwa ya soka kuliko yote duniani nchini Brazil mwaka 2014, ni wachezaji wawili tu ambao wanacheza ligi ya nje ambao ni hao wawili; Ulimwengu na Samatta.
Jirani zetu Kenya, timu yao ya taifa, Harambee Stars, hadi sasa inajivunia McDonald Mariga anayekipiga klabu ya Parma ya Italia, na ambaye hadi sasa ameweka rekodi ya kuwa mchezaji wa kwanza katika ukanda huu kucheza klabu bingwa Ulaya akianza na Inter Milan ya Italia pia.
Ndugu yake Mariga, Victor Wanyama anayekipiga Celtic FC ya Scotland, kwa sasa akiwa anawaniwa na vilabu viwili maarufu vya Uingereza, vya Arsenal na Liverpool naye ni miongoni mwa wachezaji wa kimatifa wanaotegemewa na Harambee Stars.
Tanzania, hadi sasa mbali ya wakongwe mfano wa kina Renatus Njohole wanaokipiga Ulaya ambao hawaitwi tena katika timu ya taifa, inajivunia mchezaji mmoja tu Adam Nditi anayecheza timu ya vijana ya Chelsea nchini Uingereza na pia zipo taarifa kuwa ameamua kuchukua uraia wa nchi hiyo.
Baada ya kumalizana na Morocco, Tanzania itakuwa inakabiliwa na kibarua kigumu bado cha kuvuka vigingi viwili vya Ivory Coast na Gambia. Si hivyo tu, mambo yakiwa mazuri timu ikaingia katika fainali nchini Brazil, kutakuwa na kazi kubwa sana kwa mabeki wetu kuwakaba washambuliaji bora duniani, na hali kadhalika washambuliaji wetu kuwapita mabeki bora. Hii haitokani na kukosa wachezaji wazuri, bali ni kukosa wachezaji wenye uzoefu katika ligi za kimataifa.
Ipo haja matajiri wanaopenda soka kufanya kazi ya uwakala na kuhakikisha Tanzania inajulikana kimataifa katika soka kwa kuuza wachezaji nje ya Afrika.
Hakuna haja ya kutoa mifano ya timu za Afrika ambazo nusu ya wachezaji wa timu za taifa wanacheza ligi maarufu za Uingereza, Ufaransa, Italia na Hispania, lakini ifahamike kuwa hakuna wa kulaumiwa, ingawa juhudi zinatakiwa zifanywe na kila Mtanzania kwa faida ya nchi yetu.
Mungu Ibariki Taifa Stars ilinde heshima ya mabao 3-1 waliyoyapata nyumbani, walau kwa kupata suluhu ili isonge mbele katika kampeni ya kuelekea Brazil. Mungu ibariki Tanzania.


