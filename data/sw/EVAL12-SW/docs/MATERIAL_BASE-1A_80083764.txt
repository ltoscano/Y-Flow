
Kudorora kwa usalama kulivyoathiri utalii nchini
Na LEONARD ONYANGO

KUPITISHWA kwa sheria mpya za kukabiliana na ugaidi na kuteuliwa kwa waziri mpya wa Usalama wa Ndani Meja Mstaafu Joseph Nkaissery huenda kukafufua sekta ya utalii ambayo kwa sasa imeporomoka kutokana na ongezeko la visa vya uhalifu nchini.
Sheria hizo mpya za kupambana na ugaidi zilitiwa saini na Rais Uhuru Kenyatta Desemba 19, 2014 licha ya kuwepo kwa pingamizi kuwa baadhi yazo zinakiuka haki za kimsingi za Wakenya.
Misururu ya mashambulio ya kigaidi yaliyotekelezwa na kundi la Al-Shabaab yaliyoshuhudiwa mwaka wa 2014 yalilemaza pakubwa sekta ya utalii ambayo inachangia asilimia kubwa ya mapato ya nchi.
Kufikia Agosti, 2014 idadi ya wageni waliofika katika mahoteli ya kifahari iliporomoka hadi kufikia asilimia 15 kutoka 75 ilivyokuwa mwanzoni mwa mwezi Januari hasa eneo la Pwani likiathiriwa pakubwa.
Zaidi ya hoteli 20 za kifahali zilifungwa kote nchini kutokana na ukosefu wa watalii. Hoteli zilizoendelea kuhudumu zilipunguza idadi ya wafanyakazi na hata kupunguza mishahara ya baadhi yao.
Kulingana na chama cha wenye hoteli na wahudumu (KAHC) zaidi ya watu 5,000 walipoteza kazi kutokana na hali hiyo.
KAHC pia ilisema kuwa baadhi ya maeneo ambayo yaliathiriwa zaidi ni Malindi, Watamu na katika hifadhi ya Masai Mara.
KUFUTWA KAZI “Takriban hoteli sita zilifungwa katika maeneo ya Kwale huku idadi kubwa ya wafanyakazi wakilazimishwa kuenda nyumbani,” alisema mwenyekiti wa KAHC Mike Macharia.
Mkurugenzi wa Shirikisho la Utalii nchini (KTF) Agatha Juma alikiri kuwa hali ya ukosefu wa usalama iliathiri pakubwa sekta ya utalii kwani watalii ambao tayari walikuwa wameonyesha nia ya kuzuru humu nchini katikati ya mwaka walibadili nia dakika ya mwisho. 
“Hali ya ukosefu wa usalama iliyoshuhudiwa humu nchini mwaka huu iliathiri kwa kiasi kikubwa sekta ya utalii ambayo ni nguzo muhimu katika uafikiaji wa ruwaza za 2030 ,” anasema Bi Juma.
Alieleza kuwa kudora kwa sekta ya utalii kunaathiri pakubwa mapato ya nchi kwani mamilioni ya ushuru yalipotea kutokana na kudumaa kwa biashara hiyo.
“Mchango wa sekta ya utalii katika bajeti ya kitaifa umepungua kwani Kenya imekuwa ikipoteza mamlioni ya fedha za ushuru kutokana na kufifia kwa sekta hii muhimu,” alisema mkurugenzi huyo.
Kulingana na Bi Juma, watalii ambao walipanga kuzuru humu nchini walibadiili nia na badala yake kuelekea katika mataifa jirani ya Rwanda, Tanzania na hata Afrika Kusini.
Alisema kuwa ili kunusuru sekta hii, Kenya inafaa kutumia zaidi ya Sh1 bilioni.
“Vivutio ambavyo vinafanya watalii kuzuru humu nchini havijabadilika na hivyo kinachohitajika ni kuhakikisha kwamba kuna mikakati madhubuti ya kufufua sekta hiyo,” alisema Bi Juma.
Aliongezea kuwa japo hali ya usalama imeimarishwa katika maeneo yenye vivutio vya watalii, maafisa wa usalama wanafaa kuhakikisha kuwa maeneo yote nchini ni salama kwani sasa magaidi wanalenga hata wananchi wa kawaida. 


