Stockholm Syndrome na ufisadi rasilimali
Mar 15, 2012

AGOSTI 23, mwaka 1973 katika mji mkuu wa Sweden, Stockholm, lilitokea tukio lililoishangaza dunia. Majambazi yalivamia benki kwa lengo la kufanya wizi wa kutumia silaha. Katika purukushani, waliwashikilia mateka wafanyakazi wa benki husika.
Lakini baada ya jitihada, polisi waliwazidi maarifa majambazi tayari kwa kuwaokoa mateka ambao hadi wakati huo, walikuwa wameshikiliwa kwa takriban siku ya sita.
Kwa mshangao wa dunia nzima, mateka hao mithili ya watu waliokuwa usingizini wakiota, badala ya kuukubali ukombozi ule wa polisi waliupinga na kuwakumbatia majambazi. Pamoja na udhalilishaji, mateso makali na ya hatari waliyokuwa wamekwishafanyiwa, walishindwa kabisa kuwachukulia majambazi katika ukweli wao na badala yake waliwatetea.
Waliwatetea majambazi hao kwa njia mbalimbali ambazo ni pamoja na kuwatengenezea mazingira ya kutokuadhibiwa wakitoa visingizio kama; walitupa fursa nzuri ya kula, kulala, hawakutuua. 
Juhudi za polisi na misaada mingine ya Serikali ikaonekana ndiyo tatizo mbele ya mateka wale badala ya majambazi na ukatili wao. Tukio hilo la kushangaza likatokea kuwa gumzo kubwa na hatimaye kupewa jina la Stockholm Syndrome, ikiwa na maana ya maradhi ya fikra, dalili zake zikiwa ni kujitoa kutawaliwa na kutetea kile kinachokudhalilisha kupitia uzalishaji wa hisia hasi. 
Katika misingi ya kanuni ya ‘emotional intelligence’ yaani werevu wa hisia; Ni kweli kuwa mwanadamu anapokandamizwa, kupigwa mshindo au msongo na hatimaye kuzalisha hisia hasi, bila ya matarajio na kwa viwango tofauti, kile kilichotumika kumshinikiza na kumzalishia hisia hizo hasi kwa namna fulani kinabadilika na kuwa kimbilio na faraja.
Hata kama kitakuwa ni jambazi wa benki, mtawala wa kikoloni, ugonjwa sugu, matatizo ya kiuchumi, mateso mbalimbali ya kiuhusiano, kiimani au kiusalama.
Katika somo la ‘implanted identity’, kwenye kitabu; how to conquer negative emotions, Roy masters anaandika hivi; “Wakati wowote unapochochewa na kusisimka kwa hisia hasi, mbegu ya kisababishi cha msisimko huo inajipandikiza kwenye ufahamu ndani
yako. Kinachofuatia baada ya hapo ni maajabu matupu. Badala ya kutishwa na kukipinga kisababishi hicho unajikuta ukivutiwa, kusisimuliwa, kukihitaji na hata kukitetea.”
Anaendelea; “Unaweza kujikuta kwenye mazingira ya kupenda na kuvutiwa na hali hatarishi za kudhalilisha, zisizo za kiutu wala za kimaadili bila wewe kuona kasoro yoyote katika uhusiano huo mapya wa utumwa wa fikra.”
Tukio la Sweden ni mfano mmoja tu kati ya mingi inayodhihirisha na kufafanua kwa uwazi na uhalisi wa kanuni ya utumwa wa fikra ‘hypnotised state of mind’ unavyoweza kutokea na kuathiri jamii. Kwa namna fulani kupitia hisia hasi za mateka wale wa benki Sweden, iliwezekana kuzipindua au kuzipumbazisha fikra zao na kuwafanya wawe watumwa watetezi wa majambazi ambao waliwatesa na kuwadhalilisha.
Ni utumwa kwa kuwa muathirika bila ridhaa yake ila kwa kufanywa tu azalishe hisia hasi imewezekana fikra zake kutekwa na kupandikizwa ujumbe wa kutawaliwa kwa faida ya majambazi bila yeye
kujitambua.
Hebu tulia na utafakari kwa makini. Idadi kubwa ya wanajamii iwe imetekwa, kuteswa na kudhalilishwa na kikundi kidogo tu cha majambazi ambao si kama wale wa benki ya Sweden bali ni “majambazi wa kijamii” kama walivyokuwa “watawala wa kikoloni” au walivyo “mafisadi na wala rushwa wakatili” au lilivyo “janga la ugonjwa wa ukimwi” nini kingetokea kwa uhuru wa fikra wa jamii hiyo iliyoteswa na kudhulumiwa?
Ukweli ni kuwa kikundi hicho kidogo na janga hilo vitakuwa na uwezo wa kuwatawala wanajamii
hao mateka kwa mtindo ule ule wa majambazi wa benki ya Sweden. Tunauliza; pamoja na kuwa na Uhuru wa miaka 50, wangapi wako huru kifikra dhidi ya mafisadi na wala rushwa waliopo sasa au wakoloni waliotutawala zamani?
Au watu wangapi wanauhitaji, kuulilia, kuudumisha na kuutetea ugonjwa wa ukimwi bila ya wao kuona
waziwazi kuwa wanaongozwa na fikra za kitumwa dhidi ya ugonjwa wenyewe? 
Katika misingi ya sayansi ya hisia hasi na dhana nzima ya E.I yaani werevu wa hisia, maradhi ya utumwa wa fikra hayachukuliwi kama suala la juu juu na la kisaikolojia tu.
Ni kanuni inayokwenda kwa upana mkubwa na kupenya ndani kabisa kwenye suala zima
la afya, ustawi wa jamii na dhana ya kutawaliwa kwa namna yoyote ile. Sayansi ya hisia
hasi na dhana ya werevu wa hisia ni kanuni zinazodhihirisha kuwepo kwa maradhi ya
utumwa wa fikra na kuwa hayana mipaka katika kuathiri jamii kwa misingi ya viwango vya kisomo, dini, itikadi mbalimbali na matabaka mengine ya kijamii. Yeyote anaweza kuwa muathirika.


