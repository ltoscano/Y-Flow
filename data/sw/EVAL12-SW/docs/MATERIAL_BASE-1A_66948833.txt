
Mwanamume aliyetatizika kupumua ferini aaga dunia
MOMBASA MWANAMUME alifariki mnamo Jumanne akiwa ndani ya feri MV Nyayo katika kivukio cha Likoni, Kaunti ya Mombasa.
Wasamaria wema ambao walijaribu kumsaidia, walisema kuwa mwanamume huyo alipata matatizo ya kupumua kabla ya kuzirai feri ilipokuwa karibu kutia nanga, na kuwalazimu kumshikilia huku akipumua kwa nguvu.
“Nilimwona mwanamume huyo akiyumbayumba na kisha akaanguka chini na kujigonga kwa mkokoteni uliokuwa karibu. Nilidhania ni mlevi lakini baada ya kumwangalia kwa karibu jinsi alivyokuwa akipumua, niliamua kumsaidia,” mmoja wa wasamaria wema aliyejitambulisha kama Peter alieleza.
Waliposhuka kutoka ferini walitafuta usaidizi wa maafisa wa Shirika la Huduma za Feri, ambao walifaulu kuita Shirika la Msalaba Mwekundu na kujaribu kumfaa.
Ambulensi ya jeshi la Kenya ilijaribu kusimamishwa lakini baada ya kumkagua mwanamume huyo ilikataa kumpeleka hospitalini kwani tayari alikuwa amefariki. 
Na MWAKERA MWAJEFA


