
Wazanzibari wanaumia, mkwamo umalizike
Dec 23, 2015

ZANZIBAR ni mkusanyiko wa visiwa viwili vya Unguja na Pemba vilivyoko katika Bahari ya Hindi Mashariki ya Tanzania Bara. Zanzibar ina jumla ya majimbo 54 ya uchaguzi kupitia Baraza la Wawakilishi na majimbo 50 ya Uchaguzi wa Bunge la Jamhuri ya Muungano wa Tanzania.
Uchaguzi Mkuu wa mwaka 2015 umefanyika katika mazingira ya amani, salama na utulivu mkubwa katika hatua zake zote. Hadi Mwenyekiti wa Tume ya Uchaguzi ya Zanzibar (ZEC) anatangaza kufuta uchaguzi wote wa Zanzibar jumla ya majimbo 31 yalikuwa tayari yametangazwa matokeo yake na majimbo tisa yalishahakikiwa yakisubiri kutangazwa hiyo ni sawa na asilimia 74 ya matokeo yote.
Matokeo yalianza kutangazwa kwa majimbo manne ya Unguja Oktoba 25, 2015 na mengine 27 yalitangazwa kati ya Oktoba 26 na 27, mwaka huu. Lakini Oktoba 28 mwaka huu, wakati yanasubiriwa kutangazwa majimbo tisa yaliyokwisha hakikiwa, tangazo la kufutwa kwa uchaguzi lilitolewa na Mwenyekiti wa ZEC, bila ya yeye kuwepo katika eneo la tukio.
Jambo hilo lilisababisha kupigwa butwaa na mshangao mkubwa miongoni mwa wajumbe wa ZEC na mawakala wa wagombea wa urais waliokuwepo katika kituo cha kujumlishia kura katika hoteli maarufu ya Bwawani.
Tangu kufutwa kwa matokeo ya Uchaguzi Mkuu wa Zanzibar wa Oktoba 25, 2015, wananchi wengi wamejaa hofu na hawajui nini hatima ya nchi yao kutokana na mkwamo huu ambao hadi leo haujapata ufumbuzi wowote na zaidi kimya kikubwa kilichotawala anga la Zanzibar.
Maisha yamekuwa magumu sana. Bidhaa zote zimepanda bei kiasi cha kufikia mfumuko wa bei kwa asilimia 10.9 kwa takwimu rasmi zilizotolewa mwezi Desemba na Mtakwimu Mkuu wa Serikali ya Mapinduzi ya Zanzibar kutoka asilimia 8.2 ya mwezi wa Septemba, 2015.
Wananchi hawaelewi serikali yao inaendeshwa kwa utaratibu upi, inaongozwa na nani, kwa katiba ipi na sheria zipi jambo ambalo linazidisha hofu na shaka kubwa. Kusambazwa kwa vikosi mbalimbali maalumu (KMKM, ZIMAMOTO, MAFUNZO, JKU, VALANTIA, POLISI na JWTZ) mitaani vikipiga doria vinaongeza hofu na nidhamu ya woga miongoni wa wananchi.
Kuendelea kwa JWTZ kushikilia bandari, vituo vya Tv, radio ya umma na viwanja vya ndege vya Unguja na Pemba na kufanya kazi ya upekuzi wa abiria na mizigo yao kwa hakika ni shida kubwa kwa wananchi ambao hawakuzoea kuona hali kama hiyo kwa muda mrefu.
Zanzibar imekuwa na historia isiyo ya kuvutia tangu kabla ya Uhuru na Mapinduzi ya mwaka 1963/64, ambapo siku zote kunakuwa na malalamiko ya chama kimoja kudai kuibiwa kura lakini humalizika muda mfupi baada ya uchaguzi; na hali hurejea katika ukawaida na wananchi kupata fursa ya kurejea katika kazi zao zinazowapatia riziki halali.
Lakini, uchaguzi wa mwaka huu ni tofauti sana kwani hadi naandika taarifa hii ni takribani miezi miwili tangu kufanyika kwa uchaguzi na bado Zanzibar haileweki inaelekea wapi kiutawala na kiuendeshaji â€“jambo ambalo ni hatari sana. Wananchi wamebaki njia panda hawajui nani atatangazwa mshindi au utarejewa uchaguzi au yamefanyika mapinduzi mengine baridi?.
Kwa ujumla hali ya kisiasa Zanzibar ni mbaya sana na inatisha kwani wananchi wanaishi kwa hofu kubwa na hawaelewi kinachoendelea, ukimya uliotamalaki hauashirii hatima njema ya siasa za Zanzibar zilizojaa chuki na visasi nyoyoni.
Vyama hasimu vya CCM na CUF ambavyo vina ushawishi mkubwa Zanzibar na vinavyodhani ndivyo vyenye hatimiliki ya kuongoza na kuitawala Zanzibar vinaendelea kuwaweka wananchi roho juu na kuongeza ugumu wa maisha.
Hali hii ya kuwa CUF wanaamini kuwa wameshinda uchaguzi na wananyimwa kwa makusudi ushindi wao na CCM kuamini kuwa uchaguzi umevurugwa kwa makusudi hasa Pemba ili CUF ishinde kunaiweka nchi rehani na hatima yake kuwa mbaya ndani na nje ya nchi.
Aidha CUF wanasisitiza kuwa hawawezi kukubali uchaguzi urudiwe na CCM wanasisitiza kuwa uchaguzi lazima urudiwe na hii ni ishara mbaya kuwa vyama hivi viwili haviwezi kuipatia Zanzibar mustakabali mwema.
Kutokufahamiana na kutokuwa na uamuzi wa pamoja baina ya wajumbe wa Tume ya Uchaguzi ya Zanzibar (ZEC )ni jambo jingine linaloongeza ugumu wa kupatikana kwa ufumbuzi wa mkwamo wa kisiasa ulioikumba Zanzibar kwa uchaguzi wa mwaka huu 2015. 
Wananchi wanaendelea kuwa wavumilivu na watulivu wakisikiliza pande zinazokinzana zikitafuta namna ya kukwamua tatizo hili ambalo halikuwa na sababu za msingi kutokea.
Vyama vingine vya upinzani vimegawanyika katika maamuzi ya Tume ya Uchaguzi ya Zanzibar vipo vinavyounga mkono na vipo vinavyopinga.
Mwandishi wa makala haya, Saidi Saanan ni msomaji wa gazeti la Raia Mwema.


