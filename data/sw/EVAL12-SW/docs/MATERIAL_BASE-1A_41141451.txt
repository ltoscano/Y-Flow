
Huenda maafisa wa FIFA ‘walikula kuku’ uchaguzini
MAZUNGUMZO ya kisiri kati ya maafisa wa Shirikisho la Kandanda Duniani, FIFA na rais wa shirikisho hilo Sepp Blatter yameripotiwa kufanyika kuhusu Blatter kuendelea kuongoza shirikisho hilo.
Ripoti zinasema rais huyo mwenye umri wa miaka 78 anaendelea kuchoshwa na sakata za mara kwa mara, kazi nyingi na maamuzi ya kupatia Urusi na Qatar Kombe la Dunia la 2018 na lile la 2022, mtawalia.
Ombi la Uingereza kuandaa Kombe la Dunia 2018, ambalo lilifeli, lilimetajwa kuwa ‘bora’ kuliko mataifa mengine yaliyotuma maombi.
Afisa mmoja wa FIFA Harold Mayne-Nicholls alisema hayo Jumapili.
“Itakuwaje Uingereza ilipata kura mbili tu kati ya zote 22? Ni jambo la kushangaza sana,” Sunday Times lilinukuu raia huyo wa Chile aliyesimamia jopo lililoangalia maombi ya kuandaa fainali za 2018 na 2022.
Mayne-Nicholls alisema Uingereza ilikuwa na vifaa bora kuandaa dimba hilo. 
Mayne-Nicholls awali kulalamika kuhusu ombi la Qatar akilitaja kama hatari sana kwa ajili ya joto jingi.
Pia alitilia shaka uwezo wa Qatar kuandaa kombe hilo katika jiji moja akisema usafiri na miundo misingi hautaweza kukabiliana na halaiki ya watu itakayohudhuria mashindano hayo. “Uwezekano wa watu kukosa kufika mahala kunakochezewa mechi uko juu,” alisema.
Ijumaa iliyopita, rais wa FIFA, Sepp Blatter alisema shirikisho hilo litachapisha ripoti yenye kurasa 430 kuhus maombi hayo. Jasusi wa FIFA aliyehusika na maswala ya uadilifu Michael Garcia, ambaye alijiuzulu baada ya shirkisho hilo kusita kutoa ripoti hiyo kikamilifu alidai huenda shughuli ya kuchagua waandalizi wa makombe hayo ilikumbwa na ufisadi.
Mwezi uliyopita, Mayne-Nicholls alisema ataamua mwaka ujao ikiwa atampinga Blatter katika kura za urais za FIFA. Sheria za FIFA zinakataza kampeni kabla ya Januari 29.


