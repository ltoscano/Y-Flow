Wahariri kujadili usalama wa wanahabari
Oct 23, 2013

WAHARIRI wa vyombo mbalimbali vya habari, kupitia Jukwaa la Wahariri Tanzania (TEF) wanakutana mjini Iringa mwishoni mwa wiki kujadili, pamoja na mambo mengine, usalama wa waandishi wa habari na ripoti kuhusu kuvamiwa na kupigwa kwa Mwenyekiti wa Jukwaa hilo, Absalom Kibanda.

Kibanda alipigwa kiasi cha kung’olewa jicho na majeraha mengine makubwa mwilini, mapema mwaka huu na kulazwa kwa miezi kadhaa akipatiwa matibabu nchini Afrika Kusini, huku baadhi ya waandishi wakikumbwa na mikasa au vitisho dhidi ya usalama wao wakiwa kazini na nje ya maeneo ya kazi.

Kwa mujibu wa Katibu Mkuu wa TEF, Neville Meena mkutano huo wa wahariri utaanza Oktoba 25, mwaka huu mjini Iringa.

“Katika mkutano huo tutaipitia kwa umakini na kwa kina ripoti ya uchunguzi kuhusu kuvamiwa Kibanda. Vile vile tutajadili usalama wa wanahabari wakiwa kazini na nje ya kazi, hasa katika wakati huu wa kuelekea mwaka wa Uchaguzi Mkuu 2015, tukizingatia kwamba mara kwa mara visa binafsi vya kisiasa kati ya wanasiasa vimekuwa vikihamishiwa kwa wanahabari na hivyo kuhatarisha uhuru wa uhariri na uhuru wa habari kwa ujumla,” alisema Meena.

Mwanzoni mwa mwaka huu, Serikali ya Tanzania imepata kukosolewa kwa kutiliwa shaka kuhusu kiwango chake cha uwazi, baadhi wakiamini imekuwa na dalili zote za kutaka kubana zaidi uhuru wa habari nchini.

Hali hiyo ya uhuru wa habari nchini iliwahi kufanyiwa uchambuzi wakati wa mjadala wa ripoti ya Kamati ya Kulinda Waandishi (Committee to Protect Journalists-CPJ) kwa nchi za Afrika, hivi karibuni.

Ripoti ya kamati hiyo iliyosomwa na Mtaalamu Mshauri wa CPJ kwa nchi za Afrika Mashariki, Tom Rhodes, iliweka wazi kuwa kuongezeka kwa matukio ya kushambulia waandishi wa habari na matumizi sheria zinazobana uhuru wa habari nchini Tanzania, kunawafanya waandishi kuhofia usalama wao wakiwa kazini. Vile vile suala la kufuatiliwa mwandishi mmoja mmoja kunaathiri haki ya wananchi kupata taarifa sahihi.

Mbali na wadau hao, Naibu Waziri wa Mambo ya Nje wa Uingereza, Sir Simon Fraser, aliyetembelea nchini Tanzania hivi karibuni naye alipata kuzungumzia suala la uhuru wa habari Tanzania.

Fraser ambaye ndiye mkuu wa mabalozi wote wa nchi hiyo katika wizara ambayo kazi yake kubwa ni kusimamia na kulinda maslahi ya taifa hilo duniani kote, katika mazungumzo yake na mwandishi wetu Ezekiel Kamwaga, nyumbani kwa Balozi wa Uingereza hivi karibuni alisema, uhuru wa habari ni muhimu kuzingatiwa kwa ustawi wan chi lakini wanahabari pia wanapaswa kufanya kazi kwa kufuata maadili ya kazi yao.

Katika ripoti ya awali juu ya kushambuliwa kwa Kibanda, iliyosomwa katika mkutano wa wadau wa habari ulioandaliwa na Baraza la Habari Tanzania (MCT) mjini Tanga, Mei 30, mwaka huu, iliwekwa wazi kuwa tukio hilo kwa sehemu kubwa lililenga kutishia uhuru wa uhariri, sambamba na uhuru wa habari nchini.

Ripoti hiyo ilibainisha kuwa miezi sita kabla ya kuvamiwa Kibanda, mwandishi Daudi Mwangosi aliuawa akiwa mikononi mwa polisi, Septemba 2, 2012 huko Iringa. Vile vile mwandishi mwingine Issa Ngumba wa Radio Kwizera alipigwa risasi na kuuawa katika mazingira ya kutatanisha katika Wilaya ya Kakonko, Kigoma.

Kama hiyo haitoshi, tukio la kuvamiwa Kibanda, lilitokea mwezi mmoja tu baada ya mwandishi mwingine, Shaaban Matutu kupigwa risasi na polisi akiwa nyumbani kwake Dar es Salaam kwa maelezo kuwa askari polisi waliohusika walidhani Matutu ni jambazi.

Aidha siku chache baada ya kushambuliwa kwa Kibanda, Machi 12 mwaka huu, wadau wa habari waliunda kamati ya watu 16 iliyokutana na wakuu wa vyombo vya usalama nchini, kuzungumzia kwa undani suala la usalama wa waandishi wa habari.

Kazi ya kamati hiyo ilikuwa ni kuhakikisha vyombo vya usalama vinaangalia kwa karibu usalama wa waandishi wa habari wakiwa kazini na nje ya kazi.

Katika hatua nyingine, Julai 13 mwaka huu Baraza la Usalama la Umoja wa Mataifa lilikutana jijini New York, Marekani kujadili usalama wa waandishi wa habari katika maeneo yenye migogoro.

Mwandishi kutoka Somalia, Mustafa Haji Abdinur, alizungumza kwa niaba ya waandishi wengine na kuelezea changamoto wanazokutana nazo wanahabari wanaoripoti matukio ya vurugu, zikiwamo za kisiasa.

Kutokana na mlolongo huo wa matukio, mkutano wa Iringa unatarajiwa kutoa maazimio muafaka yatakayotoa mwanga kwa wanahabari nchini.


