
Askofu Balina aonya amani kuchezewa
May 29, 2012

KANISA Katoliki Jimbo la Shinyanga limeionya Serikali juu ya hatari inayolikabiri Taifa iwapo itaendelea kuruhusu amani ichezewe na kikundi kidogo cha watu wenye fedha chafu nchini kinachojineemesha kwa jasho la walala hoi.
Akihubiri katika Ibada ya Misa Takatifu ya Mwaka Mpya, mjini hapa, Askofu wa Jimbo la Shinyanga, Mhashamu Aloysius Balina alisema: "amani iko hatarini nchini, kutokana na mgawanyo mbaya wa rasilimali za Taifa unaofanya masikini kuzidi kuwa masikini zaidi na zaidi, na matajiri kuzidi kujilimbikizia mali zaidi"
Alisema Serikali inapaswa kutambua kuwa ipo madarakani kulinda haki, maslahi na heshima ya raia wake ambao ndio waajiri wake, na kwamba hali ya kupanuka kwa kasi ya ufa kati ya walio nacho na wasio nacho, haipaswi kuachwa iendelee, kwani inaashiria mambo mabaya siku za usoni.
"Mtu hawezi kuona na kuvumilia watoto wake wanakufa njaa au kukosa matibabu, wakati mwingine anaishi maisha ya anasa; itabidi atumie kila mbinu ili ajinusuru," alisema Askofu Balina.
Huku akinukuu maandiko matakatifu kwamba kutamani mali kuliko kuthamini utu wa wengine ni kitendo cha kikatili kwa binadamu na kukosa heshima kwa Mungu, Askofu Balina alisema: " Ni ujinga usio kifani kwa matajiri hawa kujenga majumba ya kifahari, katikati ya watu wenye njaa na mazingira magumu na duni na hiyo ni kashfa kwa binadamu wengine walio katika mahangaiko.
Alitoa changamoto kwa Serikali, ieleze kwa ukweli na uwazi maana na mantiki ya tamko lake kwamba "uchumi wa nchi unaimarika" wakati pengo kati ya matajiri na masikini likizidi kuongezeka:
"Kama wapiga kura waliowapeleka Mheshimiwa Rais, Waheshimiwa Wabunge na Madiwani katika nafasi walizo nazo sasa, kwa ahadi ya Maisha bora kwa kila Mtanzania yawezekana, wamezidi kuathirika na hali ngumu ya maisha, Maisha bora kwa kila Mtanzania, maana yake nini?, alihoji na akaongeza kwamba, inavyoelekea wananchi wametapeliwa kisiasa.
Alibainisha kuwa mtu anapotumbukia katika umasikini na kukata tamaa, anaweza kutenda lolote bila kujali matokeo yake, na kwamba tabia ya kuzomea viongozi inayojitokeza sasa miongoni mwa wananchi, ni dalili ya wananchi hao kuchoshwa na hali ya umasikini unaohusishwa na ufisadi, na watu wengine kujilimbikizia mali bila kujali maslahi ya umma. 
Alisema, inawezekana matajiri nao wana mikakati ya kudhibiti mashambulizi yanayoelekezwa kwao na watu walio katika maisha duni, hali ambayo alisema inaweza kuchochea ukosefu wa amani.
Kuhusu ufisadi uliokithiri nchini na hatua za kisheria zinazochukuliwa kwa watuhumiwa za kuwafikisha mahakamani kwa awamu, Askofu Balina alisema haoni sababu za msingi kwa Serikali kutoa nafasi ya kujadiliana na wezi.


