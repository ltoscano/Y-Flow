Usajili wa Mapunda Azam na hatma ya soka letu
Dec 16, 2015

AZAM imemsajili Ivo Mapunda katika usajili wa dirisha dogo. Hawajasajili mchezaji mwingine zaidi yake. Licha ya awali kutajwa majina mengi ya wachezaji kujiunga nao. Uwepo wake ndani ya viunga vya Chamazi katika umri wake wa miaka 31 ni kitu kizuri kwa walinda milango wenzie Aishi Manula na Mwadini Ally Mwadini.
Manula, Mwadini, wana mengi ya kujifunza kwa Mapunda. Amewazidi vitu vingi katika mpira. Amewazidi uzoefu wa mechi za kimataifa na mikikimikiki ya Ligi Kuu Tanzania Bara. Amewazidi uzoefu wa kucheza nje ya nchi. Unaachaje kujisikia raha kuwa na kipa wa namna hii katika kikosi chako? Lazima ujisikie fahari.
Mapunda, ameanza kucheza Ligi Kuu Tanzania Bara kabla hata Azam yenyewe haijaanzishwa. Tulizoea kuona jina la Azam kwenye masuala ya biashara, vyakula na vinywaji, lakini si kwenye soka.
Lakini usajili wake ndani ya Azam umenipa mashaka kama shabiki wa mpira na mwanahabari. Kitendo cha kumsajili pamoja na uzoefu alionao kuliko wenzake kikosini moja kwa moja inamuhitaji aende kikosi cha kwanza.
Sitaki nijiweke sehemu ya benchi la ufundi la Azam katika kuchagua wachezaji wa kucheza ama kukaa benchi, lakini kumsajili Mapunda ambaye hana uhakika wa kucheza mbele ya Manula na Mwadini, hakuna maana ya usajili huo.
Mapunda, ana kila kitu kinachoweza kumfanya kocha wa Azam, Stewart Hall, ampeleke kikosi cha kwanza, huku Mwadini na Manula wakibaki benchi kumtazama. Ndio.
Kumuweka benchi Mapunda kunahitaji kikosi kiwe na mlinda mlango timilifu. Kama ukiwa na Juma Kaseja Mapunda anaweza kwenda benchi na kusitokee kitu.
Kumpanga Manula, Mwadini mbele ya Mapunda ni kudanganya macho ya watazamaji. Kama Mapunda ataishia kuwa mtu wa benchi, unadhani makipa hao watajifunza kitu gani kwa mtu ambaye hachezi na wanaishia kufanya nae mazoezi?
Mazoezi pekee hayatoshi kuwajenga Manula na Mwadini. Inahitajika nafasi ya Mapunda langoni mwa Azam ili makipa hao wazidi kujifunza kutoka kwake. Lakini kila nikiwatazama makipa hao sioni ni jinsi gani Manula anaweza kwenda benchi.
Manula na Mwadini ni kati ya walinda milango wanaofanya vizuri na Azam pamoja na timu zote za taifa kwa wakati huu. Lakini kwa Azam kuwaletea mtu ambaye hawezi kuwapeleka benchi ni kuyadanganya macho yetu.
Baadhi ya walinda milango wakongwe wameondoka timu zao baada ya kuona wanawekwa benchi na walinda milango chipukizi. Peter Cech ni miongoni mwao. Ameondoka Chelsea na kumpisha Thibaut Courtois.
Cech, aliona kwa umri wake wa miaka 33 alihitaji zaidi kucheza na sio kuwa nje na aanze kumtazama Courtois wa miaka 23 na kujifunza. Katika wa zaidi ya miaka 30 unajifunza nini kipya ambacho hujakipata katika umri ambao mchezaji alitakiwa kujifunza?
Ni kituko kwa mlinda mlango mwenye miaka 33, kuwa chini ya mlinda mlango mwenye miaka 23. Ndio maana Cech aliamua kuondoka zake na kwenda Arsenal ambapo amekuwa chaguo la kwanza kikosini.
Viwango vya Manula, Mwadini haviwezi kumfanya Mapunda awe chaguo la kwanza mbele yao. Nayaona maisha ya Mapunda kuwa chaguo la tatu kuliko kuwa chaguo la kwanza.
Licha ya hivyo sioni uwepo wake Azam kwa miaka mingi mpaka atakapofikisha miaka 35. Naona kabisa atakuwa kama mpita njia na baada ya muda ataondoka zake na kuwaacha Manula Mwadini na Azam yao, huku akiwa hajatumika vile ilivyotakiwa atumike.
Kuna mechi nyingi ambazo Azam wanacheza msimu huu. Watacheza michuano ya Kombe la Shirikisho, watacheza michuano ya kombe la FA, wanacheza Ligi Kuu Tanzania Bara na wataenda kushiriki Mapinduzi Cup. Manula na Mwadini hawawezi kucheza michezo yote hiyo, lakini kuna asilimia kubwa ya Manula kusimama langoni michezo mingi, huku ikizingatiwa mlinda mlango habadirishwi mara kwa mara.
Azam, walihitaji kuja na sura ya kumsajili kipa chipukizi ambaye atalelewa na kujifunza kutoka kwa wakina Manula na mwenzake. Lakini kumsajili Mapunda hakuna maana kubwa kwa sababu hatokuwa akicheza muda mwingi badala yake atakuwa mtu wa benchi.
Baada ya muda mrefu kuwa na mlinda mlango huyo chipukizi wangeanza kuvuna matunda yake kwa kukaa na walinda milango mbalimbali ambao wangemfanya awe imara.
Kumuweka benchi kipa chipukizi ni kumjenga kwa mipango ya baadae. Ni kama hivi sasa Simba inavyomjenga Manyika Peter Jr, ambaye aliwekwa benchi na Mapunda mwenyewe pamoja na kuwekwa benchi na Vincent Angban hivi sasa.


