
Kilimo cha maua, mboga hatihati May 31, 2012

KILIMO cha mboga na maua katika Mikoa ya Kanda ya Kaskazini ya Arusha na Kilimanjaro kiko katika hatari ya kuporomoka kutokana na ushindani mkali wa Kenya na Ethiopia katika masoko ya Ulaya na Marekani, imefahamika.
Mkurugenzi Mtendaji wa Umoja wa Wakulima wa Mboga na Maua nchini (TAHA) Jacquline Mkindi, amesema kwamba ununuzi wa maua kutoka Tanzania katika nchi za Ulaya umeshuka kwa kati ya asilimia 30-50 kuanzia kipindi cha kati ya Oktoba mwaka 2008 hali ambayo inatishia ustawi wa kilimo hicho nchini.
Sababu kubwa kwa mujibu wa Mkindi katika taarifa yake ya wiki iliyopita, ni kuongezeka kwa uzalishaji wa maua katika nchi jirani za Kenya na Ethiopia ambazo ni washindani wa Tanzania katika biashara ya mboga na maua.
“Ethiopia kwa mfano imefanikiwa kuwa na mashamba makubwa sana ya maua katika kipindi cha miaka mitatu iliyopita hali inayofanya makampuni makubwa yanayonunua maua katoka katika nchi za Ulaya kutosheleza mahitaji yao kwa wakati moja badala ya kununua mzigo mdogo wa maua yanayotoka Tanzania,”alisema Mkindi.
Kwa upande wa Kenya pamoja na kuzalisha kwa wingi maua nchi hiyo imeipiku Tanzania kibiashara kutokana na Tanzania kutegemea ndege zake katika kusafirisha maua yake kwenda katika soko la Ulaya.
Karibu maua yote yanayozalishwa Tanzania husafirishwa kupitia Kenya kwa kutumia ndege za shirika la ndege la Kenya Airways (KQ) na matokeo yake Wakenya husafirisha kwanza maua yao kabla ya kusafirisha maua ya Tanzania ambayo yanaweza kukaa katika Uwanja wa Ndege wa Jomo Kenyatta mjini Nairobi kwa wiki nzima kabla ya kusafirishwa.
Hali hiyo imeelezwa kusababisha maua mengi kuharibika kabla ya kufikia soko lililokusudiwa na pia kuongezeka kwa gharama zisizo za lazima kwa wakulima wengi wa Tanzania.
Utaratibu huo kwa mujibu wa wadau wengi wa sekta hiyo kutoka Tanzania unaonekana kama hujuma dhidi ya bidhaa za maua kutoka Tanzania unaofanywa na Wakenya ili kuwatoa katika soko la kimataifa.
“Kwa ujumla Tanzania imeathirika sana na imeshindwa katika ushindani wa biashara ya mboga na maua kutokana na kukosekana kwa sera mathubuti ya kuendesha kilimo hicho kutoka kwa serikali,” alisema Mkindi.
Mkindi anaeleza kuwa sababu nyingine za kushuka kwa kwa kiwango cha maua kununuliwa ni matatizo ya kiuchumi yanayozikabili nchi nyingi duniani ambapo wanunuzi wadogowadogo katika nchi za Ulaya pia wameathiriwa kutokana na watu wengi kupunguzwa kazi na makampuni mengi kufilisika.
Alisema kutokana na mazingira hayo yaliyojitokeza sasa makampuni yanayonunua maua katika nchi za Ulaya yanatoa kipaumbele kwa maua yanayozalishwa katika nchi zao kabla ya kununua maua kutoka nchi za Kiafrika na kusambaza katika soko.
Mkurugenzi huyo alieleza kuwa hali hiyo imesababisha baadhi ya mashamba makubwa katika Mikoa ya Arusha na Kilimanjaro kupata hasara kubwa baada ya kushindwa kusafirisha maua katika nchi hizo za Ulaya.
“Jambo hili limeanza kuleta madhara makubwa na ya moja kwa moja kwa wakulima wa sekta hii hapa nchini na sasa mashamba makubwa yamepunguza uzalishaji wa zao hilo,” alieleza Mkindi.
Mkurugenzi huyo alisema kupanda kwa gharama za mafuta katika kipindi cha Julai mwaka 2008 pia kulichangia kuathirika kwa kilimo hicho kwa gharama za pembejeo kama mbolea, madawa na uendeshaji wa shughuli za utawala kuongezeka.
Alisema wakulima wengi wakubwa wanakabiliwa na kipindi kigumu kwa matatizo yaliyojitokeza na kuna uwezekano baadhi ya mashamba yakafungwa kutokana na kudaiwa mikopo mikubwa na baadhi ya taasisi za fedha nchini.
Katika taarifa hiyo, Mkindi ameshauri Serikali kwa upande moja na taasisi nyingine kama Benki Kuu ya Tanzania (BOT) na wadau wengine kuweka mikakati ya pamoja kuiokoa sekta hiyo isporomoke zaidi.
“Serikali isadie kuhakikisha kuwa fedha zilizotolewa na Benki ya Dunia (WB) na ile ya Afrika (ADB) kupitia benki ya CRDB kwa ajili ya wakulima wa sekta ya mboga na maua ziwafikie walengwa kama ilivyokusudiwa awali,” alisema.
Kwa mujibu wa takwimu zilizopo kilimo cha mboga na maua nchini Tanzania kimeingizia kiasi cha dola za Marekani milioni 130 na kuajiri watu 30,000 wakati nchini Kenya kilimo hicho huingiza mapato yanayokadiriwa kufikia dola za Marekani bilioni 1.7 na kutoa ajira kwa Wakenya 500,000 kwa mwaka.


