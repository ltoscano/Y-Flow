
Shambulio la bomu laua watu 31
Na AFP
BEIJING, China ZAIDI ya watu 31 waliuawa jana kufuatia shambulio la bomu lililotekelezwa na magaidi katika mkoa wa Xinjiang.
Kwa mujibu wa mamlaka, shambulizi hilo ndilo baya zaidi kutokea katika mji wenye waislamu wengi wa Uighur.
Maafisa wa usalama walisema kuwa magari mawili yaliyokuwa yamebeba magaidi hao yaliingia sokoni kabla ya kurushia wananchi mabomu hayo.
Zaidi ya watu 90 walijeruhiwa wakati magari hayo yaliingia kwenye halaiki ya watu kwenye soko hilo la Urumqi huku gari moja likilipuka.
Katika siku za hivi karibuni, China imekuwa ikishuhudia mashambulio kadha yanayolenga raia katika eneo la Xinjiang na mamlaka imekuwa ikilaumu makundi yanayopinga serikali kwa kuhusika na ugaidi.
Picha ambazo zilikuwa zimetiwa katika mtandao wa kijamii wa Sina Weibo, (ambayo ni Twitter ya Kichina), zilionyesha maiti ambazo zilikuwa zimezagaa kwenye soko hilo.
Picha nyinginezo zilionyesha moshi watu 31 uliofuka kwenye vibanda vya soko hilo nyuma ya kizuizi cha polisi. Hata hivyo, picha hizo hazikuthibitishwa mara moja.
Kiongozi wa nchi hiyo, Xi Jinping aliapa kuwaadhibu vikali magaidi hao.
“Tutapambana na wahusika wa ugaidi huo ipasavyo na hatua kali zitachukuliwa dhidi yao,” akasema kupitia runinga.
Serikali inasisitiza kuwa mashambulio hayo yanatekelezwa na magaidi wenye misimamo mikali ya kidini.
Wakosoaji wa serikali wanasema kuwa mashambulio hayo yanatokana na ukosefu wa usawa katika ugavi wa rasilimali kwa misingi ya dini na utamaduni 


