
Wadai maafisa fulani serikalini wahujumu vita dhidi ya uhalifu
NA MWANGI MUIRURI
NYERI MAAFISA wastaafu wa usalama hapa nchini jana waliteta kuwa kuna baadhi ya maafisa wakuu katika idara za kiusalama ambao wanahujumu vita dhidi ya uhalifu chini.
Mwenyekiti wa maafisa hao katika ukanda wa Mlima Kenya (CKROA) Bw Cyrus Mugambi alisema ni wazi kwa yeyote aliye na tajriba ya huduma za kiusalama kuwa kuna baadhi ya maafisa wa usalama wanaohujumu maafisa wenzao katika mapambano dhidi ya uhalifu.
Katika kikao cha wanahabari Mjini Kerugoya, alitaja mauaji ya maafisa 23 waliouawa mapema mwezi huu katika eneo la Kapedo, Kaunti ya Baringo kama kisa cha wazi kuhusu hujuma hizo.
“Habari zilizoko ni kwamba maafisa wa dharura (GSU) na wenzao wa utawala (AP) walikuwa katika kikosi kimoja kilichokuwa kimeenda kutwaa lori la GSU ambalo siku chache kabla maafisa wengine watatu waliokuwa wakisindikiza wahujumu vita dhidi ya uhalifu mtihani wa darasa la nane (KCPE)walikuwa wameuawa na wavamizi,” akasema.
Alisema kuwa jinsi maafisa wa GSU walijiondoa katika msafara huo wa kuendesha lori lao na maafisa wa AP wakasonga mbele na kuishia kuuawa kunazua maswali nyeti ya kiusalama.
Waliteta kuwa idara ya polisi inavuja katika vitengo muhimu vya upelelezi na ukusanyaji wa ujasusi hivyo basi kuzua hali mbovu iliyoko kwa sasa ya kusambaratika kwa usalama.
Waliongeza kuwa Waziri wa Usalama Bw Joseph Ole Lenku, Mkurugenzi wa Ujasusi Bw Wachira Kameru, Inspekta Mkuu wa Polisi Bw David Kimaiyo na Mkurugenzi wa jinai (CID) Bw Ndegwa Muhoro wamedhihirisha kuwa hawana mbinu ya kukabiliana na hali mbovu iliyoko kiusalama. 
Waliteta kuwa hata visa vya wazi katika kunasa wahalifu vinashughulikiwa kiholela hivyo basi kuwapa nafasi majambazi nafasi ya kuhepa adhabu za kisheria.
“Maafisa wa GSU waliamrishwa na nani wasitize safari yao ya kuendea lori lao? Ni nani aliwapa maagizo maafisa wa AP wasonge mbele? Itakuwaje maafisa wa AP walionusurika wanasema walijaribu kuitisha usaidizi kwa masaa 30 bila kuupata? Ni nani huyo aliyepokea kilio cha usaidizi lakini akanyamaza tu?” akasema.
Alisema kisa hicho kinachora taswira hatari ya maafisa kadha katika ngazi za juu ambao ni kama walielewa kuwa kulikuwa na mtego wa wavamizi, wakaondoa baadhi ya maafisa wasikumbane na mtego huo na kisha wakawatoa kafara maafisa wa AP.


