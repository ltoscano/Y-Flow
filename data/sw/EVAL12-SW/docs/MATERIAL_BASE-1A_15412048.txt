
Waliozua fujo bunge kupata adhabu -EACC
TUME ya Maadili na Ufisadi (EACC), imesisitiza kuwa wanasiasa walioshiriki katika vurugu bungeni Alhamisi wiki jana wakati wa mjadala wa Mswada wa Usalama watachukuliwa hatua kali.
Hapo jana, Mwenyekiti wa EACC, Bw Mumo Matemu, aliambia Taifa Leo kwamba, tume yake itaiomba Kamati ya Nidhamu ya Bunge inayosimamiwa na Spika Justin Muturi kuwachukulia hatua wabunge ambao itabainika walikiuka kifungu cha sita cha katiba kuhusu maadili.
Wanasiasa waliokabana koo na kuumana vidole, kupigana miereka na waliotumia lugha isiyo ya heshima wanaweza kupoteza viti vyao endapo tume itawasilisha ushahidi wa kutosha kwa kamati hiyo.
Bw Matemu alisema wachunguzi wa tume hiyo wameanza kufanya uchunguzi wao na wataandaa ripoti itakayowasilishwa kwa Bw Muturi.
Tume hiyo itatengemea picha za kamera za usalama (CCTV) zilizonaswa siku ambayo ghasia hizo zilitokea na hata kuwaita wabunge kuwahoji kwenye uchunguzi.
Bw Matemu (pichani), alisema, tume yake inatafakari kuwafungulia mashtaka wanasiasa waliohusika na vitendo vya uhalifu. Kwa kufanya hivi, itamkabidhi mkurugenzi wa mashtaka ya umma Keriako Tobiko faili za uchunguzi za wabunge watakaopatikana walihusika na vitendo hivyo.
“Kuna mpaka ambao walivuka kuhusu nidhamu. Ingawa wana uhuru wakiwa bungeni, wao ni maafisa wa umma waliokosa nidhamu huku wakimulikwa na kamera.
Walitakiwa kujadiliana na wala sio kushiriki mashindano ya kupigana,” akasema Bw Matemu.
Alisema EACC itapendekeza kwa kamati wabunge watakaotajwa kuhusika na ghasia hizo wang’atuke viti vyao mara moja.
“Chini ya katiba mpya, maadili ya maafisa wa umma yanapasa kuwa ya kiwango cha juu,” akasema Bw Matemu. 
Kwenye vurugu hizo bungeni, mbunge wa Dagoretti Kaskazini Simba Arati alidai kwamba, aliumwa kidole na mbunge wa Bahati Kimani Ngunjiri. Bw Arati anaendelea kutibiwa katika Nairobi Hospital.
Wabunge wengine ambao EACC itachunguza ni mbunge wa Suba John Mbadi aliyemnyang’anya mwenyekiti wa Kamati ya Usalama Asman Kamama karatasi ya shughuli za bunge na kusimamisha mswada huo kusomwa kwa mara ya tatu kabla ya ghasia kuzuka. Mbunge wa Gatundu Kusini Moses Kuria pia atachunguzwa na tume hiyo kwa madai ya kumshambulia mbunge wa Mbita Millie Odhiambo.
Bi Odhiambo alisema Bw Kuria alijaribu kumvua nguo ndani ya chumba cha mjadala na ‘akaamua kuwakamilishia shughuli hiyo.’ Nje ya chumba cha mjadala, maseneta Moses Wetangula, Johnstone Muthama, James Orengo, Janet Ongera na Bonny Khalwale, walikuwa wakijaribu kuingia majengo ya bunge kwa nguvu lakini wakazuiwa na maafisa wa polisi.
Tabia ya maseneta hao pia itachunguzwa na EACC. 


