Kiongozi wa kweli ni lazima awe “conspicuous”
Nov 30, 2014

WATANZANIA wanaotaka kuwania Urais wa Taifa letu kupitia chama tawala cha CCM wameendelea kujitokeza. Ingawa ni haki ya kila Mtanzania kuwania nafasi hii, tunaelekea kuifanya nafasi hii kama kitu cha mzaha.
Mashabiki wameanza kutabiri ni nani ataibuka mshindi. Kila mtu anajitahidi kutoa sababu zake. Jambo linalosikitisha yale yote yanayojadiliwa kuhusu wagombea, hakuna linalogusia mambo ya msingi.
Majadiliano yanabaki katika ngazi ya kuangalia sura ya mtu, mavazi yake, kabila lake, dini yake, urefu wake, unene wake, uwezo wake wa kuongea Kiingereza, ukasuku wake na uhodari wake wa kuwashawishi wanunuzi wa Taifa letu!
Hatuiingii ndani zaidi kuchunguza, sura nzuri ina nini ndani yake. Mavazi yanayovutia na yenye bei kubwa yamefunika nini? Urefu wa mtu unamaanisha urefu wa
akili yake na ufupi wa mtu unawakilisha ufupi wa akili yake?
Uwezo wa kuongea Kiingereza unasaidia kuleta maendeleo au unasaidia kuliuza Taifa letu? Ni kipi kinamfanya mtu awe wa maana na mwenye thamani kubwa katika Taifa? Ni mavazi, Kiingereza, kabila, maumbile ya mwili au fikra pevu iliyonolewa kwa njia mbalimbali? Je, ni uzalendo, uwajibikaji, upeo wa kuona mbali, kipaji cha kuchambua mema na mabaya kwa manufaa ya taifa?

Kuitawala na kuiongoza nchi si jambo la mchezo. Na kuitawala nchi si jambo ambalo kila mtu anaweza. Huu ni ukweli ambao ingawa ni mchungu ni lazima tuukubali. Waingereza wana neno linaloitwa " conspicuous".
Maana yake ni kuonekana wazi wazi, uzuri unaochomoza na
kuonekana wazi miongoni mwa mambo mengi mazuri. Kitu au mtu aliye " conspicuous" hana utata. Ndege mweusi akiwa miongoni mwa ndege weupe, anaonekana haraka na
wala hakuna utata wa kumtambua. 
Na wala mtu hawezi kuanza kujadili, labda kama mtu ana ugonjwa wa kutotambua rangi mbali mbali. Vilevile ndege mweupe
akiwa miongoni mwa ndege weusi hana utata wowote. Anaonekana haraka. Hata ukiwa mbali utamuona. Rais, ni lazima awe " conspicuous".
Ni lazima achomoze miongoni mwa wengi. Hili si jambo la utata. Inawezekana wakawepo watu wawili au watatu ambao ni "conspicuous"
kwa upande wa utawala na uongozi.
Lakini vigezo vikiwekwa wazi ni lazima mmoja achomoze zaidi ya mwingine. Hili halina haja ya kutumia pesa, maneno
mengi na mbinu chafu za kupakana matope. Mtu "conspicuous" wa kuliongoza Taifa, atachomoza wazi hata kwa kipofu!
Mtu mwenye vision, msafi, asiyekula rushwa, mbunifu, mwenye kipaji cha uongozi, msomi na mwelevu, mwenye hekima, busara na mzalendo ni lazima achomoze zaidi ya
kasuku.
Tujuavyo, kasuku hana ubunifu wowote, kazi yake ni kurudia aliyoyasikia bila kubadilisha wala kuongeza kitu chochote. Mashairi ya Kipanga, ya
mwanasiasa maarufu wa Zanzibar, Muhammed Seif Khatib, yanaelezea vizuri tabia ya kasuku.
Kasuku wa kweli anaweza kuwa na faidia na hasara. Faida, kama yule aliyemtangulia alikuwa ni kiongozi aliyetukuka kwa kulitanguliza Taifa mbele kabla ya kitu kingine.
Hasara, kama kiongozi
aliyemtangulia alikuwa hasara tupu. Kasuku wa bandia ni wa hatari zaidi, maana siku atakapoyaachia makucha aliyokuwa ameyaficha, ni kilio na kusaga meno. Si
lengo la makala hii kuelezea tabia za Kasuku. Mwenye
macho haambiwi tazama na mwenye masikio hakumbushwi
kusikiliza.
Kasuku kwa ukasuku wake hawezi kuwa "conspicuous". Kasuku hawezi kuitawala nchi! Hii haina maana kwamba hawezi kuingia madarakani, anaweza kuingia kwa mizengwe, kwa nguvu za dola na kwa kutumia mapesa. Dhambi hii itamtafuna yeye na vizazi
vyake.
Kiongozi wa namna hii si "conspicuous", hasara
zake zinajulikana dunia nzima na sina haja ya kutoa
mifano!
Mbali na Ujana, Uzee, Ukabila, Dini, Kisomo, sifaambazo watanzania wamejiwekea kuwapima wagombea niafya njema. Hii ni sifa nzuri ingawa haitoshi kumfanya mtu kuwa "conspicuous". Wengine wameenda zaidi kusema kwamba wale wote wanaotaka kuwania urais wa Taifa letu ni lazima wapime afya zao.
Hoja hii inatoka wapi na sababu zake ni nini? Labda watu wana wasiwasi kwamba rais mwenye afya mgogoro atakufa haraka na kulishabishia taifa hasara ya kurudia
uchaguzi mkuu kwa kipindi kifupi? Wanaogopa ya Zambia?
Si lengo la makala hii kumtetea mtu yeyote. Hoja ni kwamba hata mgombea
mwenye afya mgogoro, ana haki ya kuchaguliwa kama yeye anafaa. Kama ana vision, kama ni mzalendo, kama si fisadi, kama hakushiriki kwa namna yoyote ile
kuliuza Taifa letu, kama anaweza kuutoa uhai wake kwa
ajili ya maendeleo ya Taifa letu.
Hata akitawala mwaka
mmoja akafa, hatuwezi kuwa tumepata hasara. La msingi
si mtu amekaa miaka mingapi madarakani, ni amefanya
nini wakati akiwa madarakani.
Mtu anaweza kukaa miaka
mingi madarakani, lakini akawa amezalisha hasara tupu
kwa taifa. Tunawakumbuka akina Mobutu, Bokassa hata na
Iddi Amin, walifanya nini cha maana kwa kipindi
kirefu madarakani.
Hayati John. F. Keneddy, aliitawala Marekani kwa kipindi kifupi, hadi
leo jina lake linavuma na mchango wake unaheshimika
dunia nzima. Pia imekuja kugundulika kwamba huyu alikuwa mtu mwenye ugonjwa uliokuwa unamsababishia maumivu makubwa kiasi kwamba ingegundulika
asingeendelea kutawala.
Lakini yeye kwa vile alikuwa na uzalendo wa kulitumikia taifa lake alivumilia na kuyaficha maumivu yake hadi pale risasi ilipoyasitisha
maisha yake. Vinginevyo angeendelea kutawala akiwa
anaishi na ugonjwa.
Yesu Kristu, alifanya utumishi wake kwa kipindi cha miaka mitatu tu. Ni kipindi kifupi. Lakini kwa kipindi hicho aliweza kufanya yanayokumbukwa hadi leo hii
baada ya miaka elfu mbili ya kifo chake!
La msingi si unafanya kitu kwa muda gani, ni unafanya
kwa lengo gani na kwa moyo upi. Kama unalenga kuwatumikia watu na kuwaletea maendeleo kwa moyo wa kujitoa, usiokuwa na ubinafsi, visasi, na ufisadi ni
lazima unachokifanya kistawi kama mti uliowekewa mbolea na kumwagiliwa maji.
Ni lazima ustawi kama mti wa mchungwa, mkahawa, wenye afya nzuri na wenye
matunda mengi na matamu. Hata kama kazi hiyo utaifanya
kwa dakika tano.


