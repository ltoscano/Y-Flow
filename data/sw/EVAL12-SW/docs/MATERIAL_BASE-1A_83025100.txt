
SHARI ACHA KUZUGA, HUWA UNAKULA KWA MAMANTILIE?
Dodoma. Hivi mbunge huyu kweli anakula chakula cha mamantilie?
Inawezekana hakueleweka maana unapozungumzia mamantilie kwa vijana wa kisasa waliofika zile shule za madarasa ya zaidi ya saba wanakumbuka mengi.
Kwanza wanamkumbuka Mwandishi Edward Mbogo na kingine ni habari za shule ile ya Makumila ambako watoto wa mama ntilie walikuwa wanasoma.
Lakini mbunge huyu ambaye anaonekana bado amekariri kitabu kile anawapigia debe mamantilie na kueleza kuwa chakula chao ni kitamu kuliko vyakula vya hotelini.
Ni mbunge Shari Raymond ambaye aliwapigia chapuo mamantilie wote nchini kwamba wanapika chakula kizuri kuliko vyakula vya hotelini.
Sina shaka Raymond alikuwa anawapenda sana mamantilie, lakini napata shaka kwa mambo mawili muhimu kwa nafasi yake hasa.
La kwanza ni je bado anakula kwa mamantilie hadi sasa au baada ya kuupata ubunge ameacha, lakini jambo la pili hivi watu wa hotelini ambao wanalipa kodi kubwa wanamtazamaje kwa sasa, ngoja nitamuuliza. 


