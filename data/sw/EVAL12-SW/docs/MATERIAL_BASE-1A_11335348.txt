
Wawili jela kwa kuiba madera
Hadija Jumanne, Mwananchi hjumanne@mwananchi.co.tz
Dar es Salaam. Mahakama ya Wilaya ya Ilala imewahukumu kifungo cha mwaka mmoja jela kila mmoja wakazi wawili wa Kisukuru baada ya kupatikana na hatia ya kuvunja ghala, kuiba na kukutwa na mali ya wizi.
Washtakiwa hao ni Salehe Juma (15) na Semeni Mussa (45), ambaye ni mama wa nyumbani. Mbali na kifungo hicho washtakiwa hao, wameamriwa kumlipa fidia ya Sh200,000 mlalamikaji katika kesi hiyo, Siri Amir.
Mshtakiwa Juma anadaiwa kuvunja ghala hilo na kuiba magauni tisa aina ya madera yenye thamani ya Sh120,000, khanga jozi 15 (Sh100,500), vitenge jozi tano (Sh125,000) na vitu vingine mali Amir.
Mshtakiwa Semeni inadaiwa alikutwa na khanga zinazosadikiwa kuwa za wizi.
Hakimu Mkazi, Catherine Kioja alisema ushahidi uliotolewa mahakamani hapo na mashahidi wanne umethibitisha kuwa washtakiwa hao walitenda kosa hilo.
Awali Wakili wa Serikali, Hilda Kato alidai upande wa mashtaka hauna kumbukumbu ya makosa ya nyuma ya washtakiwa. Wakijitetea mahakamani hapo, mshtakiwa wa kwanza Juma alidai ni mwanafunzi na amekaa muda mrefu gerezani, huku wa pili, Semeni akidai ni mama anayetegemewa na familia.


