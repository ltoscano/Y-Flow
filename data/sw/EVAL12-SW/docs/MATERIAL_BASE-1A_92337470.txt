
Mbinu ambazo zitasaidia upinzani kujikuza
Na WANDERI KAMAU
KATIKA msingi wa kubuni ukosoaji faafu kwa utawala ulio mamlakani, kuna mbinu kadha ambazo upinzani katika nchi yoyote ile unaweza kutumia ili kuhakikisha kuwa umejijenga kisiasa.
Jambo la kwanza ni kuratibu mfumo wa ukubalifu wa maoni tofauti kutoka kwa wanachama wake. Katika msingi huu, ikumbukwe kuwa maoni tofauti huja na mawazo tofauti ambayo huwa na manufaa mengi katika upaliliaji wa msingi wa chama au taasisi husika.
Ukiritimba wa kimaoni au kiusimamizi kamwe haujawahi kuzaa ufanisi katika mfumo wowote wa uongozi.
Hatua ya pili ni kubuni urafiki na mnaotofautiana nao katika itikadi za kisiasa au kifalsafa.
Japo ni hatua ambayo huenda ikawa na ugumu fulani kuitekeleza, ukweli ni kuwa mara nyingi humbidi mtu kunyenyekea katika juhudi za kujijenga mbele ya adui au hasimu wake. Unyenyekevu huwa haumaanishi uzumbukuku, bali ndiyo njia mwafaka zaidi ya kulainisha mazingira ya utangamano kati ya mhusika na washindani wake.
Tatu, upinzani wowote sharti utumie propaganda kujijenga.
Ni dhahiri kuwa bila matumizi ya propaganda, mfumo wowote wa kisiasa huwa kama ombwe, au gari lisilo magurudumu.
Hata hivyo, propaganda ambazo zitatumika sharti ziwe za kujenga, zenye mwegemeo wa kadri, bali si za kuchukiza, au kuzua taharuki. Baadhi ya viongozi ambao wamefanikiwa kutumia propaganda ifaavyo kujijenga ni kama Adolf Hitler, Fidel Castro, Mobutu Seseseko kati ya wengine.
Nne, upinzani sharti utumie kufeli kwa serikali kujijenga, japo kwa ukosoaji endelevu. 
Naamini kwa kutumia mbinu hizo, upinzani utaendelea kutekeleza majukumu yake kwa njia nyoofu isiyo vikwazo.
Tumeshuhudia viongozi waliojaribu kwenda kinyume na wimbi la upinzani katika ngome zao, ambapo badala ya kukubaliwa, walionekana kama wasaliti na kukataliwa kabisa.
Baadhi yao ni kama Peter Kenneth, aliyekuwa mwaniaji urais katika Uchaguzi Mkuu uliopita, ambaye licha ya kuwania katika jukwaa la mageuzi, alikataliwa katika eneo la Kati kwa misingi kuwa `hakuendana' na wimbi la kisiasa la chama cha TNA, ambalo eneo hilo lililegemea.
Mwingine ni Martha Karua, aliyepitia aliyopitia Kenneth.
Wazalendo hao hawajaisha, kwani aliyekuwa mbunge wa Rarienda Raphael Tuju, alipitia madhila yayo hayo, baada ya kuasi wimbi la chama cha ODM.
Upinzani nchini Kenya unafaa kutathmini falsafa zao.
akamau@ke.nationmedia.com


