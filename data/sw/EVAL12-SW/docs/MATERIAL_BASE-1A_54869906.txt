
Idd Simba kizimbani May 30, 2012

MWENYEKITI wa Wazee wa Mkoa wa Dar es Salaam na Waziri wa zamani wa Viwanda na Biashara, Idd Simba, amefikishwa katika Mahakama ya Hakimu Mkazi, Kisutu jijini Dar es Salaam akikabiliwa na mashitaka nane tofauti. 
Baadhi ya mashitaka hayo ni pamoja na matumizi mabaya ya madaraka pamoja na kuisababishia hasara Serikali. Kiongozi huyo ameshitakiwa chini ya Sheria ya Kuzuia na Kupambana na Rushwa namba 11, ya mwaka 2007.
Simba alifikishwa katika Mahakama ya Kisutu jana Jumanne, na baada ya kusomewa mashitaka yake alipewa dhamana ambayo alifanikiwa kukidhi masharti yake.
Kushitakiwa kwa Idd Simba kunatokana na kashfa iliyopata kurindika kuhusu UDA, kashfa ambayo baada ya kuibua mjadala mkali bungeni, ilifanyiwa uchunguzi na Kampuni ya KPMG.
Kampuni hiyo ilipewa jukumu la kuchunguza mchakato wa uuzwaji wa hisa za UDA na ripoti ya uchunguzi huo ilikabidhiwa kwa Mdhibiti na Mkaguzi wa Hesabu za Serikali (CAG).
Msingi wa uchunguzi huo ni uuzwaji wa UDA kinyume cha taratibu. Kati ya viongozi wakuu walioamuru kashfa ya UDA kuchunguzwa ni pamoja na Waziri Mkuu, Mizengo Pinda, ambaye aliamuru pia TAKUKURU na CAG, kuchunguza mchakato mzima wa uuzaji wa hisa hizo za UDA kwa kampuni ya Simon Group, Agosti mwaka jana.
Viongozi wengine wanaotajwa kuhusika na uuzwaji huo wenye utata wa hisa za UDA mbali Idd Simba ambaye ni Mwenyekiti wa UDA ni pamoja meneja mkuu, Victor Milanzi. Inadaiwa kuwa kwa pamoja, Simba na Milanzi ndiyo waliotafuta mwekezaji binafsi ili aendeshe UDA kwa faida.
Uamuzi wa kumfikisha Idd Simba mahakamani umetajwa na baadhi ya wanasiasa kuwa ni mwanzo wa vigogo kuacha kulindana na hasa ikizingatiwa kuwa Idd Simba ni kati ya viongozi wanaotajwa kuendelea kuwa na ushawishi mkubwa ndani ya Chama cha Mapinduzi.


