
Kamera za usalama kunasa walipuaji mabomu Arusha
Apr 17, 2014

VYOMBO vya Usalama vinachunguza picha za kamera za usalama (CCTV) za baa ya Arusha Night Park, muda mfupi kabla ya bomu kulipuka na kujeruhi watu 15.

Bomu hilo lilipuka katika baa hiyo maarufu mkoani Arusha, Jumapili ya Aprili 13 saa 1:30 usiku wakati wateja wakiendelea kuangalia mechi ya soka ya Ligi Kuu ya Uingereza, kati ya timu za Chelsea na Swansea.

Taarifa zilizofikia Raia Mwema kutoka vyanzo kadhaa zinadai kuwa tayari makechero wa polisi kwa kushirikiana na wale wa Idara ya Usalama wa Taifa wanachunguza sehemu ya matukio ya picha hizo, kabla na baada ya bomu hilo kulipuka.

Habari hizo zinadai kuwa sehemu ya picha hizo zinaonyesha watu wawili waliokuwa na mfuko (bag) mweusi wakionekana kuweka mfuko huo katika moja ya sehemu za baa hiyo na muda mfupi baadaye kulitokea mlipuko.

“Uwezekano wa tukio hilo kunaswa na kamera za usalama ni mkubwa sana na tunaweza kuwatambua wahusika hata kwa sura zao kwa sababu picha zinaonyesha kuwa kuna watu wawili walionekana wakiweka mfuko mweusi na baada ya muda kutokea mlipuko huo,” alisema mtoa habari wetu.

Aidha kitu kinachodhaniwa pia kuwa ni bomu kiligundulika katika baa nyingine ya Washington iliyopo jirani na kituo kikuu cha mabasi madogo katikati ya mji wa Arusha siku hiyo hiyo, usiku wa saa tano.

Akizungumzia tukio hilo katika mkutano wake na waandishi wa habari jana Mkurugenzi wa Upelelezi wa Makosa ya Jinai nchini (DCI) Isaya Mungulu alithibitisha makechero kuchunguza picha za kamera za usalama katika baa hiyo.

“Ni kweli tumechukua matukio yote yaliyorekodiwa na kamera hiyo ya usalama lakini bado tuko katika hatua za mwanzo za uchunguzi wetu, hatuwezi kwa sasa kutangaza hadharani hatua tuliyofikia,”alisema Mungulu.
Alisema katika tukio hilo, watu 15 walijeruhiwa na kati hao saba wameruhusiwa kutoka hospitali baada ya matibabu wakati wengine waliobaki bado wanapatiwa matibabu katika Hospitali ya Mkoa ya Mount Meru na St. Elizabeth.

Alisema uchunguzi wa awali unaonyesha kitu kilicholipuka katika baa hiyo ni bomu la kutengenezwa kienyeji na hata kilichogundulika katika baa ya Washington pia ni bomu la kutengenezwa kienyeji ingawa halikulipuka.

“Tunaomba Wa tanzania wavute subira, tunaelewa kuwa watu wanashauku ya kufahamu nani wako nyuma ya matukio haya, polisi pamoja na vyombo vya usalama vina jitihada kubwa kuhakikisha kuwa wahusika wanakamatwa,” alisema.

Kuhusu jeshi hilo kushindwa kuwakamata watuhumiwa katika matukio ya milipuko ya awali iliyokea Arusha, Mungulu alisema hata wahalifu na walioko nyuma ya matukio haya ni werevu na wana akili za kukwepa mkono wa dola.

“Hata walioko nyuma ya matukio haya ni werevu na wana akili, ila tutawatafuta na kuwafikisha mbele ya mkono wa sheria pale tutakapowatia mbaroni,”alisema.

Tukio la mwishoni mwa wiki ni la nne kwa bomu kulipuka mjini Arusha ambapo katika tukio la kwanza aliyekuwa Katibu wa Bakwata Mkoani Arusha Abdulkarim Njonjo alipukiwa na bomu la kutengenzwa kienyeji na kujeruhiwa vibaya usoni.

Katika tukio la pili mwezi Mei mwaka jana bomu la mkono lilirushwa katika Kanisa Katoliki la Joseph Mfanyakazi Parokia ya Olasit ambapo waumini watatu walipoteza maisha na wengine zaidi ya 60 kujeruhiwa vibaya.

Katika tukio hilo Balozi wa Vatican nchini Askofu Fransesco Padilla na Askofu Mkuu wa Jimbo la Arusha Josephat Lebulu hawakupata madhara yoyote.

Tukio lingine ni la bomu kurushwa katika mkutano wa kampeni wa Chama cha Demokrasia na Maendeleo (CHADEMA) katika viwanja vya Soweto ambapo watu wanne walifariki dunia na wengine zaidi ya 50 kujeruhiwa.

Hadi sasa katika matukio yote hayo hakuna mtuhumiwa aliyekamatwa na hakuna kikundi chochote kilichowahi kutangaza kuhusika nayo.


