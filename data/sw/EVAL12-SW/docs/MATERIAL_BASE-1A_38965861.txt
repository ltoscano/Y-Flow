
Mutharika atangazwa rais mpya wa Malawi
Na AFP
BLANTYRE, Malawi Kiongozi wa Chama cha Democratic Progressive Peter Mutharika alitangazwa mshindi Ijumaa katika uchaguzi wa urais wa Malawi uliokumbwa na utata baada ya kumshinda Rais Joyce Banda.
Mutharika, ambaye ni kakake aliyekuwa rais, Bingu wa Mutharika, alitwaa asilimia 36.4 ya kura zilizopigwa dhidi ya asilimia 20.2 alizotwaa Banda, tume ya uchaguzi ilisema.
Matokeo hayo yalitangazwa dakika kadha baada ya Mahakama Kuu kukataa jaribio la mwisho la kuzuia kutolewa kwake na kuruhusu muda wa kuhesabu. Mkuu wa tume ya uchaguzi Maxon Mbendera alimtangaza Mutharika kama “rais aliyechaguliwa” baada ya shughuli ya wiki iliyopita ya kupiga kura, ambayo Banda alisema ilisheheni “visa vingi vya ukiukaji kanuni za uchaguzi” na “usiotambulika”.
NAFASI YA TATU Matokeo yalionyesha kuwa, Banda alichukua nafasi ya tatu baada ya kushindwa na Lazarus Chakwera wa Chama cha Malawi Congress (MCP), aliyekusanya asilimia 27.8 za kura hizo. 
Msemaji wa chama, Jessie Kabwila alieleza wanahabari kwamba MCP, iliyokuwa imewasilisha ombi la kuhesabiwa tena kwa kura hizo, itapinga matokeo hayo kortini.
“Tumetamaushwa kwa sababu huu si uchaguzi wa haki.
Tutapigana vita kwa kutumia mbinu za kisheria...hatutakubali hili bila kuchukua hatua yoyote.” Mutharika amepangiwa kuchukua ushukani wa taifa hilo fukara la kusini mwa Afrika huku akiandamwa na shtaka la jinai.
Ndugu huyo mwenye umri wa miaka 74 wa rais wa zamani Bingu wa Mutharika anashtumiwa kwa kujaribu kuficha kifo cha kaka yake mamlakani miaka miwili iliyopita katika jaribio la kumzuia Banda — aliyekuwa naibu rais wakati huo— kuchukua mamlaka.
Banda alifaulu na kuchukua usukani kwa mujibu wa kanuni ya katiba na kumfutilia mbali kutoka kwa usimamizi waziri huyo wa maswala ya kigeni wa zamani.
Mutharika, ambaye ni profesa wa sheria na waziri mteule wa zamani, anakabiliwa na mashtaka ya ziada ya uchochezi na kula njama ya kutekeleza uhalifu pamoja na maafisa wengine.
Kesi hizo zingali hazijakamilishwa lakini wachanganuzi wanasema pana uwezekano mkubwa kwa kesi hizo kuwekwa kando kwa sababu marais wa hufurahia haki inayowakinga dhidi ya kushtakiwa kwa muda wote walio katika hatamu.
Kuna tetesi kwamba pindi Mutharika achukuapo mamlaka huenda akabadilisha mambo dhidi ya Banda na kufanya ashtakiwe na ufisadi kuhusu sakata ya zaidi ya Sh2.4 bilioni almaarufu “Cashgate”.
Banda amedai kutambuliwa kwa kufichua ulaghai huo ambapo fedha zilipotelea mifukoni mwa maafisa wa Serikalini. Lakini wahakiki akiwemo Mutharika, wanasema fedha hizo ziliwekwa katika hifadhi ya chama cha Banda, ya fedha za vita vya uchaguzi.


