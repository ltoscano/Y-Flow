
Serikali ina njama fiche kufunga mashirika
IMEKUWA kawaida kwa mataifa kote duniani kutumia kisingizio cha kukabiliana na ugaidi na kuimarisha usalama kukandamiza raia.
Marekani kwa mfano ilitumia shambulio la kigaidi la Septemba 11, 2001 kukiuka haki za kibinadamu maeneo mengi duniani, kukamata watu na kuwazuilia bila kuwafungulia mashtaka, na pia kuua washukiwa kwa ndege maalum bila kuwafikisha kortini.
Hapa Kenya, baada ya kuongezeka kwa mashambulio ya kigaidi hasa kutoka kwa kundi la Al-Shabaab, serikali inaonekana kufuata njia sawa.
fiche kufunga mashirika Imeweka kando Katiba Mpya ambayo iliwapa Wakenya uhuru mwingi na kuweka msingi bora wa kidemokrasia.
Mwanzo imepigia debe Mswada wa Usalama ambao unaondoa haki nyingi zilizohakikishwa kwenye katiba. Maafisa wa usalama watapewa uhuru mwingi katika kuwakamata na kuwazuilia washukiwa wa ugaidi na uhalifu unaodaiwa kuhatarisha usalama wa taifa.
Aidha, vyombo vya habari vinakabwa koo na havitakuwa na uhuru wa kuamua ni habari gani zitapeperusha kwa wasomaji, watazamaji na wasikilizaji.
Wimbi la mswada huo likiwa halijapita, serikali kupitia Bodi ya Kudhibiti Mashirika Yasiyo ya Kiserikali imepiga marufuku mashirika zaidi ya 500 ambao imedai hayajatimiza sheria zilizowekwa.
Na kama ilivyotarajiwa, kisingizio cha usalama kilitumiwa hapa, huku mashirika 15 yakidaiwa kutumiwa kufadhili ugaidi.
Ni jambo la kushangaza kwamba bodi hii imekuwepo lakini ni siku moja tu ambapo iliamua mashirika haya yanafaa kufungwa wakati mmoja.
Jibu ni moja tu.
Kwamba mengi ya mashirika haya yana ushirika wa karibu na upinzani na pia mashirika ya kutetea haki za kijamii yanayokashifu Serikali kila wakati.
Serikali haijali kwamba vijana wengi watapoteza ajira.
Ukidadisi pia matukio haya yote kwa kina, yanafanyika baada ya Rais Kenyatta kuondolewa mashtaka katika mahakama ya ICC, ishara kwamba sifa zake kamili zinajitokeza sasa.
Sababu kuu ya kuingiza usalama katika kila jambo la kukandamiza raia huwa kwamba hakuna anayetaka kufa au hata kudhuriwa.
Hii huwafanya raia kupumbaa wanapopokonywa haki zao.
Tumewasikia wengi wakisema ni heri serikali ifunge maisha washukiwa wa ugaidi na hata isikize yote tunayosema kupitia simu, mradi tuwe salama.
Nawapa hongera nyote msemao hivi.


