
Harambee inahitajika kulipiza Lesotho kisasi wanaporudiana
TIMU ya Harambee Stars inaanza maandalizi ya wiki moja juma hili ili kupata makali ya kulipiza kisasi dhidi ya Lesotho katika raundi ya pili ya kutafuta tiketi ya kufuzu kwa makundi ya kusaka kushiriki fainali za Kombe la Afrika za mwaka ujao.
Na JOHN ASHIHUNDU
Baada ya kichapo cha bao 1-0 ugenini katika mkondo wa kwanza, Wakenya wanasubiri ushindi katika mechi ya marudiano itakayochezewa Nyayo mnamo Jumapili hii ya Agosti 3.
Mshindi hapa kwa jumla atafuzu kuingia hatua ya makundi ya mtoano.
Vijana wa nyumbani watatakiwa kufanya kile ambacho Wakenya wengi wanataka wakifanye, nacho ni ushindi ili kufuzu kwa fainali za mwaka ujao.
Kwenye hatua ya makundi, endapo Stars itaitoa Lesotho, itapangwa katika Kundi C linalojumuisha Burkina Faso, Angola na Gabon.
Harambee Stars inahitaji ushindi wa mabao 2-0 baada ya kupoteza mechi ya mkondo wa kwanza mjini Maseru, Lesotho.
WASINDIKIZAJI
Wakenya wataungojea ushindi huo kwa hamu kubwa kwani wamechoka na kuona timu yao kuwa wasindikizaji kwa miaka mingi.Ili kufika hatua hiyo, Stars inahitaji kujitoa kwa nguvu zaidi, ikizingatia miaka ya karibuni imekosa kufunga mabao yanayoridhisha.
Stars walikuwa na nafasi nzuri ya kucheza fainali za Kombe hilo mwaka uliopita, lakini ikatolewa na mabingwa wa bara, Nigeria baada ya sare ya 1-1 na kushindwa 1-0 Nairobi.
Wakati Stars wakitafuta kushiriki kwa mara ya sita, Lesotho watakuwa wakitafuta kushiriki kwa mara ya kwanza.
Tukitazama kiufundi, tunapata Stars wako vizuri zaidi kutokana na nafasi yao katika viwango vya kimataifa vya FIFA ikilinganishwa na wapinzani wao.
Stars ambayo iliifurumisha Comoros kwenye kampeni ya kufuzu kwa raundi ya pili baada ya ushindi wa 1-0 na sare ya kutofungana.
Katika viwango vya ubora wa soka vilivyotolewa na FIFA, Lesotho wapo katika nafasi ya 131 huku Kenya ikiwa nafasi ya 95 hali ambayo inaufanya mchezo ujao kuwa mkali.
Wakenya wangali na matumaini licha ya timu kutocheza vizuri kutokana kubadilishwa kwa mara kwa mara.
Wengi wanamtarajia kocha kutumia mfumo wa kuchanganya damu changa na ile ya wakongwe, mfano ambao awali ulisaidia sana timu hii kiasi cha kufika mbali awali.
Licha ya kuwa timu hiyo haikufika mbali katika michuano mbali mbali msimu uliopita, lakini hata hivyo ilionekana dhahiri kuanza kujengeka.
Mfumo wa sasa wa kuibua wachezaji chipukizi wasiokuwa siyo tu majina bali hata uzoefu wa Ligi Kuu haiufai kabisa na umefeli mara kwa mara.
Wachezaji wanatakiwa wajitolee na kucheza kwa ari kubwa kwa kuzingatia ushindi unapatikana kwenye mechi hiyo muhimu.
Itakuwa muhimu kwa vijana wetu kuhakikisha wanacheza kwa ushirikiano na uelewano.
Wakenya wote tuna imani Stars watafanya vizuri, kwa vile hiyo tu ndio njia ya kufuzu, hivyo tunawaombea hesri wavhezaji wetu wajue mashabiki wako nyuma yao.
Wasimamizi wa soka nchini Kenya wanapaswa kuharakisha kutetea kocha, Adel Amrouche wa Harambee Stars kufuatia marufuku ya CAF ya mwaka mmoja.
CAF imemsimamisha raia huyo wa Ubelgiji kufuatia kwa madai ya kumtemea mate mwamuzi timu hiyo ya taifa ikicheza na Comoros mwezi Mei.
Kocha huyo alikuwa akitumikia marufuku ya mechi mbili uchunguzi zaidi ukiendelea na hakuwa Maseru timu yake ikicheza na Lesotho na kushindwa 1-0 ugenini.
Uamuzi wa kumpiga marufuku ya mwaka mmoja ulitolewa mwishoni mwa juma lililopita katika makao makuu ya CAF jijini Cairo.
Kikao hicho chini ya mwenyekiti Raymond Hack wa Afrika Kusini kimeipatia Kenya siku tatu kukata rufani kumtetea.
Wakati huo huo, CAF imemteuwa refa, Hudu Munyemana kusimamia pambano la marudiano dhidi ya Lesotho.
MARUDIANO
Mechi hiyo ya marudiano itachezwa Agosti 3 mjini Nairobi.
Refa huyo wa kimataifa atasaidiwa na Yanoussa Moussa, Joseph Fuanta Lambi Oussa na Christopher Nde wote kutoka Cameroon.
Kayijuka Gaspard kutoka Rwanda ametajwa kama kamishna wa pambano hilo.
Kwa mara nyingine, kocha Adel Amrouche atakuwa nje akitazama mechi hiyo kama shabiki wa kawaida baada ya kupigwa marufuku CAF kwa utovu wa nidhamu.
Naye kocha wa timu ya Lesotho Seephephe Matete amejipiga kifua na kudai vijana wake wako tayari kuikabili Harambee Stars ili wafuzu..
Akihojiwa na mtandao wa Cafonline, kocha huyo alionya Harambee Stars wasitarajie kupata mteremko katika mechi ya marudiano.
"Ushindi wetu dhidi ya Wakenya haukuwa wa kubahatisha. Tuko tayari kuwachinjia kwao nyumbani ili kudhihirisha sisi ni mamba (crocodile) na tunaweza kuumiza mnyama yeyote anayejaribu kutuchokoza tukiwa kwa maji," akasisitiza.


