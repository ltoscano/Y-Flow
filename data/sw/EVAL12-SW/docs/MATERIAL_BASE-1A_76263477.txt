
Okwiri azoa Sh135m kabla ya fainali
BONDIA profesheno Rayton Okwiri anayezichapa katika uzani wa welter na ambaye amefika fainali ya mashindano ya kulipwa ya ndondi (AIBA pro-boxing) amejihakikisha kitita cha Sh135 milioni (Dola za Amerika 1.5 miloni) kabla ya kumenyana na Onur Sipal wa Uturuki hapo Januari 23, mjini Baku, Azerbaijan.
Okwiri alisema hapo awali kwamba katika mashindano ya mchujo atalipwa Sh450,000 (Dola 5000) bila kujali kama ameshinda ama ameshindwa.
Amecheza mara tatu tangu ateuliwe kuchapana katika ulingo wa kimataifa mwaka jana.
Kwenye fainali hiyo Okwiri atapigana raundi nane dhidi ya Sipal, hii ikiwa marudiano kwa mabondia hawa wawili.
Sipal alimshinda Okwiri walipokutana kwenye mchuano wa pili wa mshaindano haya ambayo ni ya kwanza kabisa kuandaliwa na Chama cha Ndondi cha Kimataifa (AIBA).
Mashindano haya pia yatatumika kuchagua mabondia wawili bora katika kila uzani watakaoshiriki katika mashindano ya Olimpiki yatakayofanyika mjini Rio de Janeiro, Brazil, mwaka ujao.
Kuna uzani kumi, kuanzia light fly hadi super-heavy.
Hadi Jumatano, Okwiri na mkukufunzi wake, Patrick Maina, walikuwa wakifanya mazoezi, katika ukumbi wa ndondi wa Pal Pal, Pumwani, Nairobi.
Maina alisema: “Mashindano hayo ya raudi nane si rahisi. Lazima tujikakamue.” Okwiri alionekana kufanya mazoezi ya kutosha na sasa ni kungonja siku ambayo kwake ni kama siku ya mavuno.
Bondia wa Kenya wengine ambao wamejumuishwa kwenye mashindano haya Benson Gicharu (Polisi) anayezichapa katika uzani wa bantam Nick Abaka wa Jeshi (KDF) anayezabana kwenye kivumbi cha middle.
Gicharu amepangiwa kusafiri hapo Jumapili hadi Paris, Ufaransa, atakapopigana na Seleuk Eker (Mturuki) katika shindano lao la mwisho la michujo.
Abaka naye ataelelekea mji mkuu wa Uturuki, Istanbul, Januari 17.
Pigano la Abaka litakuwa Januari 23. 


