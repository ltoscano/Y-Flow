Mkurugenzi Ukerewe aripoti, kutoa mikakati

Imeandikwa na Jovither Kaijage, Ukerewe

Imechapishwa: 20 Septemba 2016

MKURUGENZI Mtendaji wa Halmashauri ya Ukerewe, Frank Bahati ametoa agizo kwa wakuu wa idara zote za halmashauri hiyo, wapeleke taarifa za miezi sita iliyopita pamoja ya mpango kazi wa miezi mitatu ifikapo Oktoba 3 mwaka huu.

Agizo hilo alilitoa jana wakati alipokabidhiwa ofisi na Kaimu Mkurugenzi Joseph Song’ola Nyango ambaye ni Mkuu wa Idara ya Ardhi na Maliasili, huku akidai kuwa wakati umefika wa kuifanya Ukerewe kuwa mpya na kuondokana na dhana ya wilaya hiyo kuwa ya mwisho kimkoa katika kuchangia pato kwa Taifa.
“Nataka ifikapo Oktoba 3, saa 3:00 asubuhi niwe nimepatiwa taarifa ya kuanzia Februari mwaka huu, pamoja na mpango kazi wa miezi mitatu ijayo, maana inaonesha halmashauri hii imekuwa na uzembe wa utendaji kazi pamoja na utunzaji wa nyaraka. Juzi nilipokuwa kwenye ofisi ya Mkuu wa Mkoa wa Mwanza nimepokea barua za malalamiko juu ya suala la utoaji wa huduma duni,” alisema.
Aidha Bahati ambaye kitaaluma ni mwanahabari kabla ya kukabidhiwa ofisi, alitembelea Soko kuu la Nansio na hospitali ya wilaya na alikumbana na changamoto nyingi za wananchi na watumishi wa umma.
Akiwa hospitalini hapo, Bahati alielezwa na Kaimu Mganga Mkuu wa wilaya hiyo, DkTitus Kaniki kuwa idara hiyo ina upungufu wa asilimia 58 ya watumishi wa kada zote, ufinyu wa bajeti unaosababisha kushindwa kulipa deni la Sh milioni 80 zikiwa ni madai ya stahiki mbalimbali za watumishi. 
Mwenyekiti wa Soko Kuu la Nansio, Victor Mganyizi alisema wafanyabiashara wa eneo hilo wanakabiliwa na ukosefu wa huduma za maji safi na miundombinu ya maji taka pamoja na usalama kuwa mdogo wa mali zao kwa kukosa ulinzi wa uhakika.
Akithibitisha madai hayo mmoja wa wafanyabiashara wa soko hilo Mary Faustin, alisema pamoja na kulipa ushuru wa Sh 6,000 kwa kibanda kila mwezi huku kila meza ya soko kuu ikilipiwa pango Sh 5,000 na ushuru wa Sh 3,000 kila mwezi, hawapati huduma hizo.


