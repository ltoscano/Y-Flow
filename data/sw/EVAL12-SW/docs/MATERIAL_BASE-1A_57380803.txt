
Zitto ahaha kusaka Rais
Aug 19, 2015

KUNA uwezekano mkubwa kuwa mgombea urais kupitia chama kipya cha ACT-Wazalendo asiwe Profesa Kitila Mkumbo anayetangazwa sasa na badala yake akaja mtu mwingine, Raia Mwema linafahamu.
Juzi Jumatatu, Katibu Mkuu wa chama hicho, Maingu Samson Mwigamba, alichukua fomu ya urais katika Ofisi za Tume ya Taifa ya Uchaguzi (NEC) kwa niaba ya chama chake, huku jina la mhadhiri huyo wa Chuo Kikuu cha Dar es Salaam likiwa linatajwa kuwania nafasi hiyo.
Hata hivyo, gazeti hili limeambiwa kuwa kimsingi ACT-Wazalendo bado hakijampitisha rasmi Profesa Mkumbo kuwania nafasi hiyo na badala yake anaweza kuwa mwanasiasa mwingine anayeweza kubeba misingi ya chama hicho. 
Juhudi za chama hicho kumsaka mgombea urais atakayekibeba zinaongozwa na Kiongozi Mkuu wa ACT, Zitto Kabwe, ambaye inadaiwa kwa siku nne zilizopita amekuwa akifanya mawasiliano usiku na wanasiasa mbalimbali anaodhani wanaweza kubeba bendera ya chama chake.
Zitto mwenyewe ana umri chini ya miaka 40, jambo linalomwondolea sifa ya kuwa mgombea katika uchaguzi wa mwaka huu.
Kwenye mkutano wa Kamati Kuu ya ACT uliofanyika wiki iliyopita jijini Dar es Salaam, wajumbe wa chama hicho walidai kuwa endapo chama chao hakitasimamisha mgombea urais, kuna uwezekano wa kupotea katika ramani ya kisiasa.
Hata hivyo, gazeti hili limeambiwa pia kwamba wapo wajumbe wengine walioona kuwa chama chao bado hakina uwezo wa kirasilimali kushiriki katika uchaguzi huo; labda kama atapatikana mgombea mwenye hadhi ya kitaifa.
Zaidi ya Kitila, Raia Mwema wajumbe wa Kamati Kuu ya ACT pia walikuwa wakitaja majina ya wanasiasa kama Anna Mghwira ambaye ni Mwenyekiti wa chama hicho, Mdhibiti na Mkaguzi Mkuu wa Hesabu za Serikali (CAG) mstaafu, Ludovick Utouh pamoja na Mbunge wa Afrika Mashariki, Makongoro Nyerere.
Akizungumza na gazeti hili juzi Jumatatu, Zitto alikiri kuwapo kwa mijadala ndani ya chama chake kuhusu kugombea urais na kwamba wanatafuta mtu ambaye ataendana na sera zao.
“ Hatuwezi kuweka mgombea ambaye hataendana na itikadi yetu. Ni lazima awe mtu ambaye Wa tanzania watasema kweli ACT-Wazalendo inatenda inachokisema. Ni lazima awe mtu ambaye wananchi watamwona anafaa.
“ Ingekuwa hatuko makini, tungepata kwa yeyote lakini sisi tumesema hapana. Kuna watu wametuomba kuja kwetu kwa lengo la kutaka tuwapitishe kuwania urais lakini sisi tumekataa. Ijumaa tutarudisha fomu na jina mtalijua,” alisema Zitto kwa kujiamini.


