bunge la katiba: Jinsia yalitikisa Bunge Dodoma

November 3, 2014

KIPENGELE cha jinsia katika Bunge Maalumu la Katiba, kimeibua mtafaruku baada ya wajumbe wanawake wa Bunge hilo kusimama na kuanza kuimba wimbo unaosisitiza kutaka haki zao. Hali hiyo ilijitokeza bungeni mjini Dodoma jana katika semina ya uwasilishwaji wa rasimu ya kanuni iliyopendekezwa mwishoni mwa wiki iliyopita ili wajumbe waweze kutoa mapendekezo. Wajumbe hao wanawake walifikia hatua hiyo baada ya mjumbe wa Bunge hilo, Bw. Ezekiel Wenje kusimama na kusema wajumbe wote ni sawa hivyo hakuna sababu ya kupitisha kipengele kinachodai mwanamke apewe kipaumbele. Alisema hakuna jambo la ajabu kama kumchagua mwanamke kuwa Mwenyekiti au Makamu Mwenyekiti, bali wanatakiwa kugombea nafasi hizo na kushindana kwa hoja na mtu achaguliwe kutokana na uwezo wake si kwa kipaumbele. “Uwiano utakaokuwepo ni pande mbili za Muungano ambao ni Zanzibar na Tanzania Bara, hivyo suala la jinsia halipo, kama ni uongozi wote wagombee washindane kwa hoja na uwezo wao si kumchagua kwa vile ni mwanamke,” alisema Bw. Wenje. Hata hivyo, baada ya kutoa hoja yake wanawake wote walisimama na kuanza kupiga kelele wakiimba “Tunataka haki yetu”, ndipo Mwenyekiti wa muda wa Bunge hilo Bw. Pandu Ameir Kificho aliposimama na kuanza kuwatuliza. Bw. Kificho alisema haki itatendeka kwa mujibu wa sheria ambayo haijapendelea mwanamke wala mwanamume bali kila mmoja ana uwezo wa kuwa Mwenyekiti au Makamu Mwenyekiti kwani nafasi hizo ziko wazi. Aliwataka wajumbe wa Bunge hilo kuwa makini na kuamua kwa busara jambo hilo ili waweze kufikia makubaliano ya kanuni hizo bila kulumbana na kusababisha matatizo ndani ya Bunge. Mjumbe mwingine, Bi. Anna Abdallah, alisema hakuna mtu ambaye atachaguliwa kutokana na jinsia yake, bali kila mmoja atagombea na akitokea mwenye uwezo achaguliwe. Dkt. Asha-rose Migiro ambaye pia ni mjumbe wa Bunge hilo na Waziri wa Katiba na Sheria, alisema watu wasipende kupindisha sheria kwani kila kitu kinafanyika kwa mujibu wa sheria na kanuni zilizowekwa. Aliwataka wajumbe wa Bunge hilo kutumia busara na hekima katika kujadili vipengele hivyo ili waweze kupata viongozi wenye uwezo wa kuongoza Bunge na wananchi wapate katiba wanayoitaka. 


