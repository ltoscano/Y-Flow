
Majaliwa: Rubada itaangaliwa upya

Imeandikwa na Mwandishi Wetu

Imechapishwa: 28 Septemba 2016

WAZIRI Mkuu, Kassim Majaliwa amesema Serikali itapitia upya sababu za kuanzishwa kwa Mamlaka ya Bonde la Mto Rufiji (Rubada) baada ya mamlaka hiyo kuendeshwa kwa ubabaishaji. 

Hatua hiyo imetokana na mamlaka hiyo, kushindwa kusimamia uendelezaji wa bonde hilo na kusababisha malalamiko kutoka kwa wananchi. Majaliwa alitoa kauli hiyo mapema wiki hii wakati akizungumza kwenye mkutano wa hadhara uliofanyika Ikwiriri, mkoani Pwani.
Alisema baada ya mapitio hayo, shughuli za mamlaka hiyo zitahamishiwa kwenye mamlaka nyingine za serikali, kwani Rubada imeshindwa kufanya kazi hiyo kwa muda mrefu.
“Rubada wamepewa ardhi lakini wameshindwa kuiendeleza, tutafanya upya mapitio ya kuanzishwa kwake,” alisema.
Akizungumzia kuhusu Kampuni ya Agro Forestry Plantation inayotaka kujenga kiwanda cha sukari wilayani Rufiji, aliitaka kampuni hiyo kuhakikisha asilimia 60 ya watumishi watakaowaajiri wawe ni vijana wa wilaya hiyo.
Katika hatua nyingine, Majaliwa amemuagiza Waziri wa Ardhi, Nyumba na Maendeleo ya Makazi, William Lukuvi kwenda wilayani Rufiji kutatua mgogoro wa mpaka kati ya Wilaya ya Mkuranga na Ikwiriri. Alitoa agizo hilo baada ya kupokea malalamiko kutoka kwa wananchi wa Ikwiriri kuhusu kutotatuliwa kwa mgogoro huo uliodumu kwa muda mrefu.
Mkurugenzi wa halmashauri ya wilaya hiyo, Rashidi Salum alimweleza Waziri Mkuu kuwa, mgogoro huo umeshatatuliwa katika ngazi ya wilaya na hatua iliyosalia ni kwa Waziri wa Ardhi kufika na ramani ili kutoa uamuzi.


