
DPP apinga dhamana ya anayedaiwa kuua mkewe
MKURUGENZI wa mashtaka ya Umma (DPP) Keriako Tobiko jana alipinga vikali ombi la mwenye baa anayeshtakiwa kumuua mkewe ambaye alikuwa wakili.
Bw Tobiko alisema ikiwa Bw Erustus Nguro Odhiambo almaarufu Baba Billy ama Ediot ataachiliwa kwa dhamana atawatisha mashahidi walioshuhudia kisa jinsi alivyotekeleza mauaji hayo.
“Mshtakiwa atawatisha mashahidi watakaotegemewa na serikali kuthibitisha kesi dhidi ya Odhiambo,” akasema wakili Catherine Mwaniki anayeongoza kesi hiyo kwa niaba ya DPP.
Bw Mwaniki alimweleza Jaji Luka Kimaru kuwa “DPP atategemea jamaa za marehemu Linda Wanjiku Irungu walioshuhudia kisa hiki. Ikiwa mshtakiwa ataachiliwa kisha arudi katika mtaa wa Buruburu alipokuwa akiishi na marehemu wote wataingiwa na woga na kukataa kufika mahakamani.” Wakili huyo alisema dada yake Linda alishuhudia jinsi mshtakiwa alivyompiga marehemu risasi kisha akamburura huku akimkanyaga tumbo. 
“Baadhi ya mashahidi walimsikia mshtakiwa akimtisha Linda kwamba atamuua na wakashuhudia akimuua. Ikiwa mashahidi hawa watamwona mshtakiwa akiwa nje basi wataogopa kufika mahakamani,” akasema Bi Mwaniki.
Akasema kiongozi huyo wa mashtaka, “Mshtakiwa aliwazuia jamaa wa marehemu wakimplekea hospitali.
Alikuwa ameegesha gari lake nje ya nyumba alipomuua marehemu. Alijaribu kuwazuia lakini wakamkwepa hadi hospitali ya Jamaa ambapo Linda alitangazwa amefariki.” Uamuzi ni Februari 3.
Na RICHARD MUNGUTI


