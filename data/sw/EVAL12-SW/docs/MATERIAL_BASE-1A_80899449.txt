Kinana afunguka
May 09, 2013

TAKRIBAN wiki moja tangu Waziri Kivuli wa Wizara ya Maliasili na Utalii na Mbunge wa Iringa Mjini, Mchungaji Peter Msigwa, kudai ndani ya Bunge kwamba Katibu Mkuu wa Chama cha Mapinduzi (CCM), kanali mstaafu Abdulrahman Kinana, anahusika katika utoroshaji wa pembe za ndovu, Katibu Mkuu huyo amevunja ukimya dhidi ya tuhuma hizo.
Mbali na kukanusha tuhuma hizo, Kinana anasema anatambua kazi hiyo ya kumchafua itaendelea kwa sababu wanaofanya hivyo wamebaini yeye ni tishio kimkakati dhidi ya siasa alizoziita nyepesi na za majitaka zinazoendeshwa na baadhi ya viongozi wa Chama cha Demokrasia na Maendeldeo (CHADEMA).
Katika tuhuma zake bungeni wakati wa uwasilishaji wa makadirio ya mapato na matumizi ya bajeti ya Wizara ya Maliasili na Utalii wiki iliyopita, Msigwa alidai kwamba mwaka 2009 shehena ya pembe za ndovu zenye uzito wa tani nne kutoka Tanzania na Kenya ziliripotiwa kukamatwa na vyombo vya usalama vya Vietnam na kwamba Kinana anahusika na tukio hilo.
Alisema shehena hiyo ilikamatwa ikisafirishwa na kampuni ya wakala wa meli iitwayo Sharaf Shipping Co. Ltd inayomilikiwa na Kinana.
Maelezo ya Kinana
Wiki hii Raia Mwema ilimtafuta Kinana, ili pamoja na mambo mengine, kusikiliza upande wake wa maelezo kuhusiana na tuhuma hizo zilizotolewa bungeni, na ambazo pia zimekuwa zikizungumzwa mitaani mara kwa mara.
Alisema Kinana kuhusu tuhuma hizo: “Ni uongo na uzushi uliotengenezwa maalumu kuchafua jina langu na kunivunja nguvu ili nisiendelee na kazi yangu ya sasa ya kuisaidia nchi kiuongozi.
“Tuhuma zote hizi zina malengo ya kisiasa tu. Kwa bahati nzuri Wa tanzania wanajua historia yangu kuliko hata ninavyoijua mimi na kwa kweli Wa tanzania hao ndio watakaonihukumu.
“Naamini Wa tanzania wanajua kwamba Msigwa na chama chake (CHADEMA) lengo lao ni kunipaka matope. Jambo la pili; ni kutafakari kwa usahihi hatua yao. Kwamba kwa sababu wanajua ni uongo, hawakuwa na ujasiri wa kuzungumza mapema na wametumia mwavuli wa kinga za Bunge kutengeneza na kusambaza uongo huu,” alisema Kinana na kuongeza:
“Ili kudhihirisha malengo binafsi ya kisiasa na si maslahi ya nchi, Msigwa ametumia kurasa 20 kati ya 40 za hotuba yake bungeni kumsema mtu mmoja tu. Alimjadili mtu kwa kumzushia, ni dhahiri wameshindwa kujibu hoja za Wa tanzania na kutatua changamoto zinazowakabili na badala yake wameamua kujishughulisha na siasa za majitaka.
“Ninawahakikishia naelewa kazi hii (siasa za majitaka) itaendelea, lakini wajue hawatanikatisha tamaa wala kupunguza juhudi zangu za kutumikia Wa tanzania. Wa tanzania hawapendi tabia ya uongo, wengi wamewasiliana nami na wamesikitishwa na mwenendo wa tabia yao hiyo.”
Alipoulizwa ni kwa nini anaamini CHADEMA kupitia kwa Msigwa wanamchafua na kama kuna ushirikiano kati ya baadhi ya wanaCCM katika kuendesha kampeni hiyo dhidi yake, Kinana alijibu: “Wameona mimi ni tishio na ndiyo maana wametumia na wanaendelea kutumia nguvu kubwa kunichafua, tena hata kupitia Bunge. Kati ya mambo ambayo nina uhakika nayo ni kwamba, nimeamua kufanya kazi ambayo bila shaka itawaathiri na dalili ziko wazi, wameanza kunigeuza mtaji wao wa kisiasa.
“Unajua katika medani za kivita jeshini kunakuwa na lengo, na katika mapambano unaweza kuondolewa kwenye lengo lako. Wanaweza kutumwa askari wakapiga risasi hovyo kushoto na kulia ili ushtuke na kupoteza lengo na kuanza kuhangaika na risasi hizo za rasharasha. Mimi nasema nimeshatambua mbinu zao, hii kijeshi tunasema deception plan (mpango hadaa).”


