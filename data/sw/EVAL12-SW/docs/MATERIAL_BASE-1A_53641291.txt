
Tucta yataka mazingira bora
Salum Maige, Mwananchi smaige@mwananchi.co.tz
Geita. Shirikisho la Vyama vya Wafanyakazi Tanzania (Tucta) mkoani hapa limeitaka Serikali kuangalia upya mazingira magumu yanayowakabili wafanyakazi yakiwamo madeni ya mishahara.
Akisoma risala katika maadhimisho ya Siku ya Wafanyakazi Duniani ambayo kimkoa yalifanyika katika uwanja wa Shule ya Msingi Kalangalanga mkoani hapa juzi, Katibu wa Chama cha Walimu Tanzania (CWT) Wilaya ya Geita, John Kafimbi alisema wafanyakazi wengi hawana mikataba hususan migodini na madereva. 
“Tunaiomba Serikali kusogeza Huduma ya Tume ya Usuluhishi na Uamuzi Mahali pa Kazi (CMA) mkoani hapa badala ya kuifuata mkoa jirani wa Mwanza kwani tunapata usumbufu mkubwa,” alisema Kafimbi Kuhusu madeni ya wafanyakazi, Kafimbi alisema watumishi Serikali kuu na Serikali za mitaa wasio walimu wanadai Sh1.8 bilioni, kati ya hizo idara ya afya inadai Sh483 milioni tangu mwaka 2008 hadi sasa.
Alisema licha ya ahadi ambazo zimekuwa zikitolewa na viongozi za kulipa madeni hayo, lakini utekelezaji wake umekuwa wa shida. 
Mgeni rasmi Mkuu wa Mkoa wa Geita, Ezekiel Kyunga aliwataka wafanyakazi kuongeza jitihada za uzalishaji ili Serikali ipate fedha za kuwalipa mishahara. “Tunaomba tuwe wavumilivu, haya mnayoyadai ikiwamo mikataba yatashughulikiwa,” alisema Kyunga.


