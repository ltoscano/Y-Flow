
Nyavu haramu za uvuvi zakamatwa Dar es Salaam

Imeandikwa na Lucy Lyatuu

Imechapishwa: 06 Oktoba 2016

WIZARA ya Kilimo, Mifugo na Uvuvi imekamata nyavu haramu aina ya Monofilament zinazotumika kuvulia samaki kutoka katika Kampuni ya Madazhai Ltd, inayomilikiwa na raia mwenye asili ya China.

Ukamataji huo ulifanywa jijini Dar es Salaam jana katika ghala lililoko Ilala Bungoni katika Manispaa ya Ilala, lililohifadhi nyavu hizo.
Kamanda wa Kikosi cha Wanamaji, Mboje Kanga amesema taarifa za kuwepo kwa nyavu hizo zinatokana na intelijensia ya jeshi hilo na pia kupitia kwa wananchi.
Kanga alisema nyavu hizo zimepigwa marufuku na serikali kwani hazina ubora unaotakiwa na pindi ziingizwapo majini, samaki hawaoni na hukaa muda mrefu katika maji bila kuoza huku zikiendelea kukamata samaki na wengine kufa kwa kushindwa kujitetea.
“Nyavu hizi zinatoka China, tunawataka wawekezaji kutoka nje ya nchi kuwa makini kwa kufuata taratibu za nchi na watambue kuwa wanapoagiza bidhaa wahakikishe zinakidhi matakwa ya nchi husika,” alisema Kanga.
Alisema baada ya kukamata nyavu hizo, wataendelea na upelelezi na mwisho ni kuwachukulia hatua wote walioshiriki katika suala hilo.
Mtaalamu wa Mitambo ya Uvuvi Baharini, Mustafa Alawi alisema nyavu hizo sio halali na zinafanya kazi haramu kwa kuwa zina urefu na unene tofauti tofauti na hata malighafi iliyotumika haina ubora stahiki.
Alisema mmiliki wa kampuni hiyo aliingiza kontena la futi 40 likiwa na nyavu hizo huku akiweka chini vile ambavyo havihitajiki nchini.
Alawi alisema athari za nyavu hizo katika uvuvi ni mkubwa na hukaa kwenye maji kwa miaka kati ya 15 hadi 20 huku zikiwa haziozi badala yake huua samaki kutokana na kushindwa kutoka katika nyavu hizo na nyavu zinazotakiwa huoza na hukaa katika maji kwa miaka miwili hadi mitatu na kuoza. 
“Nyavu hizo zinapowekwa katika maji samaki hawezi kuziona, na akiingia katika nyavu hizo hawezi kujitetea badala yake anaweza kukaa humo na kufa humo humo,” alisema Alawi na kuongeza kuwa kazi ya ukaguzi wa nyavu hizo ni endelevu.


