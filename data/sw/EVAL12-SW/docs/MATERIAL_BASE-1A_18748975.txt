
Hata wananchi nao pia wana jukumu la kuhakikisha usalama unadumishwa
NAPINGA miito ya upinzani kwamba Rais Uhuru Kenyatta ajiuzulu kwa madai kuwa ameshindwa kutekeleza majukumu yake.
Ni kweli tumeshuhudia visa kadhaa vya kushtua vya mauaji hasa vya watumishi wa umma 28 waliouawa Mandera na wengine 36 katika sehemu hiyo hiyo na magaidi wa Al-Shabaab.
Suala la usalama kwa kila mkenya si la kupuuzwa kwani kila mwananchi anahitaji kulindwa.
Natofautiana na wanaotoa miito hiyo kwani inabidi kila mmoja awajibike na kuwaripoti wahalifu kwa polisi ndipo jukumu la usalama liwe letu sote.
Lawama za kila mara hazifai kwani ni lazima maafisa wa usalama wasaidiwe kwa kupashwa habari za mashambulizi ndipo wachukue hatua ifaayo.
Hata hivyo naomba maafisa wa usalama waimarishe doria na kuhakikisha kila habari wanazopokea wamezitumia kwa manufaa ya kila mmoja.
Sidhani kuna mkenya aliyetosheka ama kufurahishwa na matukio hayo ya kiunyama ambapo wananchi wasio na hatia waliuawa na magaidi. 
BENSON WAWERU Chuo Kikuu cha Chuka


