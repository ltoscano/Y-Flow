
Wanataka kuangusha serikali, asema Ruto
KUTOKA UK 1 Bw Ruto alisema kampeni ya kura ya maamuzi sio kuhusu pesa mashinani bali inatumiwa na baadhi ya watu kuingia mamlakani kwenye uchaguzi mkuu wa 2017.
“Tuko tayari kuwakabili 2017 lakini kwa wakati huu tushughulike na maendeleo ikiwa ni pamoja na afya na elimu,” akasema Bw Ruto.
Alisema baadhi ya viongozi wanaolalamika kuhusu pesa kila wakati hawafai kuruhusiwa kusimamia hata josho la mifugo.
“Uongozi sio pesa, ni kuwa na maono na unayoweza kufanyia nchi yako,” akasema Bw Ruto.
Alisema viongozi wa Cord wanataka Tume Huru ya Uchaguzi na Mipaka (IEBC) ivunjwe kupitia kura ya maamuzi ilhali ni Wakenya waliowakataa kwenye uchaguzi mkuu wa 2013.
“Watashindwa tena ikiwa uchaguzi utafanywa,” akasema Bw Ruto.
Kuhusu kuzomewa kwa Rais Uhuru Kenyatta katika Kaunti ya Migori, Bw Ruto alisema viongozi wanaowashawishi vijana kuzua ghasia karne ya 21 hawafai kuongoza. Aliwataka magavana kushughulika na maendeleo na kukoma kuangazia siasa.
“Wanapasa kujifunza kutoka kwa watu walio na maono na mipango ya maendeleo,” akasema Bw Ruto.
Naibu Rais alitangaza miradi ya maendeleo ya mabilioni ya pesa itakayotekelezwa Isiolo.
Gavana wa kaunti hiyo, Bw Godana Doyo, alisema kwamba wakazi hawakuwa na wakati wa kupoteza wakipiga siasa za kura ya maamuzi na walichotaka ni maendeleo.
Alisema kwamba wakazi wa Isiolo waliunga kikamilifu serikali na akaitaka kujenga barabara na miradi mingine ya maendeleo.
“Tunaunga serikali ya Jubilee kikamilifu,” akasema Bw Doyo.
Seneta wa Kaunti ya Elgeyo Marakwet, Bw Kipchumba Murkomen, alisema viongozi wa Jubilee wanapasa kutimiza ahadi walizotoa kwa Wakenya wakati wa uchaguzi na kuacha kampeni za kura ya maamuzi.
“Katika manifesto yetu hakuna palipoandikwa kutakuwa na kura ya maamuzi. Ahadi katika manifesto yetu ni kujenga barabara, kuwapa Wakenya maji na huduma za afya,” akasema Bw Murkomen ambaye ni mwenyekiti wa kamati ya seneti kuhusu ugatuzi.
Bw Murkomen na kiongozi wa walio wengi katika seneti Profesa Kiture Kindiki walisema wataendelea kushiriki harambee ili kuinua maisha ya Wakenya licha ya baadhi ya viongozi upinzani kupinga hatua hiyo.
“Kama Raila hapendi harambee anapasa kuacha siasa na kujaribu mambo mengine,” akasema Bw Murkomen.
Prof Kindiki na Bw Murkomen walisema kura ya maamuzi ni kuharibu wakati na haiwezi kufua dafu.
Waliongeza kuwa lengo la upinzani kuitisha kura hiyo ni kutaka kuyumbisha mipango ya maendeleo ya serikali.
Walisema badala ya magavana na Cord kukumbatia mashauriano na ushirikiano inavyohitajika katika katiba walianza makabiliano.
Profesa Kindiki alirejelea wito wake kwa magavana wa Jubilee kujitenga na kura hiyo ya maamuzi.
Bw Doyo na seneta wa kaunti hiyo Mohamed Kuti walisema wakazi hawaungi kura ya maamuzi na walichotaka ni maendeleo kwa sababu eneo lao lilitengwa kwa miaka mingi.
Bw Ruto na Profesa Kindiki wamepiga kambi eneo la Mashariki la Mlima Kenya ambako wameandaa harambee na mikutano ya hadhara 


