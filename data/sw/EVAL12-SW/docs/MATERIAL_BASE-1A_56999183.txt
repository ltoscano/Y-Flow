Changamoto zinazowakabili Uhuru na Ruto
Mar 14, 2013

TULIAHIDI kwamba wiki hii tutaangalia athari za urais wa Uhuru Kenyatta. Kwa kutangazwa Rais mteule wa Kenya Uhuru na Naibu wake, William Ruto wamefaulu hadi sasa kukikiuka kiunzi kimoja. Kuna vizingiti vingine viwili vinavyowakabili ambavyo lazima wavidakie. Vyote ni vya kisheria.
Cha kwanza ni kesi mbili zinazofikishwa Jumatano hii mbele ya Mahakama ya Juu ya Kenya (Supreme Court) zenye kuitaka Tume Huru ya Uchaguzi na Mipaka (IEBC) iyabatilishe matokeo iliyoyatoa usiku wa kuamkia Jumamosi na yaliyoonyesha kwamba walioshinda uchaguzi wa urais ni Uhuru na Ruto.
Moja ya kesi hizo imefikishwa mahakamani na Muungano wa CORD wenye kuongozwa na Raila Odinga, kiongozi wa ODM, aliyekua mpinzani mkuu wa Uhuru katika uchaguzi wa urais. Ya pili imewasilishwa mahakamani na asasi ya kiraia. Kesi hizo lazima zisikilizwe siku 14 baada ya mashtaka kufunguliwa.
Hizo zitakua kesi za mwanzo zenye uzito kuwahi kusikilizwa na Mahakama ya Juu tangu Mahakama hiyo iundwe miaka miwili iliyopita.
Kesi hizo zitasikilizwa na majaji watano. Majaji hao wakiamua kwamba kweli palifanyika mizungu na ghiliba nyingine katika uendeshwaji wa uchaguzi na hasa katika kuhesabu kura basi Mahakama ya Juu yanaweza yakaubatilisha uchaguzi wa urais.
Ukifikiwa uamuzi huo basi uchaguzi wa urais itabidi ufanywe upya katika muda wa siku 60 kutoka siku itapotolewa hukumu hiyo.
La majaji wakiamua kwamba uchaguzi uliendeshwa kihalali basi Uhuru na Ruto watabidi walishwe viapo vya kuzishika nyadhifa zao katika muda wa siku 14 kutoka siku waliotangazwa kuwa ndio washindi. 
Wafuasi wa Raila wamegawika kuhusu kesi hiyo. Kuna wenye kuunga mkono kufunguliwa mashtaka hayo lakini wapo pia wenye kuhisi ya kwamba lau CORD itashindwa mahakamani basi Raila anaweza akajiharibia jina lake. Wengine wanasema kwamba wao wamekwishakubali kwamba upande wao umeshindwa na hawataki taifa ligubikwe na hali ya wasiwasi.
Lakini ilivyo ni kwamba Raila aliyezoea kumpiga madongo Uhuru na kumsengenya kwa mafumbo sasa ameazimia kummaliza mahakamani.
Kizingiti cha pili kinachowakabili akina Uhuru na Ruto ni kesi yao mbele ya Mahakama ya Kimataifa ya Jinai (ICC) yenye makao yake mjini Hague, Uholanzi.
La ajabu ni kwamba kesi hiyo, kinyume na ilivyotarajiwa, ni moja ya mambo yaliochangia kuwajenga washtakiwa hao wawili waliokua wagombea wenza katika uchaguzi uliopita.
Kesi hiyo pia ndio iliyowafanya wazidi kushirikiana. Chambilecho ubeti mmoja wa kale hivi sasa Uhuru na Ruto wamekua:
‘Ni chanda na pete
Ulimi na mate
Uta na upote…’
Hivi karibuni kuwamekuwako dalili kwamba kesi dhidi ya Uhuru imekua ikidhoufika na ndio maana haikua ajabu kwamba Mahakama ya ICC siku ya Jumatatu iliyafuta mashtaka yote aliokuwa akishtakiwa Bwana Francis Muthaura, katibu wa zamani wa baraza la mawaziri, aliyeshtakiwa pamoja na Uhuru.
Kabla ya uchaguzi wa Machi 4 tulikuwa hatwishi kuambiwa kwamba kesi hizo zilizo mbele ya Mahakama ya ICC zitauhatarisha uchaguzi usiweze hata kufanyika.
Pili tukiambiwa kwamba kesi hizo zitakua suala kuu la kujadiliwa kwenye kampeni za uchaguzi.Yote hayo mawili hayakutokea.
Hata hivyo kwa vile Uhuru na Ruto wameshatangazwa na Tume ya Uchaguzi kuwa ndio washindi wa kinyanganyiro cha urais lazima tukae kitako na kuutafakari mustakbali wa urais wa waheshimiwa hao wawili wanaokabiliwa na mashtaka ya jinai.
Kesi zote hizo mbili hivi sasa zimeahirishwa; ya Ruto inatazamiwa kusikilizwa Mei na ya Uhuru mwezi Julai.
Wawili hao wamekua wakishikilia kuwa hawana nia ya kuzikwepa kesi za Hague.Kwa hivyo wanasema watakua wakifunga safari kwenda Hague kuhudhuria vikao vya kesi kila pale wanapohitajika kwenda huko. 
Mji wa Hague uko masafa ya kilomita 10,542.1 kutoka Nairobi kwa safari ya gari au kilomita 6,676 kwa safari ya ndege. Safari ya gari kati ya miji hiyo ni ya muda wa takriban siku sita na saa tano wakati safari ya ndege ni ya saa nane na nusu.
Urais na umakamu wake ni kazi. Ni kazi ya kila siku (haina mapumziko ya kawaida ya Ijumaa au Jumapili) na saa zote wenye nyadhifa hizo wanatakiwa wawe hadhir na tayari kukabiliana na changamoto yoyote itayozuka wakati wowote ule naiwe mchana naiwe usiku.


