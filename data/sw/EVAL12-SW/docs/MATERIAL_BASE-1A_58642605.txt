
Griezmann aweza kuendesha serikali ya Lamu kwa mwaka
A NTOINE GRIEZMANN ni fowadi wa haiba kubwa mzawa wa Ufaransa anayeisakatia Atletico Madrid ya Uhispania.
Nyota huyo amejaliwa uwezo wa kuitumia miguu yote miwili na kutamba katika nafasi yoyote kwenye safu ya ushambuliaji japo mara nyingi kocha Diego Simeone amemwajibisha nyuma ya Raul Jimenez au Fernando Torres ambao ni wavamizi wakuu.
Licha ya upekee wa kuchangia mabao mengi kutokana na pasi zake za hakika, Griezmann ana uwezo wa kuyaelekeza makombora mazito malangoni pa wapinzani.
Ni miongoni mwa mafowadi walio bora zaidi katika ulimwengu wa soka ya sasa na anajulikana sana, talanta ambayo imemletea fedha na utajiri wa kuonewa gere.
Ukwasi wake unaweza kuendesha serikali ya Kaunti ya Lamu, yenye mgao wa Sh2 bilioni, kwa mwaka.
UKWASI Griezmann ana kipochi chenye kina kirefu. Thamani ya mali yake inakadiriwa kufikia Sh2.2 bilioni na kiini kikubwa cha utajiri wake ni mshahara wa Sh14 milioni aliokuwa akipokezwa kwa wiki na Real Sociedad kabla ya Atletico kuzinyakua huduma zake kwa ahadi ya Sh21 milioni kwa juma.
Licha ya mshahara huo, Griezmann hujipa fedha nyinginezo za ziada kutokana na marupurupu na bonasi za kushinda mechi akivalia jezi za Atletico na Ufaransa. MAGARI Ingawa ana magari mengi, matatu
anayoyapenda zaidi ni Ferrari 458, 918 Spyder na GranTurismo S, aina ya magari yanayotengenezwa na kampuni ya Maserati iliyopo Bologna, Italia. Kwa pamoja, magari haya yalimgharimu Sh91 milioni.
MAJENGO
Griezmann aliwanunulia wazazi wake
kasri lililomgharimu Sh700 milioni jijini Lyon Novemba mwaka jana. Ana majengo mengine mawili ya kifahari jijini Madrid, Uhispania. Moja kati ya majengo hayo ni lile la Sh570 milioni alilolinunua mnamo mwishoni mwa 2014.
MAPENZI NA FAMILIA
Griezmann anatoka kimapenzi na kichuna mzawa wa Ufaransa, Erika Choperena. Wawili hao walijaliwa
mtoto wa kike, Vega mapema mwezi jana.
ASILI
Griezmann alizaliwa mnamo 1991 jijini Macon, Saone-et-Loire, kilomita 70 kutoka Lyon, Ufaransa. Nyota huyo ni mtoto wa tatu wa Isabelle na Alain Griezmann ambaye aliwahi kuwa kocha wa UF Maconnais, kikosi kilichompokeza Griezmann malezi ya awali kabisa katika taaluma ya usakataji abumbu. Griezmann ana kaka, Theo na dada, Maude ambaye alinusurika kifo katika shambulio la kigaidi lililovuruga kwa
pakubwa mechi iliyowakutanisha mabingwa wa dunia, Ujerumani na Ufaransa jijini Paris mnamo Novemba 13.
TAALUMA
Licha ya kufanyiwa majaribio kadhaa na akademia ya Olympique Lyon, vinara wa kikosi hicho walikataa kumsajili Griezmann kwa madai kwamba alikuwa mwepesi w mwili na mdgogo wa kimo. Ilikuwa ni baada ya Paris Saint-Germain kuandaa mechi ya kusaka vipaji jijini Paris baina yao na Montpellier mnamo 2005 ndipo Real Sociedad walitambua ukubwa wa uwezo wa Griezmann na upekee wa maarifa akiwa kitoto cha miaka 14. Iliwajuzu Sociedad kuweka mezani Sh1.9 bilioni ili kujivunia huduma za nyota huyo baada ya kuyaafikia maelewano ya kuwasakatia kwa mkataba wa miaka mitano.
Ushawishi wake uliwasaidia Sociedad kukwezwa daraja kushiriki kipute cha La Liga mnamo 2011 baada ya kocha Mart√≠n Lasarte kumpa uhakika wa kuunga kikosi cha kwanza. Iliwalazimu Atletico kuupiku ushindani mkali kutoka kwa Barcelona, Arsenal, Manchester United, Tottenham Hotspur na PSG mnamo 2014 ili kuzipata huduma za Griezmann kwa kima cha Sh3.5 bilioni.
Tangu kuvalia jezi ya taifa kwa mara ya kwanza m n a m o 2014 na kufungua akaunti yake ya magoli
dhidi ya Uholanzi, Griezmann amewajibishwa zaidi ya mara 25 na kikosi cha kocha Didier Deschamps ambacho kitakuwa wenyeji wa fainali za Euro mwaka huu. Alikitambisha pakubwa kikosi cha Ufaransa kwenye fainali za Kombe la Dunia mnamo 2014 nchini Brazil katika timu ambayo safu yake ya ushambuliaji inajivunia upekee wa maarifa ya Franck Ribery, Olivier Giroud, Hatem Ben Arfa, Andre-Pierre Gignac, Anthony Martial na Karim Benzema.
MAAZIMIO
Licha ya jaribio la mabwanyenye wa Abu-Dhabi, Manchester City na Chelsea kumshawishi Griezmann kwa donge nono la Sh6.9 bilioni mwaka jana, nyota huyo alighairi kutua Etihad wala Stamford Bridge na badala yake kuurefusha muda wa kuhudumu kwake ugani Vicente Calderon hadi 2020 baada ya kutia
saini mkataba mpya. Ingawa ni matamanio ya jamaa zake kumwona Griezmann akiwasakatia Bayern Munich au Real, kocha Diego Simeone amewawekea vizingiti wote wanaomwania Griezmann kwa
kusisitiza kwamba thamani ya kusajiliwa kwake imepanda hadi Sh9.4 bilioni.
MUSTAKABALI
Si ajabu kwamba Atletico walirejea kileleni mwa jedwali la Ligi Kuu ya Uhispania wiki jana baada ya kuwakomoa watani wao Celta Vigo 2-0 ugani Balaidos na kuianika bayana azma yao ya kurejesha kumbukumbu za 2013/14 walipotawazwa ubingwa wa La Liga.Alikuwa ni Griezmann aliyewaweka Atletico kifua mbele katika ufanisi uliofikisha hadi 14, idadi ya mabao kapuni mwa sogora huyo hadi kufikia
sasa msimu huu.
Aidha, ni mechi ambayo iliendeleza rekodi nzuri ya vijana wa kocha Diego Simeone ambaye hajazidiwa maarifa na mpinzani yeyote katika jumla ya mechi 10 kati ya 11 zilizopita. Kwa sasa Atletico wanajivunia
alama 44, mbili mbele ya mabingwa watetezi wa La Liga, Barcelona ambao wana uchache wa mechi moja.Ingawa hivyo, itamlazimu Simeone kujikakamua na kikosi chake cha sasa baada ya klabu yake kwa pamoja na Real Madrid kupigwa faini na Shrikisho la Soka Duniani (FIFA)


