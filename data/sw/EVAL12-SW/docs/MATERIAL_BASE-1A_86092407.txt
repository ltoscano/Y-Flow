
Kikwete ameonyesha njia, sasa tuendelee
Dec 21, 2013

KAMA kuna wiki ambayo jina la Tanzania ‘limepaa’ vizuri, basi ni wiki hii iliyoanzia tukio la kuzikwa kwa Nelson. Aliyeanzisha ni Rais Jakaya Kikwete baada ya kutoa hotuba nzuri ya kukumbukwa wakati wa tukio hilo.

Baadhi ya vyombo vya habari vya nchi jirani, Kenya kwa mfano, vimeandika maelezo marefu sasa kuhusu namna Rais wa kwanza wa taifa hilo, Jomo Kenyatta, alivyowaangusha Wakenya kwa kutounga mkono harakati kama ilivyokuwa kwa Mwalimu Julius Nyerere.

Jamanne wiki hii, baadhi ya magazeti ya Ethiopia yameeleza namna Kikwete alivyong’ara kuzidi Waziri Mkuu wao, Hailemariam Desalgin, ambaye Waethiopia wengi walidhani angesema mengi kuhusu namna taifa lao lilivyoisaidia Afrika Kusini katika kupambana na makaburu.

Lakini hakusema mambo mapya. Mambo yote aliyoyasema yalifanywa na serikali ya nchi hii na yanajulikana. Tatizo pekee ni kwamba pengine si watu wengi barani Afrika ambao wanafahamu nchi hii imefanya nini katika ukombozi.

Waethiopia walitaka kutumia mkutano ule kutangaza kwamba wao ndiyo waliompa Mandela hati yake ya kwanza ya kusafiria. Maelezo ya Kikwete kwamba Madiba alifika Ethiopia kwa sababu ya hati kutoka Tanzania yalionyesha kwamba heshima waliyotaka kujipa ni ya kwetu.

Wakati umefika sasa kwa serikali na sekta binafsi hapa Tanzania kuanza kutumia jina la nchi yetu na kutangaza mafanikio yetu kila fursa inapojitokeza.

Kama kuna watu au nchi zinanasema Mlima Kilimanjaro uko nchini kwao, tunatakiwa kupaza sauti katika mikutano mikubwa na kueleza ukweli ulivyo.

Ukimya huu na kulalamika ndani kwa ndani hautasaidia kitu. Mojawapo ya sababu za kwanini vijana wengi wa Tanzania siku hizi hawana uzalendo kwa nchi yao ni kwa sababu hawapati fursa za kukumbushwa nchi hii ilifanya nini huko nyuma kwa maslahi ya ulimwengu mzima.

Vijana hawajapata fursa ya kuambiwa kwamba nchi hii ilijengwa kwa jasho la wakulima na wafanyakazi. Kwamba, wakati fulani, nchi hii ilipigania uhuru na usawa wa wanadamu wote; iwe Dodoma, Biafra, Zimbabwe au Timor ya Mashariki.

Hotuba hii ya Kikwete iwe mwanzo wa viongozi wengine kama vile mabalozi, wafanyabiashara, wakuu wa idara za serikali na mashirika ya umma kuzungumza kuhusu historia hii ya Tanzania popote walipo.

Umefika wakati wa wananchi wetu kutembea kifua mbele popote pale walipo lakini pia kutokuwa chanzo cha kuchafua jina la nchi, kwa kashfa zozote, zikiwamo za usafirishaji wa dawa za kulevya.


