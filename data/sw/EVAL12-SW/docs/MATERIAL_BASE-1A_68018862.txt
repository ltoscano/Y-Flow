
Msimamo wa Nyerere na ukombozi wa mwanamke-2
Wiki iliyopita Chuo Kikuu cha Dar es Salaam kiliandaa kongamano la wanataaluma (Intellectu al Festival) juu ya maisha na utumishi wa Mwalimu Kambarage Nyerere. Tamasha hili lilikutanisha wanataaluma, wanasiasa, wananchi na wanafunzi kutoka vyuo vikuu mbalimbali Afrika na kwingineko ulimwenguni. Ulikuwa ni wakati wa tafakuri ya kazi za Mwalimu Nyerere.
Historia inaonyesha mambo mengi mazuri aliyoyafanya kiongozi huyo, aliyoandika, aliyoyasema, alikopita na aliyoyataka. Mchango wake kwa harakati za ukombozi barani Afrika hauna shaka.
Mchango wake kwa ukombozi wa wanawake ni changamoto kwa wanawake na wanaume wa Tanzania ya leo na ya miaka mingi ijayo.
Aidha, sauti ya Afrika haijainuka tangu yake izimike! Afrika imepoa, imelegea, imepwaya katika hekaya za dunia. Tumebaki na historia tusiyoweza kuibeba. Wengi walioongoza mada na mijadala walionyesha heshima kubwa kuendelea kumjadili Mwalimu Nyerere kwa utumishi uliotukuka aliotuachia.
Mchango wa Kambarage kwa wanawake ni deni lao kwake. Kwa wanaume ni deni kubwa zaidi kuhakikisha ulinzi na usalama wa haki za wanawake. Kwa wanafunzi ni deni lisilofutika kumuenzi Kambarage na juhudi zake za uandishi katika masuala ya jamii.
Nyerere alianza kuandika enzi za uanafunzi wake. Alitumia elimu yake kuandika, kuelimisha na kufikisha ujumbe kwa jamii kupitia maandiko yake. Kama tulivyoona katika makala ya nyuma kuwa insha ya mwaka 1944, Nyerere aliandika insha ambayo wasomi wengi wanaume hawakufikiriwa kuiandika.
Alishinda tuzo ya insha bora Afrika wakati ule. Insha hii ilihusu haki za wanawake. Miaka ya 90 wanawake wa Uganda wametafsiri kitabu chake hicho na sasa nakala za Kiswahili zinapatikana.
Siku zote nimefikiri kuna haja ya ukombozi wa fikra zetu, ambazo zinatufanya tupungue utu wetu kama watu (wanawake na wanaume) halisi katika mfumo wa usawa kijinsia.
Mwalimu Nyerere alitaka jamii yetu izalishe wadadisi wa mambo, alitaka elimu ibebe dhana za ukombozi kamili, alitaka Wa tanzania wafikie kiwango cha juu cha uelewa na ufahamu. Aliipenda na kuithamini elimu na alitaka wote tuipate.
Ulimwenguni, utetezi wa Mwalimu kwa wanawake ulikuja kabla ya mikataba ya umoja wa mataifa ya masuala ya haki za binadamu kuandikwa.
Mikataba ya haki za wanawake ilifuata baadaye zaidi. Ni ajabu jinsi utaratibu wa kuweka misingi ya haki kimataifa ulivyowahusisha na kuwapa heshima kubwa viongozi wengine wa dunia kama Rais Franklin Roosevelt wa Marekani na mke wake kwa mchango wao katika kuweka mfumo wa haki za binadamu bila kumtaja Kambarage hata kwa eneo moja dogo. Ni haki na wajibu kwetu kudai kumbukumbu hii iwekwe sawa sasa. 
Ni vizuri kumuenzi Mwalimu kwa kazi zake zilizojaa uzalendo na uadilifu mkubwa kwa Taifa. Ni vizuri zaidi kumuenzi kwa vitendo. Kwa mfano, tunapomuenzi Mwalimu leo tuangalie kiwango cha uandishi wa wanafunzi wetu walioko vyuoni.
Wangapi wanaandika mambo yanayowarudisha nyuma kutoka katika maisha yao ya uanafunzi na kijamii: Wazazi, ndugu, imani na dini, tamaduni zingine, walimu, mifumo ya vyuo, Serikali na jamii.
Kama wanafunzi hawaandiki ina maana ama hawachunguzi vya kutosha au hawatilii maanani mambo wanayoyaona. Je, hali ya wanawake na wasichana vyuoni ikoje? Je kuna usawa? Kuna unyanyasaji? Na kama upo unashughulikiwaje?
Kuandika ni ukombozi wa fikra. Ni kutoa maoni na kuweka kumbukumbu sahihi. Juhudi za wanawake zinahitaji kutunzwa kama tunavyotunza kumbukumbu zingine mhimu. Historia za ushiriki wa wanawake katika mapambano ya uhuru na kupinga ukoloni hazionekani.
Wanawake walishiriki harakati za vita vya Majimaji, vita vya Uhuru kupitia Taa na Tanu na wanaendelea kupigania vita vya maisha bora ya Wa tanzania leo. Tutahitaji kuandika mambo haya kwa kina na kuweka rekodi sahihi juu ya mchango wa wanawake katika mapambano ya jamii yetu.
Thamani ya mwanamke na ukombozi wake ni suala la kimataifa, si la Tanzania ama Afrika tu. Nchi za Ulaya na bara la Amerika nao wana mfumo mgumu kwa haki za wanawake.
Nchi hizi zilianza michakato ya ukombozi wa wanawake mapema zaidi na matokeo yake yamechukua muda kuzaa matunda. Ireland ambayo ilianza mapambano ya wanawake mapema, bado hakuna kumbukumbu za kutosha za harakati hizo kwa sababu zilipotezwa na mamlaka za wakati ule kwa kukosa maono juu ya lengo hasa la kuwa na jinsi hii.
Mwalimu Nyerere ametuachia urithi wa kuandika na kutunza kumbukumbu. Alikuwa mwandishi, msomaji mzuri na mchambuzi mahiri. Alifanyia mazoezi taaluma yake kwa kuandika. Kuandika ni kipimo wakati mwingine cha kiwango cha ukuaji elimu. Taaluma ina tabia ya kutaka kuandika unayoyajua na unayotaka kuwapa wengine.
Vyuo vyetu vikuu vyote vina majarida yake. Wanafunzi wanaandika nini kwenye jarida hizi. Aina gani ya maandiko yanaleta msisimuko katika jamii za vyuo vyetu vikuu? Vyuo vikuu ndimo Serikali na wadau binafsi huwekeza fedha nyingi kunoa fikra za wanafunzi. Vyuo vikuu hushauri mamlaka za umma na hata za binafsi kutoa taarifa za tafiti mbalimbali kupitia majarida yake mbalimbali.
Vyuo vikuu lazima pia kuwe na ubunifu katika maeneo mbalimbali ya kitaaluma na kijamii.


