Ekɔ́tí Komisɛ́lɛ Pilipíli, abéngí Mákalámbá. Mákalámbá atɛ́lɛ́mí o bosó bwa yĕ. Yĕ mpé Komisɛ́lɛ afándí likoló lya kíti. Akamátí nkásá atíí na masíni ya mikandá, mpɔ̂ ya bokomi maloba mánsɔ makolobama na Mákalámbá mpé abandí kotúna Mákalámbá makambo mánsɔ ndéngé masálémákí na káti ya mosálá.

Komisɛ́lɛ Pilipíli azalí sɔ̂lɔ́ moto ya mabé. Utá akómá o mokili mwa Kongó, mosálá mwa yĕ sé kosámbisa bayíndo baye bakobundaka na mindɛ́lɛ́.

Sɔ́kí moyíndo asámbí epái ya yĕ, atá áloba ndéngé níni, akokí kolónga káti ya likambo tɛ̂. Komisɛ́lɛ wâná ayébá na bolámu útá malako ma bakóló ba yĕ te na Kongó, moyíndo akobɛ́taka mondɛ́lɛ́ mbatá libosó tɛ̂. Ndé atá makambo makɛí epái ya bosámbi mpɔ̂ te mondɛ́lɛ́ abɛ́tí mbatá libosó na moyíndo, bakolóngisa sé mondɛ́lɛ́. Na mokɔlɔ môná ezalákí likambo monɛ́nɛ sɔ́kí Mákalámbá alóngákí sé pámba bôngó na maloba ma yĕ ma mabɔ́kɔ ya komisɛ́lɛ Pilipíli, pámba tɛ̂ atá Mákalámbá azalákí na elónga mpé ayébí koloba, komisɛ́lɛ Pilipíli azwá malóngi kala mpé ayébá nyɔ́nsɔ te na káti ya mondɛ́lɛ́ na moyíndo sɔ́kí bazwání, moyíndo akokí kolónga mondɛ́lɛ́ sɔ́kí mokɛ́ na makambo tɛ̂. 

Komisɛ́lɛ Pilipíli abɛ́tí nkómbó ya tatá mpé ya mamá, mpé ná mosálá níni Mákalámba akosálaka. Ekómí yĕ epái ya botúni ndéngé níni etumba esálémákí, Komisɛ́lɛ Pilipíli akomɔ́na lisúsu nzelá ya bokomi tɛ̂ na masíni ya mikandá. Atíkí masíni mpé alingí ásála ndéngé ínsɔ mpɔ̂ ya botíi mobúlú káti ya maloba ma Mákalámbá kási mayɛ́lɛ ma yĕ masúkí. Mpɔngí ekangí yĕ, akómí sé bôngó na bôngó, mpé mpɔngí yangó ekɔ́tɛ́lí yĕ mpenzá káti ya míso. Mosíká tɛ̂, Komisɛ́lɛ Pilipíli alembí nzóto. Nzóto nyɔ́nsɔ ekómélí yĕ kiló mpé alobí sé te makambo wâná mazalí pámba mpé alobélí Mákalámbá te nakolongola yɔ̂. Amópésí mwá lokásá ya mokandá mpɔ̂ ya koyébisa Mákalámbá te alongwí mpé makambo ma yĕ na mondɛ́lɛ́ nkómbó Bosquet masílí sé bôngó. Mákalámbá afútí na Komisɛ́lɛ sé falánga mpáta mɔ̆kɔ́ mpɔ̂ ya bokomi bwa nkásá ya Mbulamatáli.