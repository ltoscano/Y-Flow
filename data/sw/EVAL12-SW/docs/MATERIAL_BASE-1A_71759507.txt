
Sh57 bilioni kutumiwa kukarabati barabara
Na FRANCIS MUREITHI
SERIKALI imetenga takribani Sh57 bilioni kukarabati barabara kote nchini katika kipindi cha makadirio ya pesa za serikali cha mwaka wa 2014/2015, katibu mkuu wa barabara amesema.
Wakati huo huo Katibu wa barabara mhandisi John Mosonik alifichua kuwa serikali itakarabati kilomita 10,000 katika kipindi cha miaka mitano ijayo ili kuharakisha maendeleo kote nchini.
Akiongea na waandishi wa habari mjini Nakuru punde tu baada ya kukagua miradi kadha inayofadhiliwa na wizara yake, mhandisi Mosonik aliongeza kusema kuwa wizara yake pia itakarabati zaidi ya kilomita 2,000 za barabara kuu kote nchini na kilomita nyingine 8,000 za barabara za mashambani..
“Katika kipindi kijacho cha makadirio ya pesa za serikali cha mwaka wa 2014/2015 wizara yangu hali kadhalika itajenga zaidi ya kilomita 2,000 katika maeneo ya mashambani kote nchini na kuweka lami kilomita 500 katika maeneo hayo,” akaongeza kusema mhandisi Mosonik.
Aidha alidokeza kuwa katika Kaunti ya Nakuru baadhi ya miradi itakayopewa kipaumbele ni pamoja na kukarabatiwa kwa barabara ya Njoro – Mau Narok na ile ya Mau Narok – Elementaita ili kurahisisha usafiri 


