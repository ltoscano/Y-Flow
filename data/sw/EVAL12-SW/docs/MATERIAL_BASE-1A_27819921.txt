
Rais atia saini sheria kudhibiti vyombo vya habari Somalia
MOGADISHU, Somalia RAIS wa Somalia Hassan Sheikh Mohamoud Jumamosi aliidhinisha sheria inayolenga kudhibiti vyombo vya habari.
Mswada huo ulipitishwa na bunge la serikali ya muungano wa kitaifa mnamo Desemba 28, mwaka jana.
Rais alisema sheria hiyo itawekwa wazi itakapochapishwa kwenye gazeti rasmi la serikali. 
Wakosoaji wanasema kuwa sheria imeipa serikali ya Rais Mohamoud mamlaka ya kukamata na kushtaki wanahabari kwa kuchapisha au kupeperusha habari zinazoenda kinyume na matakwa ya serikali.
Wengine wanasema kuwa serikali haikushirikisha vyombo vya habari kabla ya kupitisha sheria hiyo.
Rais Mohamoud alisema aliidhinisha mswada huo kuwa sheria baada ya kupokea barua ya kumtaka kufanya hivyo kutoka kwa spika wa bunge Mohamed Osman Jawari na Waziri Mkuu Omar Abdirashid Sharmarke.
Alisema barua hiyo ilisema kuwa sheria hiyo inalenga kulinda utamaduni na sifa ya raia wa nchi hiyo.
Somalia ni miongoni mwa mataifa ambayo ni hatari zaidi kwa wanahabari ulimwenguni. Baadhi ya wanahabari wameuawa na wengine kutoroka nchi hiyo kutokana na vitisho kutoka kwa serikali. Na AFP


