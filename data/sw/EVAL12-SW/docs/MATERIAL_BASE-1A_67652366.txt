
BODABODA, ASKARI KANZU KATIKA VITA YA KUVIZIANA
Tumaini Msowoya na Hariet Makweta, Tmsowoya@mwananchi.co.tz
Bodaboda zikiwa zimekamatwa na polisi katika eneo la mataa la Mwenge linalokutanisha barabara za Sam Nujoma, Ali Hassan Mwinyi na Coca Cola jijini Dar es Salaam.
Dar es Salaam. Ukibahatika kuona mapambano baina ya madereva wa bodaboda waliopakia abiria na askari, unapata picha ya vita vya kuviziana.
Dereva wa bodaboda anavizia askari ili apite eneo asiloruhusiwa, wakati askari kanzu, ambaye huvalia kiraia, hujifanya mpita njia ili apokonye funguo.
Ndiyo maisha ya kila siku ya madereva wa bodaboda na askari kanzu kwenye maeneo kadhaa ya Jiji la Dar es Salaam. Vita hiyo ya kuviziana imeshasababisha vifo, majeraha, ulemavu na ‘sinema’
bado inaendelea.
Mwananchi imefuatilia na kushuhudia mvutano wa aina hiyo katika maeneo ya Ubungo, External, Tabata Dampo, Kariakoo Shule ya Uhuru, Mnazi Mmoja, Stesheni na Tazara.
Wakati wa matukio hayo, abiria wa bodaboda hizo huanguka na kuumia na wengine kunusurika kugongwa na magari na wengine kugongwa na kufa, lakini kuviziana huko hakuonekani kama kunaweza kukoma.
Februari mwaka huu, mkazi wa Tabata, Juma Msodoki alikanyagwa kichwa na lori eneo la Tabata Relini baada ya kuanguka wakati akijaribu kuwakimbia askari hao.
Tukio hilo lilisababisha madereva wa bodaboda kuvamia Kituo cha Polisi Tabata wakidai haki yao.
“Hakuna urafiki kati yetu na polisi ndiyo maana huwa ni bora tuvutane ili atakayeshindwa awe ameshindwa, kuliko kukamatwa kiulaini wakati lazima ukutwe na kosa,” alisema dereva aliyejitambulisha kwa jina la Innocent Joseph ambaye hufanya kazi zake maeneo ya Msewe na Ubungo.
“Hakuna siku niliyokamatwa na askari, nisikutwe na kosa. Ndiyo maana huwa tunaamua kukimbia ili tusikamatwe,” alisema Joseph.
Takwimu zilizotolewa na Jeshi la Polisi zinaonyesha kuwa kati ya mwezi Januari na Machi mwaka huu, watu 762 wamefariki dunia na wengine 2,371 kujeruhiwa kutokana na ajali za pikipiki ambazo zimeruhusiwa kufanya biashara ya kubeba abiria.
Mkuu wa Kikosi cha Usalama Barabarani, Kamanda Mohamed Mpinga alisema uwingi wa bodaboda na uwapo wa madereva wasiofuata kanuni na sheria imekuwa changamoto kubwa tangu sheria iliyoruhusu vyombo hivyo vya moto vianze kubeba abiria.
Alisema idadi ya bodaboda iliyopo nchini kwa sasa inazidi vyombo vyote vya moto, jambo ambalo linahitaji jitihada za hali ya juu kudhibiti uvunjaji sheria unaohatarisha usalama wa abiria. 
Hali halisi ya ukamataji Abiria walionusurika walisema mvutano huo ni hatari kama hakutakuwa na njia nyingine ya kuwakamata madereva wanaokiuka sheria.
Mkazi wa Ubungo-Msewe, Frank John anasema kuwa alinusurika kugongwa baada ya kutokea tafrani baina ya dereva bodaboda aliyekuwa amempakia na askari kanzu wakati wakitaka kuvuka kwenye mataa ya Ubungo.
“Ilikuwa hatari kwa sababu askari kanzu alisimamisha na dereva alivyotaka kukimbia kukawa na mwingine ambaye alirukia pikipiki na kuanza kunyang’anya funguo wakati tukitembea,” anasema.
Alisema baada ya mvutano wa zaidi ya dakika tano, alianguka chini na dereva huyo alikimbia na kuwaacha askari.
Abiria mwingine, Athman Hamis mkazi wa Buguruni Malapa alisema hali huwa mbaya zaidi kwenye eneo la makutano ya barabara wakati wanapotaka kuwakimbia askari huku magari yakiwa yameruhusiwa. 
Alisema wapo baadhi ya abiria waliopata majeraha kutokana na aina hiyo ya ukamataji wa bodaboda zenye makosa.
“Kuna wakati mvutano huo huwa unatokea wakati askari wakiwa wameruhusu magari huku nyie mpo katikati ya barabara,” alisema.
Kwa upande wao, baadhi ya madereva walisema hofu ya kukutwa na makosa kisha kutozwa faini ndiyo ambayo imekuwa ikiwafanya wakimbie. Mwenyekiti wa bodaboda wa kituo cha Msewe, Kanisani, Bernad Richard alisema uwapo wa madereva wasiofuata sheria na kanuni ndiyo umekuwa ukiwaponza wengi wao.
Alisema ukweli ni kwamba ajali nyingi za bodaboda zimekuwa zikisababishwa na uzembe ambao lazima ukomeshwe.
Akizungumzia tatizo hilo, Mkuu wa Kikosi cha Usalama Barabarani, Mohammed Mpinga anasema changamoto ya bodaboda kuvunja sheria na kugoma kusimama imekuwa ikiongezeka kila siku jijini Dar es Salaam.
Alisema ni lazima bodaboda watii sheria bila shuruti, kama kukubali kusimama kwa ajili ya ukaguzie na hivyo kuepuka ajali zinazotokea kwa uzembe.
Alisema ikiwa wataendelea kuwa wasumbufu, hasa kwenye maeneo ya mataa, itatafutwa mbinu mpya ya kuwakamata, ikiwamo kuwekewa vibao vya misumari ambavyo vitawalazimisha kusimama.
“Jeshi la polisi litaendelea kudhibiti suala ili kupunguza ajali nyingi zinazosababishwa na uzembe,” alisema.
Alisema madereva hao wamepewa mafunzo kwa muda mrefu na kwamba kama hawatakubali kubadilika, muda huo umemalizika kilichobaki ni kutii sheria. Matumizi ya pombe kali Kamanda Mpinga alisema uchunguzi wa Jeshi la Polisi umebaini kuwa madereva wengi wanatumia pombe kali, hasa zilizowekwa kwenye pakiti, maarufu kama viroba, jambo ambalo limekuwa likichangia ongezeko la ajali hizo.
Alisema wataendelea kudhibiti tatizo la ulevi kwa kuwachukulia hatua madereva watakaobainika kutumia kilevi ili kuokoa maisha ya wananchi.
Ajali za Bodaboda zailemea Moi Waziri wa Afya, Ummy Mwalimu alisema atashirikiana na Waziri wa Mambo ya Ndani, Charles Kitwanga kuhakikisha wanatatua ongezeko la ajali za bodaboda, zilizo mzigo mzito kwa Taasisi ya Mifupa (MOI) kwa sasa.
Alisema ajali za bodaboda zimeanza kuielemea taasisi hiyo iliyopo Hospitali ya Taifa ya Muhimbili (MNH) kutokana na kupokea wagonjwa wengi kwa siku.
Ummy alisema asilimia 75 ya wagonjwa wanaofikishwa MOI wamepata ajali za bodaboda na mabasi ya abiria.
Alisema hiyo ni changamoto kwa Wizara ya Afya kwa kuwa gharama inakuwa kubwa, wakati madaktari ni wachache na hivyo kuzidiwa na majukumu.
“Tumeelezwa kwamba kati ya wagonjwa 50 wanaofikishwa MOI, asilimia 75 ni wa ajali za bodaboda na mabasi ya abiria. Hii ni changamoto kwetu. MOI walikuwa wanapokea wagonjwa 20 kwa siku kwa sasa wanapokea wagonjwa 50,” alisema Ummy.
“Nitaongea na Wizara ya Mambo ya Ndani ambayo ina dhamana ya kuhakikisha biashara ya bodaboda inaendeshwa bila kuleta madhara makubwa kwa jamii,” alisema. 
Aidha alisema taasisi hiyo kwa sasa ina madaktari bingwa wanane wa upasuaji wa ubongo na mishipa ya fahamu.


