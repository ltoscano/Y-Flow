
Azam, FAR Rabat jino kwa jino Jumamosi
May 02, 2013

MCHEZO wa marudiano wa raundi ya tatu ya Kombe la Shirikisho la Soka Barani Afrika kati ya Azam FC ya Tanzania na FAR Rabat ya Morocco utachezwa Jumamosi hii saa mbili usiku kwa saa za Afrika Mashariki katika mji wa Cassablanca nchini humo.
Azam iliwasili nchini Morocco juzi Jumatatu jioni kwa mchezo huo baada ya kutoka suluhu tasa katika mchezo wa kwanza uliofanyika Dar es Salaam Jumamosi ya wiki iliyopita.
Akizungumza kwa njia ya simu kutoka Morocco, msemaji wa timu hiyo, Jaffer Idd, alisema ingawa mji wa Casablanca una baridi kali, wachezaji wapo katika hali nzuri na wameamua kwenda mapema wazoee hali ya hewa ya mji huo ili siku ya mechi wasipate taabu.
Azam hawataki hali ya hewa iwasumbue kama wenzao walivyodai walipofika nchini kwa mchezo wa kwanza. Kocha wa timu hiyo, Abderazzak Khairi, alisema baada ya mechi kwamba sababu kuu iliyofanya timu yake kufanya vibaya ni hali ya joto ya Dar es Salaam iliyochubua miguu wachezaji wake na kutokwa na jasho jingi.
Timu hiyo ya Tanzania ambayo ndiyo pekee inayowakilisha Tanzania katika michuano ya kimataifa ilifanikiwa kuitoa timu ya Al Nasir ya Juba Sudan Kusini kwa jumla ya mabao 8-1 katika raundi ya kwanza ya michuano hiyo na baadaye kuitoa Barack Young Controllers II ya Liberia kwa jumla ya mabao 2-1.

Mashabiki wa Azam wanafahamu fika kwamba mchezo wa Jumamosi utakuwa mgumu kwani ili isonge mbele inatakiwa itoke na ushindi wa aina yoyote au kupata suluhu ya mabao.


