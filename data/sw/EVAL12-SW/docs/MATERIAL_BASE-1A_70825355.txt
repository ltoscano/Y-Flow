
Uhuru aungana na marais 40 katika kuapishwa Rais Zuma
MIKE KALAMA na PSCU
PRETORIA RAIS Uhuru Kenyatta jana aliungana na zaidi ya wakuu 40 wa serikali kutoka kote duniani kuhudhuria kuapishwa kwa rais wa Afrika Kusini Jacob Zuma.
Sherehe hizo ambapo Rais Zuma alitwaa hatamu kwa kipindi cha pili zilihudhuriwa na marais, watu mashuhuri, mabalozi na maelfu ya raia wa nchi hiyo katika eneo la Union Buildings.
Rais Kenyatta, kupitia taarifa, alikipongeza chama cha ANC na Rais Zuma kwa ushindi huo akisema kuwa Kenya na Afrika Kusini zina uhusiano mwema.
Aliahidi kuhakikisha kwamba anaimarisha zaidi uhusiano huo ili kuwafaidi wakazi wa nchi hizo.
“Chini ya uongozi wako, tunatarajia mafanikio mengi zaidi kwa raia wa Afrika Kusini ikiwemo mchango wako mwingi katika amani na ustawi wa bara hili,” Rais Kenyatta alisema, Shamrashamra zilishuhudiwa katika sherehe hizo ambazo zilijumuisha ulipuaji wa risasi 21 hewani.


