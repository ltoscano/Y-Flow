
Wakenya wahimizwa kutoa damu
Na OSCAR KAKAI
WAKENYA wametakiwa kujitokeza kutoa damu ili kuwasaidia wagonjwa wanaohitaji damu kwa dharura kutokana na matatizo mbalimbali ya kiafya. Haya ni kwa mujibu wa mkurugenzi wa idara ya kusimamia huduma za damu nchini Dkt Margaret Odour. Daktari Oduor alisema kuwa mara nyingi ni wanafunzi pekee ambao wamekuwa wakijitolea kutoa damu. “Tunaomba Wakenya wote kati ya miaka 16 na 65 kujitolea na kutoa damu,” akahimiza.
Akiongea na waandisihi wa habari katika hospitali kuu ya Kapenguria baada ya kukagua hali ilivyo, Dkt Oduor alifichua kuwa kati ya Wakenya 1,000 na 1,200 humu nchini huhitaji damu kila siku, hali ambayo anasema husababisha vifo vya watu wengi hasa katika maeneo ya mashinani.
“Watu wengi nchini kwa sasa wanahitaji damu kila siku kutokana na shida mbalimbali za kiafya,” alisema. Dkt Oduor ametoa wito kwa serikali za kaunti kushirikiana na serikali ya kitaifa ili kujenga vituo vya kisasa vya kuhifadhi damu ili kukabiliana na hali hiyo na kuokoa wakenya ambao huathirika na ukosefu wa damu mwilini hasa baada ya ma janga ama ajali. “Tutashiriana na serikali za kaunti ili kuhakikisha kuwa wanaohitaji damu wanapata bila matatizo yeyote,” akasema


