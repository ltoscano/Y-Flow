
Rais aombwa kutatua mzozo wa kahawa
NA MWANGI MUIRURI
WAKULIMA wa kahawa nchini jana walimtaka Rais Uhuru Kenyatta mwenyewe aongoze vita dhidi ya madalali sokoni wakisema wamefanikiwa kusambaratisha mapato kupitia njama zao na wanunuzi wa kahawa wa moja kwa moja. 
Walisema wanamtaka Rais Kenyatta atoe kauli thabiti ya serikali kuwahusu madalali hao haswa wale ambao huthibiti minada ya kahawa na atangaze kuwa serikali za Kaunti ndizo zimepewa mamlaka ya kikatiba ya kushugulika na mikakati ya soko hilo.
Waliongeza kuwa Bw Kenyatta kama mzaliwa wa eneo ambalo hutegemea uchumi wa kilimo anafaa kuwasaidia wananchi wake katika kuwalainishia masoko kwa kuondoa matapeli kutoka mtandao wa uzalishaji hadi sokoni na kisha malipo. 
Haswa, walimtaka rais atoe ilani kwa maafisa wa serikali kuu katika Wizara ya Kilimo ambao hutumiwa na madalali hao kuhujumu usimamizi huo wakome kujiingiza katika mashauriano yoyote kuhusu kilimo na mauzo ya kahawa.
Madalali hao wamekashifiwa vikali kwa kusambaratisha mapato kwa wakulima na pia kuhujumu uhamisho wa shughuli za kilimo hadi usimamizi wa serikali za Kaunti. 
Akiongea katika mkutano wa wadau wa kanda la Mlima Kenya katika uwanja wa Ihura kaunti ya Murang’a ambako kongamano la wazalishaji wa bidhaa za kilimo chini ya ufadhili wa serikali ya kaunti hiyo, mwenyekiti wa jopo linalopanga mikakati ya kulainisha kilimo na mauzo ya kahawa Bw Gachira Mwago alisema kwa sasa kilimo hicho kiko mikononi mwa “mafia.” Alisema kuwa ‘genge’ hilo huwa linasimamia soko na pia bei ambayo itatunukiwa wakulima pasipo kujali azima ya kukifanya kilimo hicho kuimarika.
Bw Mwago aliongeza kuwa madalali hao kwa hivi karibuni wamekuwa wakitoa kila aina ya vitisho kwa wadau katika sekta hiyo wakipinga vikali kutwaliwa kwa usimamizi wa kilimo na mauzo na serikali za Kaunti.
“Madalali hao wamekuwa wakiandika barua kwa halmashauri kama Bodi ya Kahawa Nchini (CBK), Wizara ya Kilimo na pia kwa Mashirika ya Wakulima wa kahawa wakitaka serikali isithubutu kujiingiza katika usimamizi wa soko,” akasema.
Bw Mwago alisema kuwa shughuli za madalali hao ndizo zimekuwea zikizua mitafaruku kati ya serikali za Kaunti na wakulima wa kahawa.
“Madalali hao ndio wanafadhili baadhi ya mashirika ya kahawa ya wakulima na ndio pia wamekuwa wakifadhili kuchaguliwa kwa wandani wao katika mashirika hayo,” akasema.
Bw Mwago aliteta kuwa madalali hao hata wanawaandikia wateja ambao serikali za kaunti zimejadiliana nao kuhusu mikataba ya soko na bei wakiwataka wakome kushauriana na wakulima moja kwa moja.
“Ni juu ya Bw Kenyatta kutoa mwelekeo kamilifu kuwa kisheria ni serikali za kaunti pekee ambazo zina uwezo wa kujumuisha wakulima pamoja na kisha kuandaa mikakati ya kilimo na soko na wala sio serikali kuu au kitengo chochote kingine nje ya ugatuzi,” akasema.


