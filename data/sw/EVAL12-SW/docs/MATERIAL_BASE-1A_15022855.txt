Vijana: Usikate tamaa kupata mtoto

Imeandikwa na Basil Msongo

Imechapishwa: 11 Septemba 2016

MAMBO vipi, bila shaka upo vizuri na unaendelea kuzikabili changamoto za maisha.

Usichoke kutafuta. Kumbuka kwamba atafutaye hachoki, akichoka amepata. Wakati nasoma taarifa kuhusu mwanamke wa India aliyepata mtoto wakati akiwa na umri wa miaka 70 nilikumbuka tukio la kikatili la mume kukata mikono ya mkewe kwa sababu ya kutopata ujauzito.
Kijana Stephen Ngila (34) alifanya unyama huo usiku wa Julai 23 mwaka huu katika nyumba aliyokuwa akiishi na mkewe, Jackline Mwende (27) eneo la Masii katika Kaunti ya Machakos nchini Kenya. Kwa mujibu wa maelezo ya Jackline, mumewe alitumia panga kukata mikono yake (ya Jackline) na kwamba, mwanamume huyo alikuwa amelewa. 
Licha ya kumsababishia mkewe ulemavu na majeraha makubwa kichwani, sikio moja la msichana huyo halisikii. Vijana hao wamefunga ndoa miaka saba iliyopita na hawajapata mtoto. Kwa mujibu wa maelezo ya Jackline, mumewe alikuwa amechukia kwa kuwa yeye (Jackline) alikuwa hapati ujauzito.
Kuna taarifa kwamba, hospitali jijini Nairobi imewafanyia uchunguzi wanandoa hao na kubaini kuwa, Jackline hana tatizo kwenye masuala ya uzazi ila kwa mumewe ‘kuna walakini’. Hata kama ni kweli Ngila amefanya unyama huo kwa sababu ya mtoto, sioni uhusiano wa mikono ya Jackline kukatwa na kutopata ujauzito. 
Si hivyo tu, kwa kuzingatia umri wa msichana huyo, hata kama ana tatizo kwenye mfumo wake wa uzazi bado wanandoa hao walikuwa na uwezo wa kutafuta ufumbuzi na angeweza kupata ujauzito.
Ingawa wanadamu wamekuwa wakizingatia zaidi umri wa mwanamke kwenye masuala ya uzazi, maendeleo ya sayansi yanatoa fursa hata kwa wanawake wenye umri mkubwa kupata ujauzito kwa kupandikizwa mayai (IVF).
Mwaka 2008 mwanamke Rajo Devi Lohan alivunja rekodi ya dunia ya kupata mtoto akiwa na umri wa miaka 70 lakini baadaye iligundulika kuwa alikuwa na saratani. Alipata ujauzito kwa kupandikizwa mayai ya uzazi. Aprili mwaka huu, mwanamke mwingine wa India, Daljinder Kaur amevunja rekodi ya dunia kwa kupata mtoto akiwa na umri wa miaka 72. 
Kwa kuzingatia umri wa wanawake hao, hakuna sababu ya kukata tamaa kupata mtoto. Jambo la msingi ni busara, uvumilivu na kufuata ushauri wa kitaalamu.
Siku njema. bmsongo@ gmail.com.


