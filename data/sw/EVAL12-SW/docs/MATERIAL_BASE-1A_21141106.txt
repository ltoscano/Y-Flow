
Wasanii kucheza kuchangia walioathirika na tetemeko

Imeandikwa na Sophia Mwambe

Imechapishwa: 24 Septemba 2016

WASANII wa bongo fleva na bongo movie kesho wanatarajia kucheza mechi ya kirafiki kwa ajili ya kuchangia waathirika wa tetemeko la ardhi lilitokea mkoani Kagera hivi karibuni.

Akizungumza na waandishi wa habari jana Dar es Salaam Mwakilishi wa wasanii wa filamu nchini, Steve Mengele ‘Steve Nyerere’ alisema lengo la kucheza mechi hiyo ni kuwasaidia waathirika wa tetemeko hilo ambao wameachwa na maisha magumu baada ya tetemeko hilo.
Alisema wasanii wameamua kuunga mkono serikali katika kusaidia janga hilo kwa kucheza mechi hiyo ambayo kiasi cha fedha kitakachopatikana kitatolewa kama mchango.
“Tunacheza mpira kama ishara ya kuchangia wenzetu waliokumbwa na janga hili na nina imani fedha zitakazopatikana zitatumika kama mchango kutoka kwa wasanii wa Tanzania,” alisema.
Kwa upande wa wasanii wa bongo fleva, Msanii Karama Masoud amewataka wananchi kujitokeza kwa wingi kuwashuhudia wasanii hao wanavyoweza kutumia vipaji vyao mbali na kuimba.
“Jumapili mchezo huu ni wa kukata na shoka kikosi chetu kimejipanga na kinaendelea na mazoezi makali. Hivyo wananchi kujitokeza kwenu Septemba 25 mtashuhudia fursa ya kujionea wasanii hao pamoja na burudani safi, kandanda safi ili kuweza kuwachangia wenzetu,” amesema Masoud.
Naye Mkuu wa Kitengo cha Masoko na Biashara kutoka kampuni ya Tanzania Sisi ni Nyumbani (TSN), Jahu Kessy ambao ndio wadhamini wa mechi hiyo alisema, wameamua kudhamini mechi hiyo kwa kutoa vifaa vya michezo vyenye thamani ya zaidi ya milioni tatu.
“TSN tumeamua kuunganisha nguvu na kuwakutanisha wasanii hawa ili wawze kuunga mkono janga hili na ni imani yangu tutafaniikiwa na tutaweza kuwasaidia wenzetu wa Kagera,” alisema.
Aidha, katika mchezo huo, wasanii mbalimbali wanatarajiwa kujumuika pamoja huku kiingilio kwenye mchezo huo utakaochezwa ndani ya uwanja wa Taifa kuanzia saa tisa Alasiri, kiingilio kinatarajiwa kuwa kati ya Sh 3,000, Sh 5,000 na Sh 7,000.


