
Bodi ya Barabara yasimamisha malipo Kinondoni

Imeandikwa na Hellen Mlacky

Imechapishwa: 18 Oktoba 2016

BODI ya Mfuko wa Barabara imesimamisha malipo yote yanayotokana na fedha za Mfuko wa Barabara kwa Halmashauri ya Manispaa ya Kinondoni. Hatua hiyo imechukuliwa kutokana na kukiuka taratibu za manunuzi na mwenendo usioridhisha wa utekelezaji na usimamizi wa miradi hadi hapo Bodi itakaporidhika na mfumo wa usimamizi wa fedha.

Bodi hiyo pia imesimamisha mara moja kazi zote, zinazogharimiwa na Mfuko wa Barabara zinazosimamiwa na manispaa hiyo hadi hapo mifumo dhabiti ya usimamizi wa fedha za mfuko huo, itakapowekwa haswa katika vitengo vya kihandisi, manunuzi na uhasibu.
Mwenyekiti wa Bodi hiyo, Joseph Haule aliyasema hayo jana, Dar es Salaam wakati akitoa ripoti ya ukaguzi wa kiufundi kwa kazi ya ujenzi wa barabara ya Masjid-Quba yenye urefu wa kilomita 2.478 iliyopo maeneo ya Sinza Mori, inayojengwa kwa kiwango cha lami.
“Mradi huo unaotekelezwa na Manispaa ya Kinondoni kwa kutumia fedha za Mfuko wa Barabara Sh bilioni 3.3 zilizotengwa mwaka wa fedha wa 2013/2014 ulianza kutekelezwa Machi 17, 2015 na ulitakiwa kukamilika ndani ya miezi mitatu ambayo ni Juni 16, 2015,” alisema.
Alisema hadi ukaguzi unafanyika Juni mwaka huu, mradi huo ulikuwa haujakamilika, ambapo Bodi ilifanya ukaguzi wa kiufundi katika mradi huo, kwa lengo la kubaini ubora wa kazi, mwenendo mzima wa utekelezaji na changamoto zinazoukabili mradi huo.
Alisema matokeo ya ukaguzi wa kiufundi, yanaonesha kwamba sehemu ya barabara iliyojengwa ambayo ni mita 700 za mwanzo, zina mapungufu katika vipimo, ambavyo vinaonesha kwamba tabaka la lami iliyowekwa haikidhi viwango, kwa sababu ina kiasi kikubwa cha hewa, hivyo itasababisha maji na hewa kupenya kirahisi na kuharibu tabaka la lami.
Aidha, alisema uchunguzi umegundua kwamba tabaka la lami nguvu yake ni kidogo na haijafikia kiwango cha chini kinachokubalika na pia kulingana na michoro tabaka la mchanga linatakiwa kuwa sentimita 20, lakini sehemu iliyofanyiwa uchunguzi imewekwa sentimita 11, hivyo imepunjwa kwa sentimita tisa.
Pia alisema tabaka la mawe makubwa, limewekwa sentimita 32 badala ya sentimita 40 hivyo lilipunjwa kwa sentimita nane na madhara yake ni msingi kushindwa kufanya kazi inayotarajiwa na utashindwa kuzuia maji kupanda juu kama ilivyokusudiwa.
“Baadhi ya taratibu za usanifu wa barabara hiyo hazikuzingatiwa ikiwemo masuala ya mazingira, kutumia vipimo vya udongo ambavyo siyo vya mradi husika, kutokukusanya taarifa za magari yanayotumia barabara hiyo, kutumia takwimu za mvua za zamani za mwaka 1955-2004 kinyume na matakwa ya mwongozo,” alisema.
Haule alisema taratibu za manunuzi za mkandarasi hazikufuatwa kikamilifu kwani aliandikiwa barua ya kupewa kazi bila kufanya naye majadiliano kwani bei yake ilikuwa juu kuliko bajeti na Manispaa. “Hii ni kinyume na kanuni ya 225(1)(b) ya Sheria ya Manunuzi ya mwaka 2011 inayomtaka mwajiri kufanya mazungumzo na kukubaliana na mzabuni juu ya kupunguza kazi,” alisema.
Alisema mradi huo pia umechelewa kukamilika zaidi ya mwaka moja na hadi ukaguzi huo unafanyika Juni mwaka 2016 ulikuwa umekamilika kwa asilimia 28 tu na hapakuwepo na mkataba ulioongezwa. Mkataba huo kisheria umeshakwisha na Manispaa inavunja sheria kuendelea nao.
Alisema hapakuwa na mpango kazi ulioandaliwa na mkandarasi na pia dhamana ya kazi ya mkandarasi ilikwisha muda wake tangu Novemba 17 mwaka 2015 lakini msimamizi wa kazi hajadai nyingine na mkandarasi aliendelea kufanya kazi hadi wakati wakaguzi walipofanya kikao cha majumuisho Septemba 16 mwaka huu bila dhamana kinyume na kifungu cha 55.1 cha mkataba. 
Aidha alisema malipo yaliyoidhinishwa kumlipa mkandarasi, hayakuhakikiwa kikamilifu na jumla ya Sh milioni 201 zimelipwa na pia kutopima kazi hizo ni kukiuka kanuni ya 29(2) ya Sheria ya Tozo ya Barabara na Mafuta ya mwaka 2016; na madhara hayo ni pamoja na mkandarasi kuidhinisha zaidi ya kiwango alichostahili kwa Sh milioni 24.
Pia Haule alisema Manispaa hiyo, imekiuka mkataba kwa kufanya malipo kwa mkandarasi ya Sh 201,335,980.50 ambayo ni chini ya asilimia 25 ambayo ni Sh 831,536,250 kama ilivyoainishwa ambapo mkandarasi anatakiwa kufanya kazi kubwa na kukamilisha kwa wakati.
“Manispaa imeshindwa kutoa nyaraka za manunuzi kwa wakaguzi zinazohusu mtaalamu mwelekezi aliyefanya kazi ya kuchukua vipimo. Hivyo wakaguzi walishindwa kuona kama taratibu za manunuzi zilifuata sheria na kanuni za manunuzi,” alisema.
Alisema mbali na mradi huo, pia Manispaa hiyo ilionekana kuwa na mapungufu ya kiutendaji na usimamizi usioridhisha katika miradi mingine ya nyuma iliyogharimiwa na Mfuko wa Barabara ikiwa ni pamoja na mradi wa ujenzi wa barabara ya Mabatini-Polisi kwa kiwango cha lami uliogharimu Sh 1,841,115,143.
Nyingine ni ujenzi wa barabara ya Akachube iliyogharimu Sh 363,178,643.75, barabara ya Sayansi yenye urefu wa kilomita 0.658 iliyogharimu Sh 282,323,000 na barabara ya Biafra- Ubalozi wa Ufaransa ambayo ni kilomita 1.3, ambayo iligharimu Sh 520,000,000 ambazo zimeharibika mapema kuliko ilivyotarajiwa na hivyo kuitia hasara serikali.
Aidha alisema Manispaa hiyo ya Kinondoni, imekuwa na tabia ya kutumia fedha za Mfuko kwa kazi ambazo hazipo kwenye mpango kazi uliokubaliwa, ambao husainiwa na Tamisemi na Bodi ya Mfuko wa Barabara.
Alisema kwa mwaka wa fedha 2014/2015, Bodi ilitoa Sh bilioni moja ili manispaa hiyo izitumie kuziba mashimo katika mtandao wa barabara zake ambao uliharibika kutokana na mvua badala yake walitumia Sh 354,285,105 kujenga vipande vya barabara za zege kwenye barabara za Chwaku na Migombani na kusababisha barabara nyingi kuendelea kuharibika na kupitika kwa shida.
Kutokana na hayo, Bodi ya Mfuko wa Barabara katika kikao chake cha 67 kilichofanyika Septemba 15 na 30 mwaka huu kilipitia taarifa mbalimbali zikiwemo zinazohusu manispaa hiyo na kusimamisha kupeleka fedha za Mfuko wa Barabara katika manispaa hiyo.
Pia alimuomba Katibu Mkuu wa Tamisemi, kuchukua hatua kwa maofisa wote waliohusika kwa mapungufu yote yaliyoonekana katika miradi ya barabara, ukiwamo wa Masjid-Quba sambamba na kuziomba bodi zinazosimamia Wahandisi (ERB), Wahasibu (NBAA), na Maofisa Manunuzi (PSPTB) zichukue hatua dhidi ya maofisa husika.
Aidha bodi hiyo imeagiza Sh 24,780,000 zilizolipwa zaidi, zirejeshwe kwenye akaunti ya Mfuko na Sh 354,285,105 zilizotumika kujenga zege, badala ya kuziba mashimo, zirejeshwe kwenye akaunti ya Mfuko na zikafanye kazi iliyokusudiwa.
Bodi hiyo pia ilitoa wito kwa mamlaka zote za Serikali za Mitaa nchini, kusimamia kikamilifu matumizi ya fedha za Mfuko wa Barabara kwa mujibu wa sheria na kanuni ili kupata thamani ya fedha na kusisitiza kwamba Bodi haitasita kuchukua hatua stahiki pale inapobaini ubadhirifu wa aina yoyote.


