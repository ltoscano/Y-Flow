
Timu za Polisi, Uhamiaji zakabana koo netiboli

Imeandikwa na John Nditi, Morogoro

Imechapishwa: 02 Septemba 2016

TIMU ya netiboli ya Polisi Morogoro imeifunga timu ngumu ya Jeshi Stars ya Dar es Salaam magoli 50 -40 na kumkaba koo bingwa mtetezi Uhamiaji kwa kulingana pointi nane licha ya mabingwa hao kuongoza kwa wastani wa magoli.

Polisi iliifunga Jeshi Stars katika mchezo uliochezwa juzi na kuiwezesha kufikisha pointi nane na magoli 267 ya kufunga katika michezo minne sawa na Uhamiaji yenye magoli 279.
Michezo mingine ya kusisimua iliyoleta ushindani mkali ni kati ya Polisi Arusha ambayo iliizamisha Tumbaku ya Morogoro kwa kuifunga magoli 59-56.
Timu nyingine iliyofanya vizuri katika mchezo wake ni RAS Kagera ambayo imeonja ushindi wa kwanza baada ya kuifunga timu ya Kinondoni magoli 45-38.
Katika mchezo mwingine timu ya Jiji Arusha iliifunga Jiji Tanga kwa magoli 70-27 , wakati mchezo wa pili kati ya Polisi Arusha iliibuka na magoli 77-17 dhidi ya Kinondoni.
Kwa upande wa michezo ya timu nyingine, Uhamiaji iliifunga Madini ya Arusha kwa magoli 60-28 ushindi ulioifanya ifikishe pointi nane na kukabana koo kwenye nafasi hiyo na Polisi Morogoro.
Mchezo mwingine mkali ulizikutanisha timu za Jeshi la Wananchi wa Tanzania (JWTZ) , Jeshi Stars dhidi ya CMTU zote za Dar es Salaam.
Katika mchezo huo, Jeshi Stars ilijifariji kutokana na kufungwa na Polisi Morogoro ambapo iliamsha matumaini ya kuwania taji hilo baada ya kuwafunga ndugu zao magoli 54-30. Timu zinazoshiriki mashindano hayo ambazo hadi juzi hazijaonja ushindi ni Kindondoni na Tanga.


