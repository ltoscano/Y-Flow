
CCM, CHADEMA wavutana umeya Mwanza Aug 02, 2012

KUGAWANYIKA kwa Halmashauri ya Jiji la Mwanza na kuundwa kwa Halmashauri mpya ya Wilaya ya Ilemela kumekirejeshea Chama Cha Mapinduzi (CCM) matumaini ya kuongoza tena jiji hilo, huku Chama cha Wananchi (CUF) ndicho kikiwa na kura ya kuamua nani anakuwa Meya.

Kwa mujibu wa tangazo la Serikali la Julai 25, 2012, Halmashauri ya Jiji la Mwanza imegawanywa na kuwa na halmashauri mbili za Jiji la Mwanza na Manispaa ya Ilemela, na wiki iliyopita Baraza la Madiwani lilipitisha hoja ya kuundwa kwa Halmashauri ya Manispaa ya Ilemela.

Halmashauri ya Jiji la Mwanza itabaki katika mipaka ya Jimbo la uchaguzi la Nyamagana na Halmashauri ya Manispaa ya Ilemela itakuwa katika mipaka ya jimbo la Uchaguzi la Ilemela. Mchakato wa kuunda halmashauri ya Manispaa Ilemela unaendelea na unatarajiwa kukamilika baadaye mwezi huu baada ya kumalizika kwa vikao vya Bunge.

Kwa mujibu wa Mkurugezi wa Jiji la Mwanza baada ya Uchaguzi Mkuu wa mwaka 2015, kama ombi la kuongeza kata likipitishwa, kata jirani toka Wilaya ya Magu zitaongezwa kwa Manispaa ya Ilemela na kata jirani za Misungwi zitaongezwa kwa Halmashauri ya Jiji.

Uwiano wa madiwani katika jimbo la Uchaguzi la Nyamagana kati ya CCM na CHADEMA inalingana kila chama kikiwa na madiwani wanane, wakiwamo wabunge na madiwani wa viti maalum, huku CUF kikiwa na madiwani wawili ambao ndio wanaweza kuamua ni chama gani kinaoongoza Halmashauri ya Jiji la Mwanza.

Kwa upande wa Manispaa ya Ilemela, CHADEMA kina uhakika kwa kuongoza halmashauri ya manispaa hiyo kwa kuwa kina madiwani tisa kati ya wote wakiwamo wanne wa CCM na mmoja wa CUF.
Mikakati ya CCM Taarifa kutoka ndani ya CCM hapa zinaeleza kuwa tayari vikao vya mikakati vimeanza ili kufanikisha mipango ya kuongoza Jiji hili kwa kuwashirikisha madiwani wawili wa CUF ili waweze kuungana na chama hicho dhidi ya CHADEMA katika uchaguzi wa meya.

Taarifa kutoka ndani ya vikao hivyo zinaeleza kuwa mlengwa katika mikakati hiyo ni Diwani wa CUF wa Kata ya Mirongo, Daud Mkama, ambaye ataungwa mkono na CCM katika umeya ili nacho mkono na CUF kwenye unaibu.

Hata hivyo, inasemekana ahadi hiyo inaweza ikawa inatumika kumvuta diwani huyo na chama chake kuwaunga mkono tu kwa kuwa CCM wana hofu kuwa CHADEMA wana uwezekano mkubwa wa kumfanya awe naibu meya hivyo CCM imemuahidi umeya ili kukichanganya CHADEMA.

“Mheshimiwa (Mkama) anashawishiwa kwa kuwa kuna taarifa kuwa CHADEMA wameahidi kumuunga mkono kama naibu meya. Wanachofanya CCM ni kumvuta aamini kuwa anaweza kuwa meya, lakini kwa uhakika uko mkakati mwingine ambao haujui utaibuliwa dakika za mwisho ili malengo ya CCM kunyakua umeya yatimie na yeye ataambulia unaibu meya,” kinaeleza chanzo chetu toka ndani ya vikao hivyo.

Tayari ziko dalili kuwa CUF wanaweza kuwa wamekubaliana kuwaunga mkono CCM na kuwaacha wapinzani wenzao CHADEMA kwa kuwa juhudi za CHADEMA kumshawishi diwani huyo zinaeelekea kukwama.
“Huyu mwenzetu tumezungumza naye sana na sisi tulimuahidi kuwa tutamuunga mkono moja kwa moja kama naibu meya, lakini kwa kweli hali inavyoelekea ni kama ameamua kuungana na CCM. Mara ya mwisho nilizungumza naye akasema kuwa ameahidiwa umeya na CCM kwa hiyo ni kama hataungana na sisi. Lakini hizi ni siasa muda bado wakati huo ukifika tutajua” anasema diwani mmoja wa CHADEMA.
Diwani Mkama alipotafutwa kuzungumzia mipango hiyo alisema hayuko kwenye nafasi ya kulizungumzia hili kwa sasa kwa kuwa anauguza mgonjwa.

Hata hivyo, Diwani wa Kata ya Mkolani kwa tiketi ya CCM Stanslaus Mabula, anayetajwa kuwa miongoni mwa wanaowania umeya wa Jiji ameliambia Raia Mwema kuwa pamoja na kuwa chama chake hakijakaa na kuamua nani watagombea nafasi ya umeya na naibu meya, ana matumaini kuwa chama chake kinaweza kuongoza Jiji hilo.

Akizungumzia ushirika wao na CUF alisema wamekuwa wakishirikiana na chama hicho tangu mwanzo lakini hana uhakika na nini wataamua sasa hivi kwa kuwa kumekuwa na mabadiliko mengi yanayotokea, akitahadharisha kwamba wao kama madiwani wamejitambua na wakati mwingine wanashirikiana bila kujali vyama kwa hiyo hata uchaguzi huu mshikamano huo unaweza kuonekana. 

“Unajua mambo yamebadilika sasa hivi, uamuzi wetu wa juzi wa kumvua Meya madaraka zilipigwa kura na wajumbe 20 wakati CCM tulikuwa 13 tu. Sasa unaweza kuona jinsi mambo yanavyobadilika na katika uchaguzi huu hilo linaweza kutokea pia,” alisema.

Matumaini ya diwani huyo yanajengwa katika msingi kwamba hoja ya kumg’oa Meya wa Jiji la Mwanza (CHADEMA) aliyeondolewa kwa kura ya kutokuwa na imani naye, ilianzishwa na Diwani wa Kata ya Igoma, Adam Chagulani wa CHADEMA, na kuungwa mkono na CCM na CUF.

Mabula aliongeza kuwa madiwanni sasa wamejitambua na wanaweka ushabiki wa vyama pembeni ili waweze kuibana vyema halmashauri kwa kuwa umoja wao ndio unaoweza kuwafanya wawajibike kikamilifu kwa wananchi badala ya kugawanyika hali ambayo watendaji wa halmashauri wamekuwa wakiitumia kutotimiza wajibu wao kwa kuwa wanajua kutakuwa na upande utakaowaunga mkono.

Fukuto lahamia CHADEMA Wakati CCM wakiwa katika mikakati mizito ya kuwania kurejesha kiti cha umeya kuna wingu la mashaka na kutokuaminiana ndani ya CHADEMA kutokana na kugawanyika kwa madiwani hao katika suala la kupiga kura ya kutokuwa na imani na Meya.

Diwani mmoja anasema kuwa chama chao sasa kinahitaji kufanya uamzi mgumu ili kukinusuru kisiingie katika matatizo ya kutoaminika kwa wananchi.

“Hili la kumwajibisha Meya ni aibu kwa chama. Lakini tuna matatizo ya ndani, viongozi wa Mkoa wanalea hali hii. Watu wanakaa vikao na CCM na wanaendelea kushawishi madiwani wengine wakisaliti chama, ushahidi unakuja kwenye chama hakuna hatua zinachukuliwa matokeo yake ndiyo haya”, anaeleza diwani huyo.

Kwa mujibu wa diwani huyo hoja zote zilizotumiwa kumuondoa Meya hazikuwa na msingi isipokuwa zilikuwa na mkono wa CCM kwa kuwa wako madiwani ambao wanatumiwa na chama hicho ili kufikia malengo yake.

Aliyekuwa Meya wa Jiji la Mwanza Josephat Manyerere, alivuliwa madaraka hayo kwa tuhuma 10 zilizowasilishwa na madiwani 17 walioomba kupiga kura ya kutokuwa na imani naye wakiongozwa na madiwani wa CHADEMA Kata ya Igoma Adam Chagulani na Henry Matata wa Kata ya Kitangiri.

Hata hivyo, kwa mujibu wa diwani huyo hoja zote Meya alizijibu lakini kwa kuwa mkakati ulishaandaliwa na wao CHADEMA kuwa wamegawanyika, CCM walipata fursa ya kusimamia zoezi hilo na kumwangusha Meya huyo.

“Tuhuma kama ya ujenzi wa Kanisa la Sabato katika eneo Mabatini bila kufuata utaratibu, kibali cha kanisa hilo kimetolewa mwaka 2002 hata kabla Meya hajajiunga na chama lakini ndiyo hoja iliyotumika”, alisema diwani huyo.

Wakati harakati za kung’olewa Meya zikianza Aprili mwaka huu, Diwani Chagulani alisimamishwa uanachama na kamati tendaji za Wilaya ya Nyamagana na Ilemela lakini alirejeshewa uanachama wake na Kamati Kuu ya chama hicho Taifa kwa kupewa onyo kali, huku kamati tendaji ya wilaya ikitoa onyo kwa Diwani wa Kitangiri, Matata.

Hata hivyo, baadhi ya madiwani wanalalamikia uongozi ngazi ya mkoa kwa kutopeleka makao makuu mashataka yote yanayowakabili watuhumiwa na badala yake kupeleka tuhuma laini ambazo zilifanya Kamati Kuu kutokupata picha halisi ya tatizo lilivyo.

Katibu wa CHADEMA Mkoa wa Mwanza, Wilson Mshumbushi, ameliambia Raia Mwema kuwa hawezi kuzungumzia suala la maamuzi ambayo yalikwishakufanywa na ngazi za juu yale lakini akasema kama kuna mtu hakuridhika na mastahaka yaliyopelekwa makao makuu alipaswa kusema na kushauri wakati huo, si sasa.

Akizungumzia mgawanyiko uliojitokeza kwa madiwani wake kuelekea uchaguzi wa Meya wa Jiji alisema CHADEMA wanaunganishwa na itikadi na falsafa ya chama hivyo ana matumaini kuwa bado mambo yatafanyiwa kazi na wakati wa uchaguzi utakapofika chama kitakuwa imara.

“Kwenye siasa mambo ya namna hii yanatokea. Kama chama tutafanya kila juhudi zinazostahili kuhakikisha tunaongoza jiji hili, CUF ni wapinzani wenzetu, ninaamini bado tunaweza tukazungumza tukaona namna nzuri ya kuwatumikia wana Mwanza” alisema Mshumbusi.


