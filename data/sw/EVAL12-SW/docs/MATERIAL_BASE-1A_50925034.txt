Sawa, Nyerere si malaika lakini si shetani pia!
Oct 21, 2012

LEO, Oktoba 14, 2012, taifa linaadhimisha miaka 13 tangu Rais wa kwanza wa Tanzania, Baba wa Taifa, Mwalimu Julius Nyerere afariki dunia. Tumesikia na kusoma mengi
sana yanayomhusu Mwalimu Nyerere na hivyo ni changamoto kubwa kuandika jambo jipya. Hata hivyo nyakati na majira, siasa na maisha ya Wa tanzania yalivyo hivi sasa, vyote hivi vinaleta mjadala mpya zaidi kumhusu Nyerere.

Katika ngonjera, hotuba na maneno mengi ambayo yamekuwa kinywani mwa wengi juu ya kile kinachoitwa ‘kumuenzi Mwalimu’, zimezuka fikra mpya chini ya mwavuli wenye jina la ‘Mwalimu hakuwa Malaika’. Hivyo basi, hoja hii inakolezwa kwamba Mwalimu alikuwa binadamu kama wengine; na hitimisho ni kuwa ‘alifanya makosa kama wengine wafanyavyo.’
Kwa kuitazama kwa haraka haraka, hoja hii kuwa Nyerere hakuwa Malaika inakubalika. Nami nakiri kwamba kwa kuwa ni kweli Nyerere alikuwa binadamu na hivyo kwa msingi huu, yapo makosa aliyofanya kama binadamu.

Hata hivyo, achunguzaye kwa umakini, kwa kuangalia vigezo vinavyotumiwa kuhalalisha hoja hii, atagundua kwamba hoja hii haijasimama kwa misingi ya nia njema. Badala yake inashadidiwa ili kufanikisha malengo binafsi ya wale wanaoikazania hoja hii kwa nguvu kubwa.

Pia, wengi wanaoshadidia sana hoja hii wanajaribu kuweka mizania inayopima kati ya mabaya na mazuri ya Nyerere. Lengo lao ni kujenga hitimisho kuwa, kama binadamu, Nyerere kama kiongozi alifanya makosa mengi sana (kiasi cha kuzidi mazuri mengi anayopambwa kwayo).

Hapa ndipo msingi wa tatizo ulipo. Mathalani, waliobeba hoja ya ‘Nyerere si Malaika’ pamoja na watetezi wake, wanafanya juhudi za kuorodhesha wanayodhani ni mabaya au mambo aliyoshindwa kufanikisha Mwalimu Nyerere. Wanayachukua hata yale mazuri na kuyadunisha kwa juhudi
kubwa ili kwa namna fulani yaonekane nayo kuwa yalikuwa bure kabisa.

Mathalani, mara nyingi sasa tumesikia juhudi kubwa zinazopotosha azma ya Mwalimu ya Azimio la Arusha na misingi yake ya Ujamaa na Kujitegemea. Badala yake kinachosisitizwa ni kuwa Azimio hilo lilileta umasikini na kuporomoka kwa uchumi na kuwa eti madhara yake yanatutafuna hadi leo.

Lakini wenye hoja hizi wanasahau kuwa Azimio la Arusha lilisaidia sana kujenga misingi ya usawa, na kupunguza ‘mwendo kasi’ wa hali ya juu (tunaoushuhudia hivi sasa) wa uwapo wa pengo kubwa kati ya masikini wengi na matajiri wachache.

Katika mwendelezo huu wa kujaribu kuorodhesha ‘mabaya’ ya Mwalimu, na hata kuyafifisha mazuri aliyoyafanya, sasa kuna hoja iliyoshikiwa bango kuwa eti Nyerere amechangia katika kuweka misingi ya kutugawa. Hapa anabambikwa kwamba anahusika katika hizi chembembe zinazokua hivi sasa kama vile udini, ukabila na ukanda.

Katika hili pia wenye hoja hii wanashindwa, ama kwa makusudi au kwa kutojua, kukumbuka kuwa ni juhudi za Nyerere na wasaidizi wake (serikali) walitumika kutuunganisha tukawa kama taifa moja lenye umoja. Mikakati kama vile kutumia Kiswahili kama lugha ya taifa kutuunganisha makabila mbalimbali, utaifishaji wa shule za dini na kuzifanya za serikali, vijana kuwezeshwa kwenda kusoma katika shule zilizopo mikoa tofauti na walikozaliwa, na mikakati mingine iliyowekwa kikatiba na kadhalika imewezesha kutufikisha hapa tulipo kama wamoja.

Lakini ukweli uko dhahiri. Juhudi kubwa zinatumika kuonesha makosa mengi ya Nyerere ili wanaofanya hivyo
wapenyeze nia zao, ambazo nyingi kati ya hizo, Mwalimu alipingana nazo bila kuuma maneno.

Kwa mfano, wapo wanaotaka tutende na kufikiri kwa misingi ya ukanda: kanda ya kusini, kanda ya magharibi, kanda ya ziwa na kadhalika. Ili kufanikisha hili, tunalazimishwa na kuaminishwa kuwa Nyerere alisababisha kanda fulani kuwa nyuma kimaendeleo. Lakini wanaoweza kuchunguza kwa undani, wanaotumia vigezo hivi, kwa mfano, baadhi yao wanataka kupata maslahi yao binafsi kama vile kuwa viongozi, ama wa kuchaguliwa au kuteuliwa kwa misingi ya hii ya ukanda.

Kadiri watetezi wa hoja ya ‘Nyerere hakuwa Malaika’ wanavyoendeleza propaganda zao, hatima yao ya juu, kwa kutumia orodha yao ya ‘mabaya’ ya Nyerere ni kutuambia kuwa Nyerere alikuwa na ushetani pia. Kutenda mabaya kwa binadamu ni hali ya kawaida, lakini kuwa ‘shetani’ maana yake ni kuwa muovu wa kupindukia.

Katika kuhakikisha kuwa wanahalalisha matendo yao maovu (kana kwamba ni ya kawaida/mema), waovu hutumia mbinu nyingi kuwabambikiza uovu walio wema na kuwapatia hadhi isiyo njema. Kwa njia hii waovu hawa (huku wakiweka pembeni mantiki) hujipatia kibali machoni pa watu kuwashambulia walio wema. Hii ndiyo mbinu inayotumiwa na watetezi wa hoja ya Nyerere hakuwa malaika.


