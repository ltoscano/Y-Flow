
Kaganda: Tulichepuka, Magufuli anaturejesha
Dar es Salaam. Kamishna wa Tume ya Maadili ya Utumishi wa Umma nchini, Jaji mstaafu Salome Kaganda amesema hatua zinazochukuliwa na Rais John Magufuli za kuboresha utumishi wa umma zinarudisha nchi kwenye mstari.
Jaji Kaganda alisema juzi kuwa awali kulikuwa na vilio na manung’uniko kutoka kwa wananchi ndani ya makanisa, misikiti na hadi kwenye hospitali kuhusu ukiukwaji wa maadili na kukosekana kwa uadilifu hali iliyosababisha ugumu wa maisha kwa wengi.
“Ukweli ni kwamba tulichepuka, tulikuwa tunaelekea sipo na tulifika mbali, mazoea yana tabu sana haijalishi kwamba ni mazuri au mabaya, tulihitaji hatua ngumu kuchukuliwa ili tuweze kurudi kwenye mstari,” alisema wakati akizungumzia hatua zinazochukuliwa dhidi ya watendaji wa Serikali wanaosimamishwa kazi kwa tuhuma mbalimbali.
“Kuna malalamiko kadhaa ambayo nimekuwa nikiyasikia kwenye vyombo vya habari kwamba kuna ukiukwaji sijui kuna uonevu, lakini wapo wanaosahau kwamba mwajiri namba moja ni Rais, hadi anafikia hatua hiyo ana nia njema kutokana na hali ilivyo, ofisi yangu haijapokea malalamiko yoyote kutoka kwa watumishi waliochukuliwa hatua hiyo,” alisema.
Akifafanua kuhusu mazoea alitoa mfano wa safari za nje ya nchi ambazo zilikuwa zinafanywa huku nyingine zikiwa hazina masilahi kwa Taifa zaidi ya kuiongezea gharama za matumizi ya fedha Serikali.
Jaji Kaganda amekuwa mwiba kwa viongozi wa umma katika utawala wa awamu ya tano baada ya kuwachongea mawaziri waliokuwa wamechelewa kupeleka fomu za madeni na rasilimali na kiapo kwa Waziri Mkuu, Kassim Majaliwa miezi minne iliyopita.
“Nawashauri viongozi waliopewa dhamana kuzingatia maneno ya viapo vyao na ahadi ya uadilifu walioapa kwa usanii, lazima kuna siku rungu litawashukia na kuwagonga watoke na maumivu” alisema.
Alisisitiza kuwa lazima waliopewa dhamana ya uongozi wakubali kubadilika kwa kuwa waadilifu siyo kwa rais pekee bali kwa wananchi ambao wanapaswa kuwatumikia, ni wazi kwamba viongozi ambao wanaona kinachoendelea kwa wenzao watumie nafasi ya kubadilika ili wapone.
“ Hali ilivyo kwa sasa tunaiona ni chungu lakini mabadiliko ndivyo yalivyo, hata msichana anapokuwa na kuingia kwenye hatua ya kuitwa mama hupata maumivu lakini akibeba mwanaye hufarijika, hata mtoto anapoanza kupiga hatua hupiga mieleka mara kadhaa na kupata maumivu lakini anaendelea kujifunza kutembea hatimaye anamudu hata kukimbia mwenyewe,” alisema. 


