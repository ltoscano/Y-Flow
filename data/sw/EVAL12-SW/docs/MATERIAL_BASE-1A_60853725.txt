
Rais akiwa mwanamke, Makamu awe mwanaume
Jan 17, 2013

WANAHARAKATI wa masuala ya jinsia wamependekeza kwamba Katiba mpya ya Tanzania iseme kuwa iwapo chama kitachagua mgombea urais mwanaume, basi ni lazima mgombea mwenza au Waziri Mkuu awe mwanamke.

Hayo ni sehemu ya mapendekezo ambayo Mtandao wa Jinsia Tanzania (TGNP) umeyawasilisha kwenye Tume ya Katiba wiki iliyopita wakati ikikutana na makundi maalumu ya kijamii.

Wanaharakati hao wamedai kwamba kama rais atakuwa mwanamke, basi makamu wake au Waziri Mkuu mmoja wao ni lazima mwanaume ili kuweka mlingano wa kijinsia kwa mujibu wa uamuzi ya Umoja wa Afrika (AU).

“Serikali iwajibishwe kuchukua hatua za kisera, kisheria na bajeti kuhakikisha utekelezaji wa misingi ya usawa kwa kuzingatia mkataba wa AU wa 50/50. Katika uongozi wa juu wa utawala; ikiwa ni pamoja na Rais, Makamu wa Rais na Waziri Mkuu, lazima kuweko na jinsia zote. Pia, uteuzi wa wakuu wa mikoa na wilaya, bodi za mashirika ya umma na viongozi wa mashirika haya uzingatie kanuni hiyo ya AU kama serikali yetu ilivyoridhia,” ilisema sehemu ya mapendekezo hayo.

Gazeti hili limefanikiwa kupata nakala ya mapendekezo ya wanaharakati hao ambayo pia inataka kufanya mabadiliko makubwa ya kiutawala, ikiwamo taifa kuwa na Waziri Mkuu ambaye hatokani na jimbo la uchaguzi.

Wanaharakati hao wamedai kwamba kulazimisha Waziri Mkuu atokane na jimbo la uchaguzi kunanyima fursa kwa makundi mengine ya kijamii kutoa kiongozi wa wadhifa huo ingawa nao wanawakilisha makundi ambayo yanatambulika kijamii.

Katiba ya sasa inataka waziri mkuu atokane na jimbo la uchaguzi kwa maana ya kuwa ni lazima awe amechaguliwa na wananchi moja kwa moja.

Pendekezo lingine la wanaharakati hao ni kutaka kuruhusiwa kwa wagombea binafsi katika chaguzi mbalimbali kutokana na ukweli kwamba wengi wa Wa tanzania si wanachama wa chama chochote cha siasa na uongozi bora hauletwi na ufuasi wa chama cha siasa.

Kwa ujumla, mengi ya mapendekezo ya wanaharakati yanaangukia katika ajenda ya uwakilishi wa 50/50 na zaidi maandishi ya TGNP katika tume ya Katiba yameangalia zaidi haki za wanawake.

Katika hatua nyingine, wanaharakati hao wametaka Katiba mpya kupiga marufuku ndoa za watoto wa kike ambao wanaozeshwa mapema na kunyimwa haki zao nyingine za kijamii.

Mapendekezo haya ya TGNP kwenye ndoa za watoto yanaweza kupata upinzani mkali kutoka kwa taasisi za kidini ambazo zimekuwa zikisisitiza kwamba umri wa mtoto wa kike kuolewa umeelezwa tayari kwenye vitabu vya kidini na hakuna mamlaka ya kidunia inayoweza kupindua hilo.

Mapendekezo hayo ya TGNP yenye jumla ya kurasa 11 yamewasilishwa lakini hayasemi chochote kuhusiana na haki ya makundi mengine ya kijinsia kama vile mashoga, kama ambavyo ilitarajiwa na wengi.

Hata hivyo, akizungumza na Raia Mwema jijini Dar es Salaam jana, mmoja wa maofisa wa juu wa TGNP ambaye hakutaka kutajwa jina lake kwa maelezo kuwa yeye si msemaji wa taasisi hiyo, alisema mashoga wanaangukia katika kundi la watu walio pembezoni.

“Document (taarifa tulipoleka tume) yetu ime-cover kila kitu. Mashoga wanaangukia katika watu wanaoitwa makundi ya pembezoni wakiwamo walemavu na watu wengine. Wote tumewasemea kwamba wanahitaji haki sawa.

“Hata hivyo, kama mashoga wana mambo yao specific, nadhani wana taasisi zao ambazo zinaweza kwenda tume na kupeleka mapendekezo yao. Sisi tumeangalia sana wanawake kwa vile ndiyo tuliowafanyia tafiti nyingi zaidi na tunajua zaidi madhila yao kuliko makundi mengine,”alisema ofisa huyo.


