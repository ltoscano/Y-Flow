
Kilimanjaro Stars yasaka ubingwa Chalenji Nov 28, 2013

Pazia la michuano ya soka ya Chalenji kwa nchi za Afrika Mashariki na Kati linafunguliwa leo huko katika jiji la Nairobi, nchini Kenya.
Timu ya Taifa ya soka ya Tanzania Bara ‘Kilimanjaro Stars’, ikiwa na kocha wake mkuu, Kim Poulsen, iliwasili jijini Narobi juzi tayari kwa mashindano hayo. Timu ya Somalia imeweka rekodi ya kuwa timu ya kwanza kuwasili Nairobi katika mashindano ya mwaka huu.
Msarafa wa Kilimanjaro Stars ulikuwa na wachezaji 20 na viongozi saba.
Washambuliaji wawili wa kimataifa, Mbwana Samatta na Thomas Ulimwengu wanaosakata kabumbu la kulipwa katika klabu ya TP Mazembe ya huko Jamhuri ya Kidemokrasia ya Kongo (DRC) walitarajiwa kuungana na timu hiyo huko Nairobi jana.
Wachezaji hao walikuwa wakitokea nchini Tunisia walipokuwa wakiitumikia timu yao katika michuano ya kombe la shirikisho barani Afrika dhidi ya timu ya CS Sfaxien ya nchini humo.
Wa tanzania wana imani na Kilimanjaro Stars kutokana kikosi hicho kusheheni vijana wengi wenye uwezo wa kusakata kisoka. Katika kujipima uwezo wake, Kilimanjaro ilicheza mchezo mmoja wa kirafiki na Zimbabwe jijini Dar es Salaam na kutoka suluhu ya bila kufungana Tanzania Bara iko katika kundi B ikiwa na timu za Somalia, Burundi na Zambia ambao ni wageni waalikwa katika mashindano hayo kwa mwaka huu. Kundi A lina timu za Kenya, Ethiopia, Zanzibar na Sudan Kusuni.
Mabingwa watetezi wa michuano hiyo Uganda maarufu kama The Cranes wako katika kundi C pamoja na timu za Rwanda, Eritrea na Sudan Kasikazini.
Shamrashamra za ufunguzi zitakazofanyika leo katika uwanja wa Nyayo jijini Nairobi zitaambatana na utambulisho rasmi wa mdhamini mkuu mpya wa michuano hiyo baada ya mdhamini wa zamani, East Africa Breweries kupitia kinywaji cha Tusker kumaliza mkataba wake.
Kampuni za Gotv, Supersport na Coca Cola zinatajwa kuwa miongoni mwa wadhamini wapya wanaotarajiwa kutambulishwa rasmi leo.
Kwa mujibu wa ratiba ya michuano hiyo, mechi za ufunguzi zitakuwa kati ya Zanzibar na Sudan Kusini ikifuatiwa na ya wenyeji,Kenya kupepetana na Ethiopia. Mechi zote zitafanyika katika uwanja wa Nyayo.
Mechi zote za hatua ya makundi zitafanyika jijini Nairobi katika viwanja vya Machakos na Nyayo.
Kesho katika mechi za kundi B Kilimanjaro Stars, itajitupa katika dimba la uwanjani wa Machakos kumenyana na Zambia. Mchezo utakaotanguliwa na mechi kati ya Burundi na Somalia. Kilimanjaro Stars itacheza tena Desemba 1 dhidi ya Somalia na kumalizia mechi za makundi kwa kucheza na Burundi Desemba 4.
Mara ya mwisho Tanzania Bara imetwaa kombe la Chalenji mwaka 2010, wakati Tanzania ilipokuwa mwenyeji wa mashindano hayo jijini Dar es Salaam. Zanzibar wamefanikiwa kutwaa kombe hilo mara moja tu mwaka 1995 nchini Uganda baada ya kuwafunga wenyeji kwa goli 1-0. Kenya ametwaa kombe hilo mara tano, Ethiopia mara nne Sudani mara tatu, Zambia mara mbili wakati Rwanda na Zimbabwe wamefanikiwa kutwa kikombe hicho mara moja.
Mabingwa watetezi wa mashindano hayo kwa mwaka huu, Uganda, wanaoongoza kwa kutwaa kombe hilo mara 13.


