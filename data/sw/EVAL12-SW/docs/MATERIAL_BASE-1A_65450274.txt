
Maamuzi ya Sumatra Dar yaponza abiria

Imeandikwa na Francisca Emmanuel

Imechapishwa: 12 Novemba 2016

BAADA ya daladala zinazotoa huduma kati ya Mbezi na Hospitali ya Taifa Muhimbili kusitisha huduma kutokana na vibali vyao kwisha muda wake, abiria na wagonjwa wanaotumia njia hiyo wameiomba Mamlaka ya Usafiri wa Majini na Nchi Kavu (SUMATRA), kuziacha gari hizo ziendelee kutoa huduma.

Abiria na wagonjwa hao walisema kuwa tangu magari hayo yaliposimamishwa siku sita zilizopita wanakumbana na changamoto ya usafiri kuwafikisha hospitalini hapo kwa ajili ya kupata huduma ya matibabu. 
Mkazi wa Ubungo, Dar es Salaam, Yusra Hamad aliliambia gazeti hili kuwa baada ya kusimamishwa daladala hizo watumiaji wa njia hiyo wanalazimika kutumia usafiri wa Mabasi yaendayo Haraka (UDART), ambapo hata hivyo hayawasaidii kwa vile hayafiki Muhimbili.
‘’Magari haya yanatusaidia sana sisi wakazi wa maeneo ya Mbezi, Kimara, Ubungo na wengine ambao wanahitaji kupata huduma za matibabu katika Hospitali hii ya Muhimbili. Lakini tunaomba Sumatra waangalie upya suala hili, watusaidie magari haya yaendelee kutoa huduma,’’ alisema Yusra.
Mwenyekiti wa Chama cha Kutetea Abiria (CHAKUA), Hassan Mchanjama alisema ipo haja magari hayo kuongezewa muda hadi utakapopatikana ufumbuzi mwingine.
Alisema kuondolewa kwa magari hayo kumewaongezea adha ikiwemo matumizi makubwa ya nauli ambayo wakati mwingine hayendani na kipato cha abiri na wagonjwa hao.
“Unajua hivi sasa inawabidi wapande gari za UDART ambapo nauli ya kutoka Mbezi hadi Fire ni Sh 1,000 kisha atafute usafiri mwingine ambao unaweza ukawa bajaji au teksi hivyo mtumiaji anaweza kutumia zaidi ya Sh 20,000,” alisema Mchanjama. 
Alisema kutokana na mazingira hayo wapo baadhi ya abiria baada ya kushuka Fire inawalazimu kutembea kwa miguu ili kubana matumizi kwa ajili ya kubaki na fedha ya huduma hospitalini. 
Akijibu malalamiko hayo, Meneja Mawasiliano wa Sumatra, David Mziray, alisema wanazo taarifa hizo na kwamba hivi sasa wanajipanga kuangalia uwezekano wa kuwapatia huduma hiyo haraka hadi hapo UDART watakapoanza kuelekeza gari zao huko.
“Leo (jana), tulikuwa kwenye kikao kirefu cha kujadili hali hiyo ambayo jibu lake litapatikana hivi karibuni kwa ajili ya kuwasaidia wananchi hao ambao wanahitaji huduma ya usafiri,”alisema Mziray.
Alisema wakati wakiendelea kutafuta suluhu ya tatizo hilo, itawabidi wananchi hao kutumia gari za kampuni ya UDART hadi Fire kisha kupanda daladala nyingine zinazotokea Temeke na Buguruni ili kufika hospitalini hapo.


