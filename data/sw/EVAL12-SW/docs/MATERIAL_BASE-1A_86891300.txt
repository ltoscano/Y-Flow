Waandaa mkutano hewa, wafutika mamilioni
Feb 08, 2013

IDARA ya Elimu katika Halmashauri ya Arusha Vijijini imeingia katika kashfa ya matumizi mabaya ya fedha za umma baada watumishi wake kuandaa semina “hewa” ya siku tano ya waalimu wakuu wa shule za msingi na kuchota zaidi ya shilingi milioni 17 za Halmashauri hiyo.

Kwa mujibu wa taarifa zilizofikia Raia Mwema na nyaraka zilizopatikana na kuthibitishwa na Mwenyekiti wa Halmashauri hiyo Simon ole Saning’o,
fedha hizo zilichotwa na maafisa wa Idara hiyo Februari 2 mwaka 2011.

Aidha, tayari taarifa za wizi huo wa fedha za Halmashauri zimewasilishwa katika vyombo vya dola ikiwamo Taasisi ya Kuzuia na Kupambana na Rushwa mkoani Arusha (TAKUKURU) na wameshawahoji baadhi ya watuhumiwa akiwemo Afisa Elimu wa wilaya ya Arusha Vijijini, Athuman Dellow.

Jinsi fedha zilivyoibwa
Awali Afisa Elimu wa Halmashauri hiyo ambaye ndiye anayetuhumiwa kuratibu mpango mzima wa “kuiba” fedha hizo Athuman Dellow alimwandikia barua
Mkurugenzi wake akiomba fedha kwa lengo la kuandaa semina ya walimu wakuu wa shule za msingi katika wilaya hiyo. 

Katika barua hiyo yenye kumbukumbu namba MM/AR/E.10/334/40 ambayo imetiwa saini na Afisa Elimu (Athuman Dellow, nakala tunayo), aliomba kuidhinishiwa kiasi cha shilingi milioni 17,875 kwa lengo la kufanikisha semina hiyo.

Barua hiyo ya Februari 7 mwaka 2011 ilisomeka:”Maombi ya kuidhinisha kiasi cha shilingi milioni 17,875 ikiwa ni fedha kwa ajili ya semina ya walimu wakuu kuhusu mpango makakati wa uboreshaji wa taaluma mashuleni”.

Sambamba na barua hiyo Afisa Elimu pia anadaiwa kuandaa majina ya waalimu wakuu 105 na shule za msingi wazofundisha pamoja na mchanganuo wa wa jinsi fedha hizo zitakavyotumika.

Katika mchanganuo huo wa fedha Afisa Elimu huyo alionyesha kuwa wawezeshaji wa semina hiyo Raymond Mapunda (aliyekuwa Afisa Elimu Mkoa wa Arusha), E.Mbise, na A.B.Dellow wangelipwa jumla ya shilingi 600,000.

Aidha mchanganuo huo unaonyesha kuwa washiriki wote 105 wangelipwa shilingi milioni 15,900,000 ambapo kila mshiriki angelipwa shilingi 30,000 kwa siku kwa muda wa siku tano na
shilingi 1,375,000 zingetumika kwa ajili ya chakula cha washiriki wa semina.

Taarifa zinaeleza kuwa baada ya mchakato huo wa kuandaa nyaraka na kuziwasilisha kwa Mkurugenzi,fedha hizo zilidhinishwa na malipo yalifanyika Februari 11 mwaka 2011.

Imebainika ya kuwa fedha hizo zililipwa kwa hati ya malipo namba 0005892 na kuchukuliwa kutoka katika akaunti ya Halmashauri iliyoko katika Benki ya NMB kwa kutumia hundi namba 387907 siku hiyo ya Februari 11, 2011. 

Baada ya fedha hizo kuchukuliwa kutoka benki taarifa zinadai kuwa Afisa
Elimu Dellow na wenzake waligawana fedha hizo na kugushi saini za waalimu 105 wa shule mbalimbali za msingi katika orodha waliyokuwa wameiandaa.

“Baada ya mchakato wa kuchukua fedha kukamilika wahusika waligawana fedha hizo na baadaye kugushi saini za walimu wote 105 katika orodha yao,” kilieleza chanzo chetu kutoka ndani ya Ofisi za Halmashauri.

Habari zaidi zilidai kuwa imekuwa ni kawaida kwa maafisa na wakuu wa Idara katika Halmashauri hiyo kusuka mipango hewa ya maendeleo na kuiba fedha za Halmashauri.

“Kwa mfano katika tukio hili hakukuwa na semina yoyote ya walimu wakuu na badala yake wahusika waligawana fedha zote na tabia kama hii imekuwa ikifanyika kila wakati bila ya wahusika kuchukukuliwa hatua kutokana na kushamiri kwa tabia ya kulindana,”kiliongeza chanzo chetu.

Kauli za waalimu
Raia Mwema imefanikiwa kuzungumza na walimu watatu (waliomba majina yao yahifadhiwe) wa shule tofauti za msingi ambao majina yao yameorodheshwa kama washiriki wa semina na wote walikanusha kualikwa katika semina iliyotajwa.

“Nataka niweke wazi kuwa katika tarehe inayotajwa hakuna semina niliyoalikwa, wakati huo nilikuwa nafundisha shule ya msingi (anaitaja jina) kabla sijahamishwa kwenda shule nyingine,”alieleza mmoja wa walimu hao.

Mwalimu mwingine aliongeza:”Nimekuwa nasumbuliwa sana kuhusu suala hilo la semina lakini nimewaeleza ukweli wote walioniuliza kuwa sikuwahi kualikwa katika semina inayotajwa kwa hiyo kama kuna mtu alitumia jina langu huyo ni tapeli”

Mwalimu huyo aliongeza kuwa katika kipindi chote amekuwa akifuatwa na baadhi ya maafisa wa Idara ya Elimu ambao wamekuwa wakimshawishi
akubali kueleza kuwa semina hiyo ilifanyika lakini hata hivyo aligoma kukubaliana nao.

“Kama mtu alitumia mgongo wetu kujipatia fedha basi abebe msalaba wake, walimu tumechoka kutumiwa na maafisa wa Idara hii ambao si waadilifu na wameshindwa kutetea maslahi ya waalimu,”alisema Mwalimu huyo.


