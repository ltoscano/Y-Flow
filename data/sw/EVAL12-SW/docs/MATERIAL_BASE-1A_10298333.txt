Mhalifu anapowasaidia polisi kufanya kazi walivyoshindwa
May 23, 2013

AGOSTI 9, 1996 mchana mtoto aitwaye Laetitia Delhez aliyekuwa na umri wa miaka 14 wakati huo, alikuwa akitembea peke yake kurejea nyumbani akitokea kwenye bwawa la kuogelea, katika mji aliokuwa akiishi na wazazi wake wa Bertrix uliopa nchini Ubelgiji.
Lakini Laetitia hakurejea nyumbani, alitoweka katika mazingira ya kutatanisha. Wazazi wa Laetitia walitoa taarifa haraka sana polisi na pia waliomba msaada kupitia vyombo vya habari kama kuna mtu mwenye taarifa ya mahali alipo mtoto wao awajulishe au atoe taarifa kwenye kituo chochote cha polisi kilichoko karibu.
Miongoni mwa simu walizopigiwa, ni simu moja tu iliyopigwa na kijana wa kiume aliyekuwa na umri wa miaka 15 iliyofanikisha kupatikana kwa binti huyo. Kijana huyo alisema kwamba aliona gari moja jeupe likiwa jirani na bwawa la kuogelea, siku ambayo Laetitia alitoweka.
Kijana huyo aliendelea kusema mtu aliyekuwa ndani ya gari hilo alikuwa kama mtu mwenye wasiwasi na aliyekuwa akiangalia huku na huko kama vile mtu anayetaka kufanya uhalifu. Pia kijana huyo aliweza kuzikumbuka vizuri namba za gari lile.
Baadaye gari hilo lilibainika ni mali ya mtu aliyefahamika kwa jina la Marc Dutroux aliyekuwa na umri wa miaka 40 wakati huo. Dutroux ambaye ni fundi umeme asiyekuwa na ajira maalumu alikuwa na historia ya uhalifu, ubakaji hasa wa watoto wadogo na pia wizi wa magari na uuzaji wa dawa za kulevya.
Baada ya polisi kupata taarifa zile walikwenda kuvamia nyumba ya Dutroux iliyopo katika mji wa Marcinelle karibu na mpaka wa Ufaransa. Polisi walifanya upekuzi katika nyumba hiyo lakini hawakuona dalili za mtoto yeyote kufichwa katika nyumba hiyo.
Dutroux na mkewe walipelekwa polisi na kuwekwa ndani kwa ajili ya kuhojiwa zaidi. Siku mbili baadaye tangu awekwe ndani Dutroux alisalimu amri na kukubali kuwapeleka polisi mahali alipowaficha watoto anaowateka nyara. Kwa maneno yake mwenyewe alisema, ‘Nitawapeleka nilipomficha binti huyo’
Aliwapeleka polisi katika nyumba ile ile ambayo polisi waliifanyia upekuzi kwa saa 48 bila mafanikio. Alipofika hapo nyumbani kwake aliwapeleka polisi hadi mahali alipokuwa amejenga chumba ardhini ndani ya nyumba yake.
Ndani ya chumba kile hakukutwa Laetitia peke yake bali pia alikutwa binti mwingine aliyekuwa na umri wa miaka 12 aitwae Sabine Dardenne, ambaye alitoweka nyumbani kwao katika kijiji kimoja nchini Ubelgiji ,kiitwacho Kain miezi mitatu ilioyopita, wakati akiendesha baiskeli nje ya nyumba yao.
Mabinti wale walikutwa wakiwa na hali mbaya sana na wote walikuwa wamenajisiwa. Ndani ya chumba hicho polisi pia walikuta mkanda wa video unaomuonesha Dutroux akiwanajisi watoto wale wawili pamoja na watoto wengine wawili ambao hawakuweza kufahamika mara moja.
Dutroux hakuishia hapo, aliwapeleka polisi hao katika nyumba yake nyingine na kuwaonesha mahali alipozika miili ya watoto wawili wa kike Melissa Russo na Julie Lejeune ambao nao walitoweka majumbani kwao mwaka 1995, pamoja na kuonesha makaburi hayo mawili, lakini pia alionesha kaburi la mtu mmoja aitwaye Bernard Weinstein.
Dutroux alikiri kuwateka mabinti wale wawili na kuwanajisi lakini alikanusha kuwauwa. Kwa mujibu wa maelezo yake, mabinti wale walipoteza maisha kutokana na njaa wakati yeye alipokuwa akitumikia kifungo cha miezi minne jela, kwa kosa la wizi wa gari.
Alikiri kumuachia mshirika wake Bernard Weinstein, dola za Marekani 1,500 ili awahudumie watoto wale kwa chakula wakati akiwa kifungoni, lakini Weinstein aliifanya kazi ile kwa wiki sita tu kisha akatoweka na fedha zilizobaki.
Wakati alipotolewa jela, Dutroux alimkuta Melissa ameshakufa na Julie alifariki saa chache baadaye, akiwa mikononi mwake. Dutroux alikiri kumtesa kwa kumminya sehemu zake za siri huyo mshirika wake Weinstein hadi akataja mahali alikoficha fedha zilizobaki, kisha akamburuza na kumzika akiwa hai.
Dutroux aliwaambia polisi kwamba alimuua Weinstein kwa sababu alishindwa kuwahudumia kwa chakula wale mabinti wawili waliopoteza maisha. Pia aliwaelekeza polisi mahali pengine alipozika miili ya mabinti wengine wawili, An Marchal aliyekuwa na miaka 19 na Eerfje Lambrechts aliyekuwa na miaka 17.
Mabinti hao wawili ambao walikuwa ni marafiki walitoweka nyumbani kwao Agosti 1995. Picha, mikanda ya video pamoja na nyaraka nyingine zilizokutwa nyumbani kwa Dutroux ziliwafanya polisi kuamini Dutroux alikuwa ni sehemu ya mtandao wa watu wanaohusika na matendo ya ngono dhidi ya mabinti wadogo na kisha kuwauza kwa watu wanaomiliki madanguro ya ukahaba barani Ulaya.
Katika kukusanya ushahidi polisi waliweza kukusanya mikanda 300 ya video iliyokutwa katika nyumba anazomiliki Dutroux iliyokuwa ikimuonyesha akiwa na mtu mwingine aliyejulikana kwa jina la Martin, wakifanya ngono na mabinti wadogo waliowateka nyara.


