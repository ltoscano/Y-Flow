
Maradhi yamwokoa Shui-bian
TAIPEI, Taiwan KIONGOZI wa zamani Chen Shui-bian anayeugua jana aliachiliwa kutoka gerezani kwa sababu za kiafya, baada ya kutumikia miaka sita ya kifungo chake kwa kosa la kushiriki ufisadi akiwa rais.
Rais huyo wa zamani mwenye umri wa miaka 64, aliyetawala kati ya 2000 hadi 2008, alitarajiwa kutoka hospitali ya gereza hilo jana alasiri kwa sababu ya “hali yake ya afya”, alisema naibu waziri wa haki Chen Ming-tang, lakini atakuwa akifanyiwa uchunguzi wa kiafya kila mwezi.
Kiongozi huyo wa zamani wa chama cha Democratic Progressive Party (DPP), aliyesitisha utawala wa miaka 50 wa Kuomintang alipotwaa mamlaka, alihukumiwa kifungo cha maisha mnamo 2009 kwa ufujaji pesa na ufisaji – kifungo kilichopunguzwa hadi miaka 20 baada ya rufaa.
Chen alihamishwa hadi hospitali ya gereza Aprili mwaka jana baada ya kukumbwa na mafadhaiko makuu, kushukiwa kuwa na maradhi ya Parkinson na maradhi mengine. 


