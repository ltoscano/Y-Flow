
Jela maisha kwa kunajisi mtoto

Imeandikwa na Francisca Emmanuel

Imechapishwa: 28 Septemba 2016

MAHAKAMA ya Wilaya ya Ilala mkoani Dar es Salaam imemhukumu kifungo cha maisha jela, Gorge Kayombo(23), mkazi wa Kitunda Kibeberu, baada ya kumtia hatiani kwa kosa la kumnajisi mtoto wa miaka mitatu na nusu. 

Akisoma hukumu hiyo jana, Hakimu Mkazi wa Mahakama hiyo, Maua Hamduni alisema mahakama imeridhishwa na ushahidi uliotolewa na upande wa mashitaka baada ya kuwasilisha mashahidi saba.
“Mahakama inakutia hatiani kwa kosa la kumnajisi mtoto wa miaka mitatu kinyume na maumbile, hivyo inakuhukumu kifungo cha maisha jela iwe fundisho kwa wote wanaoendelea kujihusisha na vitendo kama hivyo,” alisema.
Kabla ya kutolewa hukumu hiyo, Wakili wa Serikali, Sylvia Mitanto aliiomba mahakama kutoa adhabu kali iwe fundisho kwa wengine kutokana na kushamiri kwa vitendo hivyo.
Hata hivyo, Kayombo akiwasilisha utetezi wake alidai kuwa ana familia inayomtegemea na kwamba ni mara yake ya kwanza kutenda kitendo hicho.
Alidaiwa kutenda kosa hilo Agosti 9, mwaka jana, saa 12:00 jioni katika maeneo ya Kitunda Kibeberu na kumsababishia mtoto huyo maumivu makali.


