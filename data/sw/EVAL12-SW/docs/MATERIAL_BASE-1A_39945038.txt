
City, United na Chelsea, ni nani ataokota `dhahabu' Guardiola?
Na JOHN ASHIHUNDU
Klabu yeyote itakayofaulu kumnyakua kocha Josep "Pep" Guardiola Sala wa klabu ya Bayern Munich itakuwa imeokota dhahabu, wadau wengi wa soka wamesema.
Kocha huyo wa zamani wa klabu ya Barcelona na timu ya taifa ya Uhispania ametangaza wazi nia yake ya kuiaga Bayern na kutua Uingereza kusaini mkataba na mojawapo ya klabu kubwa za ligi kuu ya EPL.
Iwapo kweli ataamua kupata kutua Uingereza kwa maisha yake mapya ya soka, mfumo wake unaofanana na `Samba' ambao ni maarufu nchini Brazil utaiongezea utamu kwenye ligi hiyo maarufu kama Premia.
Klabu za Barcelona na Bayern Munich zinavutia kutokana na soka lao la kuvutia, aina ya soka ambayo huwafanya wapinzani kuonekana bure uwanjani.
Habari zake zimepokelewa kwa furaha tele na mashabiki wanaoifuatilia ligi hiyo kote Duniani, na huenda kinyang'anyiro hiki cha kutafuta saini yake kikaendelea hadi dakika ya mwisho.
VITA KUMSAJILI Katika vita vya vya kumnyakua mkufunzi huyo, klabu za Manchesteer City, Manchester United, Chelsea na Arsenal zitang'ang'ana vilivyo, huku kampuni ya Addidas ikisisitiza kwamba inamtaka kocha huyo pamoja na Mchezajhi Bora Duniani Lionel Messi watue Old Trafford kwa vyovyote vile.
Bwanyenye wa Chelsea, Roman Abramovich naye amsisitiza kuwa yuko tayari kumnunua kocha huyo ili abadilishe maisha ya soka Stamford Bridge.
Guardiola ataondoka mara tu msimu huu utakapomalizika na huenda akataja kiasi kikubwa cha kulipwa kutokana na sifa zake.
Klabu nne kubwa nchini Uingereza zimeonyesha nia ya kumnyakua kocha huyo lakini Manchester City ndio inayopewa nafasi kubwa ya kumsajili baada ya kocha wao, Manuel Pellegrini kutangaza kuondoka baada ya msimu kumalizika.
Hata hivyo, kocha huyo amesisitiza kuwa ataweza kunoa timu ya Uingereza katika muda wa miaka miwili ijayo, jambo ambalo wengi wanadhani ni mpango wake kuingia Manchester United kwani kandarasi ya kocha wa sasa Louis van Gaal inatarajiwa kukamilika mwaka ujao. SINA HARAKA "Nitakapotia saini kandarasi, nitatangaza haraka iwezekanavyo. Pengine itakuwa muda wa miaka miwili ijayo ndipo niwe mkufunzi wa timu ya Uingereza.
Kwa sasa, ninafurahia kazi yangu hapa Ujerumani na nitaweka fikra zangu katika klabu hii hadi nitakapomaliza kandarasi yangu," kocha huyo alisema katika kikao cha wanahabari kabla ya mechi ya kwanza ya mwaka huu dhidi ya Hamburg.
Kwa sasa, Guardiola amewazidi makocha wote wanaonoa klabu za Premia kutokana na mafanikio yake katika muda mfupi akiwa na klabu za Barcelona pamoja na Bayern.
Sifa zake katika klabu ya Barcelona ni pamoja na ubingwa wa La Liga ya misimu ya 2008-2009, 2009-2010 na 2010-2011. Copa de Rey: 2008-2009 na 2011-2012. Super Copa de Espana: 2009, 2010 na 2011. Ligi ya Mabingwa Ulaya 2008-2009 na 2010-2011. Super Cup: 2009, 2011. FIFA Club World Cup: 2009 na 2011.
Akiwa Bayern, mafanikio yake ni ushindi wa Bundasliga: 2013-2014 na 2014-2015. Ubingwa wa DFB- Pokal: 2011, 2014. Super Cup: 2013 na FIFA Club World Cup: 2013.
Baada ya kuondoka Barcelona kwa mkataba wa miaka mitatu, aliingia Bayern na mfumo huo huo ambao umeifanya klabu hiyo kuzidi kuvutia, na huenda wachezaji wengi wa klabu hiyo pamoja na Barcelona wakaamua kumfuata.
Wakati huu anaelekea kumalizika kipindi chake, kocha huyo anaendeleza ubabe wake huku akikaribia kuipa timu hiyo taji la tatu la Bundasliga katika kipindi hicho. SIFA ZA KIPEKEE Ni yeye tu na Jose Mourinho pamoja na Ancelotti ambao wamewahi kutwaa ubingwa wa Ligi ya Mabingwa wakiwa na klabu tofauti.
Lakini mafanikio yake ni makubwa kuliko hao waili na huenda akawafanya mashabiki wakawasahau wenzake hao.
Barcelona na Bayern zimewahi kushindwa akiwa usukani lakini wapinzani hawakucheza soka la kuvutia kama ilivyokuwa klabu hizo mbili.
Katika mwaka wake wa kwanza, Guardiola aliiwezesha Bayern kunyakua ubingwa wa Dunia ngazi ya klabu, Ligi ya Mabingwa Ulaya pamoja na Kombe la Ligi.
Mabingwa wa zamani wa ligi ya Premia, Manchester City tayari wamejiandaa kumpa mshahara mkubwa ambao utamwezesha kuwa kocha anayelipa pesa nyingi katika historia ya soka nchini Uingereza, ambapo atamshinda Mourinho ambaye amekuwa akilipwa mshahara mnono na Chelsea.
Hata hivyo, ujio wa kocha huyo huenda ukawa wa fedheha kwa kiungo mshambuliaji, Yaya Toure wa Ivory Coast ambaye aliondoka Barcelona baada ya kocha huyo kumpuuza.
Guardiola na Toure wote walikuwa Barcelona lakini ilibidi Toure aondoke na kujiunga na Manchester City baada ya kuendelea kusugua benchi.
Guardiola ni kocha nayependa soka ya kasi uwanjani ambayo Toure hana, pengine kutokana na umri wake wa miaka 32.
Kocha huyo pia anapenda wachezaji wa kutia bidii kila wakati na huenda Toure akashindwa kutekeleza sharti hilo.
Guardiola hapendi wachezaji wa kulalamika kama ambavyo Toure amekuwa akiwashambulia viongozi wa Manchester City hata wakikosa kumpa keki wakati akiadhimisha siku kuu ya kuzaliwa kwake.


