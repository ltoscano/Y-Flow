
Wakulima Lindi wahitaji soko la mazao

Imeandikwa na Kennedy Kisula, Lindi

Imechapishwa: 31 Oktoba 2016

WAKAZI wa kata ya Nachunyu wilayani Lindi katika Mkoa wa Lindi wamemwomba Rais John Magufuli awasaidie kupata soko la mazao ya karanga, mbaazi, kunde na muhogo.

Walisema hali hiyo itawasaidia vijana kuhamasika kupenda kilimo na kupata ajira kutokana na masoko ya uhakika kwa kile walichozalisha. 
Mwito huo ulitolewa kwa nyakati tofauti na wakazi wa kata ya Nachunyu ambao walidai ajira zipo bila hata kuwaondoa waliopo kazini endapo Rais John Magufuli ataamua kusimamia na kuweka kipaumbele kutafuta masoko ya mazao ya wakulima.
Mkazi wa kijiji cha Sudi katika kata hiyo, Ali Matwani alisema mazao ya muhogo, kunde, karanga na mbaazi, ndiyo ambayo vijana wengi wanalima, lakini tatizo kuu hakuna masoko hata zao la ufuta nalo soko lake ni la kubahatisha. 
Diwani wa Kata ya Nachunyu, Rashidi Ninje aliipongeza Serikali ya Awamu ya Tano kwa kusimamia zao la korosho na kusaidia kupanda bei kutoka Sh 2,000 hadi Sh 2,800 kwa kilo moja katani humo. 
Alisema hatua hiyo haijawahi kufikiwa, leo wakulima wanafurahia bei nzuri yenye tija kwao, itaweza kurudisha gharama na faida kwao.


