
Usajili wa wachezaji uwe wenye kuleta tija
Dirisha la usajili wa wachezaji kwa klabu za Ligi Kuu Tanzania Bara na ile ya Daraja la Kwanza, limefunguliwa rasmi wiki hii kulingana na Shirikisho la Soka Tanzania.
Pazia hilo lililofunguliwa rasmi Juni 15 litafungwa Agosti 6 kwa hatua ya kwanza, ambapo klabu zinazoshiriki Ligi Kuu Bara zitatakiwa kutangaza wachezaji wake waliomaliza mikataba.
Agosti 7 hadi 14, kitakuwa kipindi cha kuwasilisha pingamizi, kusikilizwa na kutolewa uamuzi na Agosti 15-16 zitakuwa siku za kuthibitisha usajili wa hatua ya kwanza. Hatua ya pili ya usajili itaanza Agosti 17 mpaka Septemba 7, siku saba za pingamizi hadi uamuzi zitaanza Septemba 8 hadi 14.
Kufunguliwa kwa dirisha hilo, kuna maana kuwa klabu hizo zina nafasi ya kuongeza au kupunguza wachezaji wao ambao wamekuwa wakizichezea klabu hizo.
Tunaamini dirisha hili, litatumika kuziwezesha klabu kuongeza na kuziba mapengo kwenye vikosi vyao ambayo yameonyesha kasoro.
Tunachukua nafasi hii kuziasa klabu zikiwamo zile za Ligi Kuu, ziache mazoea ya kusajili wachezaji kwa lengo au nia ya kujifurahisha au kuwafurahisha mashabiki au viongozi.
Tunatoa angalizo kwa klabu zetu kuwa makini na usajili huu ambao umekuwa ukifanyika wakati mwingine bila kuzingatia mahitaji, ushauri wa makocha na watu wa benchi la ufundi, Tunalisema hili kwa kuwa limekuwa likijitokeza karibu kila mwaka ambako mashabiki, hasa wenye fedha au sauti katika baadhi ya klabu zikiwamo Simba na Yanga wamekuwa wakilazimisha usajili wa wachezaji wao, jambo ambalo katika soka la kisasa haukubaliki. Tunasema haukubaliki, hasa kwa kuwa mwenye jukumu la kufanya usajili wa wachezaji ni kocha ambaye ni mtaalam katika idara hiyo, ingawa kwa bahati mbaya hapa nchini hilo halizingatiwi na linapuuzwa mara nyingi.
Kwa upande mwingine, tunawaasa wachezaji ambao wanafuatwa na mashabiki au matajiri kwa lengo la kusajiliwa na klabu, lazima nao wawe makini kwani huenda hawatakiwi na makocha, bali wao wanakuwa wachezaji wa mashabiki tu au watu wenye fedha katika klabu husika.
Tunazishauri klabu zetu zote zikiwamo kubwa na ndogo, kuwa badala ya kupoteza muda na fedha kwenye wachezaji wengi ambao hawatumiki, ziwekeze akili na rasilimali kwa wachezaji ambao watatumika msimu mzima, siyo kuwa na idadi kubwa ya wachezaji wasio na manufaa kwa klabu, jambo ambalo ni upotevu wa fedha.
Tunaamini, klabu zetu badala ya kutumia fedha kusajili wachezaji wengi wakiwamo wale ambao hawana manufaa, zingejitahidi kuwekeza katika wachezaji wachache wenye tija na wakati huohuo kujitahidi kukuza wengine, hasa vijana kwa ajili ya miaka michache ya mbele.
Kwa bahati mbaya, klabu zetu nyingi hazina mipango endelevu ya miaka mingi ijayo, zinafikiria zaidi kwenye wachezaji ambao watatumika kwa msimu mmoja, wakichuja wanaachwa. 
Tunaziomba klabu zetu kubwa na ndogo ziwe na kamati ya usajili ambayo katibu wake atakuwa kocha mkuu au msaidizi wake, ambayo inabeba jukumu la kuhakikisha wanapata wachezaji kulingana na mahitaji, siyo bora wachezaji kwa lengo la kutimiza idadi.
Tunaamini, klabu zetu zikiwa na mipango ya kukuza vipaji vya wachezaji wao wenyewe, baada ya miaka miwili au mitatu zitaondokana na mazoea ya sasa ya kusajili wachezaji wapya kila msimu wakiwamo wa kigeni, ambao baadhi yao hawana kiwango zaidi ya wazawa.


