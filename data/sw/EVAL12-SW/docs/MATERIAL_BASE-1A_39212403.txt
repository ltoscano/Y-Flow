
Wafugaji, wanawake Ubungo kukopeshwa bila dhamana

Imeandikwa na Lucy Lyatuu

Imechapishwa: 06 Oktoba 2016

MKUU wa Wilaya ya Ubungo, Dar es Salaam, Humphrey Polepole amewataka wafugaji wote na wanawake wa eneo hilo kufika ofisini kwake kuanzia wiki ijayo kuchukua mikopo ya riba nafuu ya asilimia nne na isiyohitaji dhamana ili waweze kufuga kuku na kujikwamua katika umasikini.

Ameyasema hayo huku kukiwa na taarifa kwamba, kila Mtanzania anatakiwa kula mayai 300 kwa mwaka jambo ambalo halijafikiwa kwa kuwa hadi sasa ni mayai 75 yanayoliwa.
Polepole ameyasema hayo leo Dares Salaam wakati wa Maadhimisho ya Siku ya Yai Duniani, yaliyoandaliwa na wadau wa kuku (TPS). amewasihi wazazi kukuza biashara zao na kuhakikisha watoto wanapata lishe bora hususan kula mayai kwa wingi.
“Familia nyingi haziwezi kula mayai, ni wakati sasa kwa wafugaji na hata wakazi wa Ubungo mje ofisini kwangu mpate mikopo ya riba ndogo na kadri utakavyokuwa unarudisha unaongezewa mkopo mara mbili,” amesema Polepole.
Kwa mujibu wa Polepole, ni mara ya kwanza kwa Tanzania kuadhimisha siku hiyo.
Alisema ili kupata mkopo huo, wanatakiwa kuwa katika vikundi vya watu watano, wafanye kazi kwa bidii na kuhakikisha wanatekeleza masharti ya kurudisha mkopo ili kuongeza wigo wa kupata mikopo mingine zaidi.
“Endapo mfugaji atachukua Sh laki moja na akaweza kufuga kuku wa nyama kwa mwezi mmoja na kurejesha atatakiwa kurudisha kiwango cha Sh 104,000 na serikali itampatia tena mkopo mara mbili ya huo ili aendelee kupanua zaidi biashara. Kila mkopaji anaporudi na rejesho anapewa mkopo mara mbili zaidi," amesema Polepole.
Amesema katika wilaya hiyo kuna kuku 250,000, huku wilaya hiyo ikiwa na kaya 258,000 ikimaanisha kuwa kila kaya ina kuku moja tu jambo linalosababisha familia nyingi kushindwa kula mayai kwa kiwango kinachotakiwa kwa ajili ya kujenga afya bora.
Ofisa wa Kuku katika wilaya ya Ubungo, Agatha Kasigaire amesema zipo changamoto katika ufugaji wilayani humo ikiwa ni pamoja na wafugaji wa kuku kufungua viwanda kiholela kwa ajili ya kusindika vyakula vya kuku na ndege wafugwao na wengine kununua mashine za kutotolea vifaranga na kuziweka majumbani bila kuzingatia taratibu zinazotakiwa.


