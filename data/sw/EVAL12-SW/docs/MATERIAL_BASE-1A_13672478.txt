Siri ya Lipumba yafichuka

October 4, 2016

NAIBU Katibu Mkuu wa Chama cha Wananchi (CUF) Bara, Magdalena Sakaya, amesema sababu iliyomfanya Mwenyekiti wa CUF Taifa, Profesa Lipumba, kujiuzulu nafasi hiyo na baadaye kutengua uamuzi huo ni mgogoro uliokuwepo ndani ya CUF.
Alisema aliyekuwa mgombea urais wa CHADEMA, Edward Lowassa akiungwa mkono na vyama vinavyounda Umoja wa Katiba ya Wananchi (UKAWA), alichangia sehemu ndogo ya uamuzi wa kujiuzulu Prof. Lipumba.
Sakaya aliyasema hayo Dar es Salaam jana wakati akihojiwa kwenye Kipindi cha Power Brekfast kinachorushwa asubuhi na Kituo cha Redio cha Clouds FM.
“Kitendo cha UKAWA kumuunga mono Lowassa ni sababu ndogo tu iliyomfanya Prof. Lipumba kujiuzulu Mwenyekiti wa CUF Taifa kabla ya kutengua uamuzi wake, ukweli ni kamba, alijiuzulu kutokana na mgogoro uliokuwepo ndani ya CUF.
“Viongozi wote Wakuu wa CUF wanaelewa Prof. Lipumba alijiuzulu kwa sababu gani na kama kiongozi huwezi kuzungumzia hadharani mgogoro uliopo ndani ya chama chako,” alisema.
Alipoulizwa juu ya kusimamishwa kwake uanachama na Baraza Kuu la Uongozi la CUF Taifa, Sakaya alisema hajui kusimamishwa kwake kwani hajapewa barua yoyote.
Aliongeza kuwa, anamshangaa Mwenyekiti wa CHADEMA Taifa, Freema Mbowe kubariki uamuzi uliotolewa na baraza hilo juu ya kumvua uanachama Prof. Lipumba na kuwasimamisha baadhi ya viongozi na wanachama wa CUF.
Sakaya alisema viongozi wa vyama vingine vya upinzani walipaswa kuzikalisha pande zote ili kuupatia ufumbuzi mgogoro uliopo ndani ya CUF badala ya kuushabikia.
“Mbowe anapaswa kufahamu kuwa, UKAWA si chama; bali ni umoja wa makubaliano ya Kimaandishi wa vyama vinne lakini kila chama kina utaratibu na maamuzi yake,” alisema.
Alisema Bunge lililopita, wabunge wa UKAWA si kutoka CUF, walimnunia jambo ambalo linampa mashaka kwani mtu ambaye si wa chama chake kumnunia mtu bila sababu ni shida.
Aliongeza kuwa, wakati wa kampeni UKAWA waliunganisha nguvu baada ya kuingia kwenye makubaliano, kusaini mikataba ya kila walichokuwa wanakifanya.


