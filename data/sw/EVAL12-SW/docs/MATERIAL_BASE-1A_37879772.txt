
Wakuza mahindi hofu kuhusu miradi ya kisasa ya uzalishaji
VALENTINE OBARA NA BARNABAS BII
WAKULIMA wa mahindi katika maeneo yanayozalisha zao hilo kwa wingi watalazimika kukumbatia mbinu za kisasa za kilimo, ikizingatiwa jinsi serikali inalenga kutumia mbinu za unyunyizaji maji katika mamilioni ya ekari za mashamba.
Wiki iliyopita, Rais Uhuru Kenyatta alionyesha wazi kuwa serikali haitarudi nyuma kwenye juhudi za kuwekeza katika uzalishaji wa chakula kwa njia za kisasa, licha ya baadhi ya wakulima kueleza wasiwasi wao wa kupata hasara kutokana na miradi ya serikali ikiwemo ule wa Galana-Kulalu.
Akiwa nchini Israel ambako wanafunzi zaidi ya 70 kutoka Kenya wanapokea mafunzo ya kilimo cha kisasa, rais alieleza jinsi ustadi wao utakuwa muhimu katika utekelezaji wa miradi ya kilimo inayoendelezwa na Serikali ya Jubilee.
"Kwa kweli jangwa linaweza kuwa paradiso kama tumejitolea. Nchi hii (Israel) ni kavu kuliko eneo lolote la Kenya lakini tazama kile wanachozalisha," akasema.
Katika maeneo ya Rift Valley na Kitale ambako ndiko tegemeo kuu la chakula, hasa mahindi, kitaifa, wakulima wanahofia kuwa miradi aina hiyo huenda ikasababisha bei ya vyakula kupungua pakubwa katika siku za usoni.
Hofu yao inatokana na kuwa ingawa serikali itakuwa ikitumia mbinu za kisasa ambazo zinapunguza gharama ya uzalishaji na hivyo basi kupunguza bei ya vyakula, wakulima hao wangali wanatumia mbinu za kitamaduni ambazo ni ghali.
Matokeo yake ni kuwa watakuwa wanapata hasara ikiwa watalaz imika kuuza mazao yao kwa bei sawa na ile ambayo serikali itakuwa ikiuza mazao yake katika soko.
Katika eneo la North Rift, wakulima waliwasilisha ombi kwa serikali ipunguze kiwango cha ardhi kitakachotumiwa kwa miradi hiyo.
Serikali iliwekeza Sh7.5 bilioni katika ukulima wa hekta 500 za shamba la Galana-Kulalu, Kaunti ya Kilifi, ambayo ni awamu ya kwanza kwenye lengo la kulima hekta 10,000 kwa kutumia mbinu za kisasa. 


