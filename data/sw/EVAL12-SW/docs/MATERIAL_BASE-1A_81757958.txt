
CCM yaibuka na mapya kwa mawaziri

August 24, 2014

CHAMA Cha Mapinduzi (CCM), kimesema hakitashindwa kuchukua hatua kali dhidi ya mawaziri na watendaji wengine serikalini ambao watashindwa kutimiza wajibu wao ipasavyo. Katibu wa NEC, Itikadi na Uenezi wa CCM, Bw. Nape Nnauye, aliyasema hayo Dar es Salaam jana ikiwa ni siku chache baada ya Rais Jakaya Kikwete, kufanya mabadiliko kwenye Baraza lake la Mawaziri. Katika mabadiliko hayo, Rais Kikwete aliwarudisha baadhi ya Mawaziri ambao walilalamikiwa na wananchi, wabunge ambapo CCM nayo iliunga mkono malalamiko hayo. Akizungumza na waandishi wa habari Dar es Salaam, Bw. Nnauye alisema baada ya uteuzi wa Mawaziri waliokuwa wakilalamikiwa, kuliibuka mjadala mkubwa uliohoji hatua ya Rais Kikwete kutowatimua Mawaziri hao. Alisema Desemba 2013, Kamati Kuu ya CCM iliwahoji baadhi ya Mawaziri ambao utendajikazi wao ulilalamikiwa na maamuzi yaliyofikiwa si lazima kuwafukuza Mawaziri husika isipokuwa Serikali ifanye mabadiliko katika mfumo na sheria ili kuwepo na matokeo mazuri. “Haikuwa hoja ya CCM kutaka Mawaziri waliolalamikiwa wafukuzwe, bali tulitaka wachukue hatua za kurekebisha kasoro zao… kuwafukuza inaweza kuwa njia mojawapo ya kutatua tatizo, lakini si njia pekee. “Sisi tunaamini kurudishwa kwao, wamepewa fursa ya kurekebisha kasoro tulizozisema kwa niaba ya wananchi hivyo Mawaziri wote hawatabweteka, watatimiza wajibu wao na kuwatumikia wananchi ipasavyo,” alisema. Alisema kitendo cha Mawaziri na watendaji wengine serikalini kushindwa kutimiza majukumu yao ni hujuma kwa Ilani ya uchaguzi ya CCM hivyo chama hicho hakipo tayari kuvumilia usaliti huo na chama kikikaa kimya ni sawa na kujinyonga wenyewe. Aliongeza kuwa, wapo baadhi ya watendaji serikalini ambao hawapendi kuhojiwa utendaji wao hivyo chama kinawataka wasiotaka kuulizwa utendaji wao waondoke serikalini. “CCM tutakuwa wakali sana kwenye kasoro za kiutendaji, kukaa kimya bila kuhoji utendaji wao ni sawa na kujihukumu wenyewe… tutatumia vizuri wingi wa wabunge wetu bungeni na madiwani kwenye halmashauri kuisimamia Serikali,” alisema Bw. Nnauye. Alisema kuanzia sasa, kazi ya CCM ni kuisimamia Serikali, kuisifu pale ambapo itafanya vizuri na kukosoa ikifanya vibaya, itaongezeka mara dufu kwa kila ngazi. “Tunawaomba Wa tanzania, tuwape muda hawa wateule wa Rais ili watimize wajibu wao, tusisite kusema tukiona mambo hayaendi kama tunavyotarajia kwani uwajibikaji wa kweli ndio msingi wa mafanikio na maendeleo yetu,” alisema. Alisema baada ya kuundwa Sekretarieti ya Halmashauri Kuu ya CCM Taifa inayoongozwa na Katibu Mkuu, Bw. Abdulrahman Kinana, ilijiwekea utaratibu wa kufanya ziara mikoani ili kukutana na wananchi, kusikiliza kero zao, kukagua utekelezaji wa Ilani ya Uchaguzi ya CCM na kuimarisha chama hicho mikoani. Aliongeza kuwa, utaratibu huo ni agizo la Mkutano Mkuu wa Taifa wa nane wa CCM uliofanyika Novemba 2012, Mjini Dodoma na kuazimia kuwa, chama hicho kiwe karibu na wananchi, kiwasemee na kusikiliza changamoto zao. “Ziara zetu mikoani zimesaidia kuinua uhai wa chama nchi nzima, kuongeza kasi ya utekelezaji wa Ilani ya Uchaguzi na kutatua kero mbalimbali za wananchi kwenye maeneo yao hivyo kuongeza imani ya wananchi kwa chama tawala. “Makundi mbalimbali ndani ya jamii wakiwemo wafugaji, wafanyabiashara, wanafunzi, wafanyakazi na walimu yamekuwa yakieleza changamoto zao ndani ya chama…huu ni uthibitisho wa imani waliyonayo kwa CCM,” alisema Bw. Nnauye. Alisema katika mwendelezo wa ziara zao mwishoni mwa mwaka 2013, katika Mikoa ya Ruvuma, Mbeya na Njombe, pamoja na mambo mengine wananchi waliwalalamikia baadhi ya watendaji serikalini hasa mawaziri wakiamini katika Wizara zao kuna kasoro. Bw. Nnauye alisema CCM ilisikiliza kilio chao na kuwasemea wananchi kwa kufuata utaratibu ambapo baadhi ya Mawaziri hao waliitwa na kuhojiwa kwenye Kamati Kuu ya CCM. Baada ya mahojiano, Kamati Kuu ya CCM ilitoa ushauri kwa Serikali namna ya kurekebisha kasoro zilizoelezwa na wananchi kwani kwa mujibu wa Katiba ya nchi, mwenye mamlaka na mawaziri ni Rais hivyo chama kilimkabidhi suala hilo aangalie njia bora ya kuondoa kasoro hizo.


