
Wafugaji kutengeneza chakula cha mifugo yao
CHAMA cha ushirika kinachohusika na ng’ombe wa maziwa katika kaunti ya Nyandarua, kimeanza kutengeneza lishe ya mifugo ili kuwalinda wanachama wake dhidi ya gharama ya juu ya kufuga ng’ombe hao.
Mwenyekiti wa chama hicho cha Nyala Dairy Co-operative Society, Bw Samuel Ngure alisema pia watakodisha ardhi ya ekari 1,000 kukuza nyasi ambayo itauziwa wanachama kwa bei nafuu.
Bw Ngure alisema chama hicho chenye makao yake makuu mjini Ndaragwa, kiliamua kuchukua hatua hiyo kwa sababu kinataka kuwahimiza wanachama wake kubadilisha aina ya ng’ombe wanaofuga.
“Tuligundua kuwa wanachama wetu hawapati mapato mazuri kwa sababu wengi wao wanafuga aina ya ng’ombe wanaotoa kiasi kidogo cha maziwa,” alisema.
Hatua hiyo pia imeelekeza chama hicho kubadilisha jina lake kuwa Nyala Dairy Multipurpose Cooperative Society Alieleza kuwa wanachama wengi wamekumbatia mbinu za kisasa za ufugaji ng’ombe wa maziwa, hali ambayo inahakikisha kuwepo kwa bidhaa hiyo hata wakati wa ukame.
Mwaka uliopita, wafugaji katika kaunti ya Nyandarua walipata Sh2.1 bilioni kutokana na maziwa waliyouza kwa kampuni ya Brookside .
Meneja mkuu wa Brookside, Bw John Gethi alisema Nyandarua ni moja wapo ya maeneo wanayotegemea zaidi nchini.
Na DAVID MACHARIA


