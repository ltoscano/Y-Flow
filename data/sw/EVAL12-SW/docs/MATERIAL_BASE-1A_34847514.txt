
Korti yaelezwa Wambora aling’olewa kimakosa
Na EVALYNE GITHINJI
MAHAKAMA ya rufaa mjini Nyeri jana iliambiwa kuwa Gavana wa Embu Martin Wambora alitolewa ofisini hapo awali kwa makosa ambayo hakutenda.
Akiwakilishwa na mawakili Paul Muite, Ahmedasir Abdillahi, Wifred Nyamu, Julius Kemboi, Peter Wanyama, David Njoroge na Mansour Issa, gavana huyo aliwasilisha kesi hiyo akidai mahakama kuu ya Kerugoya haikutoa uamuzi unaofaa dhidi ya kesi yake ya hapo awali. 
Akizungumza kwa niaba ya mawakili wengine, Bw Muite alieleza majaji Martha Koome, Alnashir Visram na Otieno Odek kwamba kesi ya hapo awali ilikuwa inadai jinsi Bw Wambora alishiriki katika kununua mbegu mbaya za mahindi ambazo zilipewa wenyeji lakini hazikumea hivyo basi kusababisha hasara kubwa.
MBEGU Hata hivyo, wakili huyo alisema kuwa haikuwa kazi ya Bw Wambora kuhusika katika kununua kwa mbegu za mahindi bali ilikuwa kazi ya katibu wa bunge la Embu kusimamamia ununuzi wa mahindi hiyo.
“Kazi ya gavana sio kuhusika na kazi kama hiyo na ndio maana wawakilishi bunge wa kaunti ya Embu na maseneta walimhoji katibu huyo kabla ya kumhusisha Bw Wambora baadaye,” alieleza Bw Muite.
Alieleza zaidi kuwa sababu ya pili ya gavana huyo kutolewa mamlakani hapo awali ilikuwa ni madai kuwa alihusika katika kandarasi mbaya ya ukarabati wa uwanja mkuu wa Embu.
Bw Muite alisema kuwa wawakilishi wa bunge na maseneta wa Embu walikuwa hata wamewasilisha kesi hiyo kwa kamishna kupinga ufisadi, lakini hawakumhusisha kamwe Bw Wambora na madai hayo. 
“Walianza kumhusisha na madai haya tu baada ya Bw Wambora kukataa ombi lao la kumfuta kazi katibu wa bunge la Kaunti ya Embu,” alieleza zaidi.
Alisema kuwa Gavana huyo hangekubali kumfuta kazi katibu huyo kwani angekuwa akikiuka amri ya mahakama iliyokuwa inasikiza kesi hiyo.
Bw Muite pia aliongeza kuwa uamuzi uliotolewa na majaji Boaz Olao, Cecilia Githua na Jedwig Ong’udi katika mahakama kuu ya Kerugoya haukuwa wa kuashiria ukweli kulingana na katiba ya sasa.
Wakili huyo alieleza kuwa majaji hao walikosea kutoa uamuzi kuwa wawakilishi bunge na maseneta kutoka Kaunti ya Embu ndio pekee wangeweza kuamua jinsi ya kutatua kesi hiyo ya madai ya ufisadi wa Gavana Wambora.
Bw Muite alionya mahakama ya rufaa kuwa makini jinsi kutatua kesi hiyo kwani chama cha magavana nchini kinahofia kuwa kesi zisizo na mizizi zitaanza kutumiwa kuwatimua ofisini.
“Hii ni kesi ya viongozi wa mamlaka ndogo wakitaka kubishana na wale wa mamlaka kubwa,” alisema zaidi.
Hata hivyo,madai hayo yalipingwa na Karani wa bunge la Kaunti ya Embu, wakili Charles Njenga.


