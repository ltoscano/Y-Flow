Tumejifunza nini ujio wa Obama? Mengi!
Jul 05, 2013

TUTAKUWA watu wa ajabu sana kama baada ya ujio mzito wa Rais Barack Obama tukaendelea kuwa tulivyo.
Hata hivyo, uwezekano wa kuwa tofauti haupo na hivyo siwezi kushangaa kuwa siku chache baadaye tutakuwa tumesahau kabisa yote ya Obama na kubakia Wa tanzania jinsi tulivyokuwa kabla ya ujio wake. Lakini vyovyote vile itakavyokuwa – hata kama hatutabadilika – ni bora tujiulize japo kwa dakika chache kama kuna kitu chochote tumejifunza.

Kuna cha kujifunza?
Naamini yapo mengi ya kujifunza; mambo mengi sana kiasi kwamba nina uhakika makala hii fupi haitoshi kuyaelezea. Lakini makubwa ni kuwa mafanikio hayashuki kama mvua. Yote tuliyoyaona na ujio wa Obama ni mambo ambayo yamefanywa na binadamu.
Marekani hii ambayo ni taifa lenye nguvu zaidi duniani haikushushwa kama ule mji wa Jerusalem wa kwenye maandiko, bali imetengenezwa na wanadamu hawa hawa.
Marekani haijafika hapa kwa bahati mbaya au kwa sababu watu wake wana akili sana au ni binadamu wa ajabu zaidi. Marekani haikushushwa kutoka mbinguni bali kwa jasho na kwa damu imejengwa ilipo sasa. Ni nchi ambayo kwa muda wa karibu miaka mingi ilikuwa na utumwa na hata vita ya wenyewe kwa wenyewe.
Fikiria kuwa hii juzi, Jumatatu, ilikuwa ni miaka 150 tangu mapigano ya Gettysburg ambapo wakati wa vita ya wenyewe kwa wenyewe Jenerali Lee aliyeongoza majeshi ya majimbo ya Kusini yaliyoasi alikuwa amevamia Marekani Kaskazini na kama angeshinda bila ya shaka historia ya Marekani isingekuwa hii ilivyo sasa.
Ilikuwa ni pale Gettysburg ambapo vita ilipiganwa na mwisho wa siku Wamarekani si chini ya 50,000 pande zote mbili walikuwa wameuawa kwa mikono ya ndugu zao. Ni kufuatia mpambano huo ndio Rais Abraham Lincoln alitoa ile hotuba maarufu kabisa na fupi ambapo aliapa kuwa na serikali ya “watu, kwa ajili ya watu na kwa watu” haitaondoshwa milele. Vita ya wenyewe kwa wenyewe huko Marekani – hii hii ambayo tunaona nguvu zake leo hii – ilichukua maisha ya karibu watu 500,000 (laki tano).
Pamoja na hayo, Marekani ikaingia katika mgogoro mkubwa sana wa haki za weusi na wanawake. Licha ya kukomeshwa kwa utumwa chini ya Lincoln bado watu weusi hawakuwa na hadhi sawa na watu wengine kwani katika majimbo mengi ya Kusini bado walikuwa wanatengwa rasmi. Fikiria kuwa kwenye shule moja huko Georgia ni mwaka huu ndipo watoto wakimaliza shule wameruhusiwa kuwa na madisco ya watu wa rangi mbalimbali kwani tangu zamani sana japo wanasoma darasa moja watu weupe walikuwa na madisco yao na weusi vile vile.
Pamoja na sheria mbalimbali kutetea ubaguzi huo mwisho wa siku ni miaka 50 tu iliyopita ndipo weusi wameweza kuwa na haki kama wananchi wengine kupitisha sheria ya Haki za Kiraia ya 1964. Sheria hiyo pamoja na maamuzi mbalimbali ya mahakama vimeilazimisha Marekani kuwa taifa lenye kukubali tofauti mbalimbali za watu labda kuliko taifa jingine lolote duniani.
Leo hii tunaona tu mweusi kuongoza taifa la watu wengi weupe na ambalo limewahi kuwa na historia ya watumwa weusi ni jambo la kushangaza na la kutia moyo juu ya kutamalaki kwa moyo wa wanadamu.
Juzi tumeona mke wa Makamu wa Rais wa Zambia, Charlotte Scott, amekuja, na watu wengine wameshangaa kwani wamemuona mke ni mzungu. Wengine wanaweza kufikiria labda kaolewa na Mzambia mweusi kumbe Makamu wa Rais wa Zambia, Guy Scott, chini ya Rais Michael Sata, ni mzungu!
Katika hili la kuvumiliana kiasi hiki ni kutambua kuwa raia wa nchi moja wana haki sawa hata kama ni watu wa dini mbalimbali, rangi mbalimbali na watu mbali. Hivi kweli wewe msomaji ukisikia anatokea mgombea wa urais ambaye ana asili ya Uhindi na ana uwezo na ni Mtanzania mwenzetu utaonaje? Au utaanza na kusema “Mhindi…”?
Itakuwaje kama atatokea mzungu Mtanzania ambaye atataka kugombea urais? Unaweza ukadhani hawapo, wapo Wa tanzania wazungu, je, tutawakatalia kwa sababu ya rangi yao tu hata kama ni Wa tanzania kwa kuzaliwa? Au tutaanza na kusema mara moja kuwa “ukoloni umerudi”? Katika hili tunaweza kujifunza lolote kutoka Marekani?
Lakini pia twaweza kujifunza juu ya kuleta mafanikio? Marekani imefika hapa baada ya kufanya makosa mengi lakini pia kuchukua hatua kali sana kusahihisha makosa ya kihistoria. Marekani haijafika hapa kwa sababu ya kufumbia makosa au madhambi yake.


