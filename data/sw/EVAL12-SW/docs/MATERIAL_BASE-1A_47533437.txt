
Ufichuzi wa wanahabari juu ya kasisi ulishtua
VIONGOZI wa makanisa waligonga vichwa vya vyombo vya habari kwa vituko vyao.
Pasta Victor Kanyari wa Kanisa la Salvation Healing Ministry, Nairobi, alianikwa wazi kwa kuhusishwa na visa vya ulaghai vilivyofahamika kama kupanda mbegu.
Ufichuzi uliofanywa na KTN ulifichua alikuwa akikusanya mamilioni ya pesa kutoka kwa watu ili kuwaombea.
Baada ya ufichuzi huo, mkurugenzi wa mashtaka ya umma Bw Keriako Tobiko aliagiza Pasta Kanyari aliyejiita nabii achunguzwe kwa makosa ya kupokea pesa kwa udanganyifu na mengine ambayo wapelelezi wangegundua alitenda.
Bw Kanyari aliambia wanahabari alihofia kukamatwa na polisi baada ya umma kulalamika kuhusu mbinu zake za kuhubiri na kubuni miujiza ili kuvutia watu wamtumie sadaka kwa M-pesa. 
Kufuatia ufichuzi huo mkewe, Betty Bayo, ambaye ni msanii wa nyimbo za Injili, alitisha kumtaliki baada ya kutazama video zake akifunza watu kubuni miujiza kutokana na maombi yake.
Kupitia pesa anazokusanya, Pasta Kanyari, aliyehubiri kwenye televisheni na redio, aliishi maisha ya kifahari.
Televisheni ya KTN ilifichua alikuwa akirekodi vipindi hivyo nyumbani kwake, huku akiwaelekeza watu wake ambao hujifanya wanapiga simu kutoka makwao ili awaombee kwa matatizo mbalimbali.
Ilisemekana alikuwa akikusanya Sh500,000 kwa siku kwa madai alikuwa na uwezo wa kuponya maradhi tofauti ukiwemo Ukimwi na kutatua shida zinazowakumba watu.
Pasta Kanyari alidai kuwa huwa anazungumza na Mungu na kwamba kipawa chake cha ‘unabii’ kilikuwa cha kweli.
Lakini polisi walisema hawangemkamata kwa sababu hakuna aliyelalamika kwao.
Polisi wa kituo cha Kamukunji kinachosimamia eneo ambako makosa yanadaiwa kufanyika walisema hawakupokea barua kutoka kwa Tobiko kuanzisha uchunguzi.
Baada ya vituko vyake kuangaziwa, idadi ya waumini katika kanisa lake ilipungua pakubwa. Ni waumini wachache waliofika katika kanisa hilo Jumapili iliyofuata.
Hata hivyo aliapa kuendelea ataendelea kuhimiza waumini wapande mbegu.
Akikitetea wito wake wa kutaka watu watoe pesa ndipo waombewe, Pasta Kanyari alisema watu hutoa kwa hiari yao na hatendi makosa kupokea kwa sababu hawatishi.
Aliwataka waumini watumie umaarufu wa video zinazomuonyesha akibuni miujiza akisema zinanunuliwa kwa wingi lakini akawaambia wakiziuza wampelekee pesa.
Na BENSON MATHEKA


