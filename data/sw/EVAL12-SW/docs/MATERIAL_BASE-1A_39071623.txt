
Mudavadi alaani Jubilee
BENSON MATHEKA Na JAMES KARIUKI
Mudavadi alaani Jubilee MUUNGANO wa kisiasa wa Amani, ulishambulia serikali ya Jubilee ukisema imezima matarajio ya Wakenya kwa kukosa kupingana na ufisadi na kupunguza gharama ya maisha.
Wakiongea baada ya hafla ya siku mbili katika mkahawa wa kifahari wa Sentrim katika Kaunti ya Nakuru, viongozi wa muungano huo Musalia Mudavadi na Eugene Wamalwa walisema wameghadhabishwa na hatua ya serikali ya kunyamaza kukiwa na ushahidi kwamba Sh300 bilioni zimepotea kupitia ufisadi.
Kwenye taarifa baada ya kongamano hilo la kutathmini ushirikiano wa muungano wao na serikali, viongozi hao walisema badala ya kubuni sera madhubuti za kutatua shida zinazowakabili Wakenya imeruhusu ufisadi kukita mizizi serikalini.
“ Kiwango cha ufisadi kinaongezeka, idadi ya watoto wanaokosa kujiunga na shule ya msingi inatisha, kupanda kwa gharama ya maisha hakuvumiliki na hakuna maono ya kukabiliana na gharama ya kulipa mishahara,” wakasema kwenye taarifa.
Viongozi hao walitisha kuchunguza upya ushirikiano wao na serikali kwa kile walichotaja kama siasa za ubaguzi katika ugavi wa mali ya umma na ukosefu wa usalama kwa lengo la kuua ugatuzi.
“Kwa msingi wa ahadi zetu wakati wa uchaguzi na manifesto yetu, tunataka kuwahakikishia Wakenya kwamba tutaikabili serikali ya Jubilee,” wakasema.
Walisema serikali lazima ionyeshe ari ya kumaliza ufisadi kwa kutoa amri wote wanaohujumu miradi muhimu kama wa kutoa vipakatilishi kwa wanafunzi wakamatwe na kuaibishwa hadharani.


