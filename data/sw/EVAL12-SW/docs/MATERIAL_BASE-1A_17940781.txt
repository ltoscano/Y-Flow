
Imechapishwa: Tue, Apr 12th, 2016

Baada ya ahueni ya madeni, Afrika yarejea ilikotoka

JOSEPH HIZA, DAR ES SALAAM
USTAWI katika nyanja mbalimbali za maisha ni ndoto za taifa lolote lile duniani, achana na njozi za baadhi ya watawala wenye fikira za kujinufaisha wao binafsi.
Kuna mambo yanayoweza kukwamisha ustawi huo, ikiwa ni pamoja na umasikini ambao husababishwa na sababu kama vita, ufisadi na usimamizi mbovu wa uchumi.
Lakini pia kuna sababu nyingine zinazoweza kukwamisha taifa kujikwamua kutoka katika umasikini huo licha ya jitihada fulani, nazo ni pamoja na mzigo wa deni usio himilivu.
Nusu ya watu milioni 600 wanaoishi katika mataifa 40 masikini zaidi duniani, ambayo mengi yalikuwa na mzigo mkubwa wa madeni yasiyolipika, huishi chini ya dola moja kwa siku. 
Wengi hufa mapema, wana uchache wa shule na walimu na huishi kwa njaa na maradhi kuliko wenzao katika mataifa mengine yanayoendelea.
Kwa sababu hiyo, Shirika la Kimataifa la Fedha (IMF) na Benki ya Dunia (WB) walikuja na mpango wa msamaha wa madeni katika mataifa masikini yenye madeni makubwa yasiyolipika (HIPC). 
Katika mpango huo yalipatikana mataifa 38 yenye kiwango kikubwa cha madeni, ambacho kiliangukia katika eneo linalostahili msaada maalumu kutoka vyombo hivyo iwapo yatafuzu masharti.
Mpango huo wa nchi za HIPC ulianzishwa na IMF na WB mwaka 1996, kufuatia harakati kali za ushawishi zilizofanywa na asasi zisizo za kiserikali na vyombo vinginevyo.
Ulilenga kutoa nafuu ya deni na mikopo ya masharti nafuu ili kufuta au kupunguza madeni ya nje kwa viwango himilivu, ikimaanisha nchi zinaweza kukopa kwa namna zinazokubalika siku za usoni.
Hilo lingesaidia pia mataifa hayo kuwa na uhuru wa kuzitumia fedha ambazo zilipaswa kurejeshea madeni kwa masuala mengine ya kimaendeleo na kijamii.
Msaada huo una masharti kwa kuzitaka nchi zifikie viwango vya usimamizi wa uchumi na ufanisi pamoja na mageuzi ya kiuchumi na kijamii.
Kufikia Januari 2012, mpango wa HIPC ulitambua mataifa 39, ambayo 33 kati yao yanatoka Kusini mwa Jangwa la Sahara Afrika kuwa stahili kupokea msamaha huo wa madeni.
Mataifa hayo Tanzania ikiwamo zilipokea msamaha wa deni lote au sehemu ya deni.
Hata hivyo, kinachotia wasiwasi kwa sasa baadhi ya mataifa hayo baada ya kufuzu na kusamehewa yanaonekana sasa kurejea kule yalikotoka, yakionekana kutojifunza kutokana na makosa.
Tanzania pamoja na kuonekana kutojifunza kutokana na mwelekeo wa deni lake kukua mwaka hadi mwaka kufikia Sh trioni 29 kutoka Sh trilioni 10 mwaka 2005, haimo miongoni mwa mataifa yaliyotajwa kuwa katika tishio kubwa la kuangukia tena katika zigo kubwa la madeni yasiyolipika.
Miongoni mwa mataifa yanayokumbwa na tishio zaidi la kuongezeka kwa viwango vyao vya ukopaji kimataifa ni pamoja na Burundi, Cameroon, Jamhuri ya Afrika ya Kati (CAR), Chad, Ghana na Mauritania, Sao Tome na Principe ambayo yalikuwa sehemu ya mataifa yale 38 ya HIPC.


