
TPA yaomba serikali iondoe mabaki ya meli ya kivita

Imeandikwa na Anna Makange, Pangani

Imechapishwa: 14 Septemba 2016
KAIMU Mtendaji Mkuu wa Mamlaka ya Usimamizi wa Bandari Tanzania (TPA), Karim Mataka ameiomba serikali wilayani Pangani kwa kushirikiana na mkoa wa Tanga, kusaidia kazi ya kuibua na kuondoa mabaki ya meli kuu ya kivita ambayo ilizama miaka iliyopita katika eneo la maingilio ya bandari ya Pangani. 

Amesema ushirikiano huo utapunguza hofu ya kupatwa na madhara na kurahisisha kazi ya uibuaji wa mabaki hayo hasa endapo Kamati ya Ulinzi na Usalama, itavitumia vikosi vyake vya askari ili kubaini aina mbalimbali za silaha yakiwamo mabomu ambayo yanadhaniwa kuwamo katika mabaki ya meli hiyo.
Alitoa ombi hilo wakati akiwasilisha kwa Waziri wa Ujenzi, Uchukuzi na Mawasiliano, Profesa Makame Mbarawa taarifa ya mradi wa ujenzi wa gati kwenye hafla ya uzinduzi wa miradi miwili ukiwamo wa ujenzi wa kivuko ulioratibiwa na Wakala wa Ufundi na Umeme (TEMESA) licha ya gati kusimamiwa na TPA.
Hafla hiyo iliyofanyika hivi karibuni mjini Pangani, ilihusisha uzinduzi wa kivuko kipya cha MV Tanga pamoja na gati katika bandari ya Pangani, miradi ambayo imetekelezwa kwa fedha za Wa tanzania zaidi ya Sh bilioni saba.
Mataka alisema pamoja na juhudi zinazoendelea kufanywa na TPA ili kuboresha uchukuzi kupitia bandari hiyo, wafanyakazi wake wameingiwa na hofu kutokana na kuwepo kwa masalia ya meli hiyo ya kivita.
Uzinduzi wa gati la Pangani, unatarajiwa kuboresha shughuli za uchukuzi kwa bandari ili kuwaunganisha wafanyabiashara wa miji ya Pangani, Pemba na Mkokotoni Zanzibar.


