
Serikali kujenga uwanja mkubwa mjini Mombasa
SERIKALI inatafuta ardhi ambayo itaitumia kwa ujenzi wa uwanja wa kisasa mjini Mombasa utakaoweza kuchukua mashabiki kati ya 40,000 hadi 50,000.
Hayo yalisemwa na Waziri wa Michezo, Hassan Wario alipokuwa akizindua mashindano ya Pwani ote Challege katika uwanja wa Makadara mjini Mombasa mwishoni mwa wiki iliyopita.
Wario alisema Serikali itaujenga uwanja huo ambao utaweza kutumika kwa michezo mingi.
“Tunatafuta ardhi katika kaunti ya Mombasa ikipatikana, serikali itajenga uwanja wa kisasa ambao utaweza pia kuandaa mashindano ya kimataifa,” akasema.
“Tunataka kujenga uwanja mpya wa michezo mbalimbali ili vijana wetu wapate kuutumia kwa kuendeleza vipaji vyao,” akasema Wario.
Aliwaambia vijana kuwa wakati wao umewadia kuhakikisha wanafuata nyayo za wachezaji maarufu wa zamani ambao waliwika kwenye miaka kati ya 1960 hadi 1980.
“Ninawaomba mufanye bidii muwe kam akina Jabir Riziki, Ahmed Breik, Nassir Omar na wengineo ambao walikuwa maarufu sio hapa nchini Kenya pekee bali kote Afrika Mashariki,” akasema Wario.
Aliwataka vijana hao wanaoshiriki kwenye mashindano hayo yanayowahusisha vijana wa umri chini ya miaka 12, 14 na 16 wawe pia wanachukulia na kushiriki kwenye michezo mingine ambayo ni maarufu duniani. 
Amewataka watoto hao mbali na kujishirikisha kwenye michezo, wachukulie umuhimu wa masomo yao.
Viongozi wa Kaunti ya Mombasa wameanza kampeni kabambe za kuwahamasisha vijana wa kaunti hiyo washiriki kwenye michezo wakati huu wa likizo za shule ili kujiepusha na mambo mabaya yakiwemo ya utumizi wa dawa za kulevya


