Ubabaishaji huu kwenye masumbwi hadi lini?
Jun 04, 2015

NINAAMINI kuwa, hakuna jambo linalowakera wanamichezo hapa nchini kuona kuwa kila kukicha michezo ya nchi hii inapiga hatua kadhaa kurudi nyuma.
Tanzania kuna vipaji vingi ambavyo kama vingeweza kutengenezwa na kuandaliwa vizuri, nchi hii ingekuwa mbali katika michezo mbalimbali kwa kiwango cha kimataifa. 
Huenda tatizo kubwa likawa katika mfumo uliopo katika kusimamia michezo kwa kupitia katika vyama mbalimbali. Viongozi katika baadhi ya vyama vya michezo wamekuwa wenye fikra za karibu, huku wakionekana kuwa na mipango ya kuangalia mafanikio ya haraka haraka bila ya kuwepo na mipango endelevu, ambayo ingeweza kuzaa matunda kwa wakati ujao.
Wadau wa michezo wamezoea kujadili zaidi mchezo wa soka na kuisahau michezo mingine ambayo pia ina nafasi ya kuliletea hadhi taifa kuanzia mashindano ya ndani hadi nje.
Kilichotokea mwishoni mwa wiki, jijini Dar es Salaam wakati wa pambano la Masumbwi la kimataifa lisilo la ubingwa kati ya Francis Cheka na Kiatchai Singwancha kutoka Thailand, ni dhahiri kuwa mchezo wa ngumi sasa unaelekea pabaya kutokana na watu wachache kuutumia kwa msalahi yao na si kwa ajili ya kuuendeleza.
Katika pambano hilo Cheka alifanikiwa kushinda kwa Technical Knockout (TKO) raundi ya saba baada ya mpinzani wake kushindwa kuendelea.
Kwa wale ambao wanafuatilia matukio ya ubabaishaji katika mchezo huo, watakuwa hawajasahau kilichotokea siku za hivi karibuni, wakati lilipofanyika pambano la Mohamed Matumla dhidi Mchina. Mengi yalisemwa ikatangazwa orodha kubwa ya mabondia ambao wangesindikiza pambano hilo.
Siku chache kabla ya pambano hilo watangulizi wa pambano hilo hawakushiriki kama ilivyokuwa imetangazwa hapo awali. Ubabaishaji katika ngumi umekuwa ukianzia hapo, pale wanapotangazwa mabondia lukuki kusindikiza pambano, alafu dakika za mwisho hawaonekani.
Lakini kubwa zaidi likawa ni kuyeyuka kwa ile ahadi ya kuwa kama Matumla angeshinda pambano hilo angeshiriki katika pambano la utangulizi katika pambano kubwa la Kimataifa la Manny Pacquia na Floyd Mayweather.
Sitaki kuongelea zaidi hayo yaliyopita, lakini hakuna jinsi ya kujadili yaliyotokea juzi wakati wa pambano la Cheka na mpinzani wake kutoka Thailand kwa sababu ndio huo huo mwendelezo wa ubabaishaji katika mchakato wa kuongoza mchezo huo.
Pamoja na pambano la Cheka la mwishoni mwa wiki kukosa watizamaji wengi kama ilivyozoeleka, kuna vitendo ambavyo vilitokea lakini havikustahili.
Kwa mfano mpinzani wa Cheka awali alikuwa amekataa kupanda jukwaani kwasababu alikuwa hajamaliziwa fedha yake kama makubaliano yalivyokuwa yanasema. Lakini pia kitendo hicho kikawatia hasira baadhi ya watizamaji ambao walifika ukumbini hapo kutaka kuondoka huku wengine wakitoa kauli za hasira.
Waandishi wa habari nao wakanyimwa uhuru wao wa kufanya kazi huku wakifukuzwa na walinzi kama vile haijawahi kutokea waandishi kuwepo katika mapambano ya aina hiyo.
Tukiachana na hilo, baada ya pambano Promota Siraju Kaike aliingia mitini huku Cheka akimtafuta ili waweze kumalizana kwa upande wa malipo. Cheka alisema kuwa alimtafuta kwa kupiga simu, lakini simu ilikuwa inaita lakini ikawa haipokelewi.
Kauli alizozitoa Cheka baada ya hali hiyo, zinasikitisha na inaonekana dhahiri kuwa mchezo huu usipopata watu wenye weledi na kufikiria mbali zaidi, huo ndio utakuwa mwisho wake.
Katibu Mkuu wa PST, Anthony Rutta ambao walikuwa wakisimamia pambano hilo alinukuliwa na baadhi ya vyombo vya habari akisema kuwa tayari wamepata taarifa hizo na kuwa walikuwa wakimpigia simu Kaike akawa hapokei pia.
Baraza la Michezo la Taifa (BMT) waliwahi kusema kuwa kazi yao ni kutoa kibali ili pambano lifanyike, na endapo itatokea tatizo na wao wakagundua kuwa limekwenda kinyume na makubaliano wataingilia kati na kuangalia jinsi ya kutatua.
Alichosema Cheka na kikaandikwa katika baadhi ya vyombo vya habari ni kwamba hawezi kumlaumu promota pekee yake, bali hata viongozi wa vyama vya mchezo huo huenda wakawa wanachangia kuua mchezo huo.
Cheka alisema kuwa viongozi hao ndio wanaowakumbatia mapromota wasiokuwa na uwezo na kushindwa kutafuta kampuni zenye uwezo wa kudhamini mapambano mbalimbali.
Alichokisema Cheka, si mara ya kwanza kusikika kwake bali kimekuwa kikisemwa na wadau wengi wa ngumi, na haswa suala hili la kuwa na mapromota ambao kazi yao kubwa ni kutegemea viingilio vya milangoni na si kuwa na mitaji ya kutosha kuandaa mapambano yenye hadhi.
Cheka amesema kuwa hatohangaika tena kumtafuta promota huyo, kwa ajili ya malipo hayo ambayo alisema kuwa kwa jinsi alivyoona hali ya siku ile ya kutegemea viingilio na idadi ya watu walioingia ukumbini.


