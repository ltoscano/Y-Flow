
Umaskini wanyemelea wakazi wanaotegemea ziwa Victoria
Aug 18, 2016

WAKAZI waishio ndani na pembeni mwa ziwa Victoria wananyemelewa na umaskini baada ya sekta ya uvuvi ambayo ndio tegemeo lao la kiuchumi kuanza kusambaratika. 

Ziwa hili ambalo ni la pili kwa ukubwa kati ya maziwa ya maji baridi duniani linategemewa na wakazi zaidi ya milioni 30 kwenye nchi za Tanzania, Kenya na Uganda kwa ajili ya shughuli zao za kiuchumi.

Ripoti iliyotolewa karibuni na Mpango wa mazingira wa Umoja wa mataifa (UNEP) imeonyesha kwamba kasi ya uharibufu wa ekolojia ya ziwa hilo inatishia usalama wa chakula na vipato kwa wakazi wanaolitegemea kiuchumi.

Kwa mujibu wa ripoti hiyo, ziwa Victoria linazalisha samaki wenye thamani ya dola milioni 722 (shilingi trilioni 1.5) kila mwaka, lakini suala la uvuvi holela, uchafuzi wa ziwa na mabadiliko ya hali ya hewa yameanza kuathiri akiba ya samaki na kuifanya sekta ya uvuvi kudorora.

Kwa mujibu wa ripoti hiyo, hivi sasa wakazi waishio kwenye ziwa wameanza kutafuta kazi mbadala kwani vipato vyao vimeathirika kutokana na mavuno kidogo ya samaki, hali ambayo imeathiri vipato vyao.

Vilevile, kuongezeka kwa samaki kutoka nje ya nchi hasa China, ambazo zimeanza kusambaa kwenye masoko ya nchi za Afrika Mashariki imeathiri sana soko la samaki zanaozalishwa toka kwenye ziwa hilo.

Pia, ziwa hilo pamoja na vyanzo vyake kwa pamoja inazalisha asilimia 90 ya umeme wan chi ya Uganda, Rwanda na Burundi pamoja na kusambaza maji ya majumbani na viwandani kwenye miji ya mwanza, Kisumu, Kigali na Kampala.

Sekta ya samaki inawanufaisha watu wapatao milioni 3 na kuzalisha pato lipatalo dola za marekani milioni 500 (shilingi trilioni moja).

Ripoti hiyo pia imebainisha kwamba kuongezeka kwa uchafunzi wa mazingira ya ziwa na ongezeko la magugu maji pia linaongeza athari za kiafya na kiuchumi kwa wakazi wanaoishi maeneo ya ziwa.

“Maeneo ya pembezoni mwa ziwa nayo yamekithiri kwa kilimo, ujenzi na shughuli za madini hali ambayo inatishia uhai wa ziwa na wananchi wanaotegemea uvuvi,” kwa mujibu wa Mpango wa kuhifadhi mazingira ziwa Victoria (LVEMP).

Imeelezwa kwamba miaka ya 1970 kulikuwa na wavuvi 50,000 waliokuwa na boti 12,000 za uvuvi ziwa Victoria lakini sasa inakadiriwa kuwa kuna wavuvi 200,000 na vyombo 60,000 vya uvuvi.

Shirika la Umoja wa Mataifa linaloshughulikia kilimo (FAO) linasema kwamba hata sangara, ambao ndio samaki tegemeo kwa wavuvi nao wamepungua kwa kasi sana.

Kwa mujibu wa FAO, sangara wanaovuliwa sasa hivi ni wale wenye uzito wa kilo 10 ikilinganishwa na samaki wenye kilo 50 waliokuwa wanavuliwa miaka ya 80.

“Kutokana na kuadimika kwa samaki na kuongezeka bei, soko sasa limevamiwa na samaki kutoka China lakini sato kutoka China anauzwa dola 0.5 (shilingi 1000) wakati Yule wa ziwa Victoria anauzwa dola 1 (shilingi 2000),” kwa mujibu wa FAO. 

“Uharibifu wa mazingira umebadilisha mazingira ya ziwa, hali ambayo imesababisha kuwa na ukanda wa uchafu na magugu kwenye uso wa maji, hali ambayo inasababisha mionzo ya jua kushindwa kupenya kwenye maji,” kwa mujibu wa mtafiti wa samaki ziwa Victoria.

Imesemekana kwenye utafiti kuwa, kuongezeka kwa viwanda na watu kwenye miji inayozinguka ziwa Victoria imeongeka kiwango cha maji machafu toka majumbani na viwandani ambayo huishia ziwani.

Ripoti zimeonyesha kwamba asilimia 50, yaani nusu , ya wakazi wanaoishi kwenye ziwa Victoria Lake Victoria wanaishi chini ya dola 1.25 kwa siku (shilingi 2,500).


