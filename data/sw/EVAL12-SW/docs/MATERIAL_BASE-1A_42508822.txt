
RC acharukia waliovamia ardhi ya wazee

Imeandikwa na John Nditi, Mvomero

Imechapishwa: 15 Septemba 2016

MKUU wa Mkoa wa Morogoro, Dk Stephen Kebwe, amewataka wakazi wa kata ya Sungaji waliovamia ekari 1,000 za ardhi ya Kituo cha Kambi ya wazee Chazi , kilichopo wilaya ya Mvomero, kuzibomoa nyumba zao mara moja kabla Serikali haijachukua hatua ya kuzibomoa na kuwafikisha Mahakamani.

Dk Kebwe alitoa agizo kwa wakazi hao pamoja na uongozi wa halmashauri ya wilaya hiyo hivi karibuni alipotembelea Kituo hicho ambapo pia alijionea hali ya mazingira hatarishi wanayowakabili wazee hao.
Kituo cha wazee cha Chazi kina ukubwa wa ardhi ekari 3,140 ambapo kati ya hizo ekari 1,000 zimevamiwa na wananchi waliojenga nyumba za makazi. Mbali na agizo hilo Mkuu huyo wa Mkoa pia aliitaka halmashauri kutatua kero mbalimbali za wazee hao ikiwemo ukosefu wa vyoo, maji na umeme.
"Mkurugenzi wa halmashauri, shughulikia kero hii ya huduma ya maji ndani ya wiki mbili ili kuepusha magonjwa yanayoweza kujitokeza kutokana na ukosefu wa maji kama vile ugonjwa wa kipindupindu" alisisitiza Dk Kebwe. 
"Kazi kubwa hapa ni ukarabati tu, maji yalikuwepo siku za nyuma tena maji ni ya mserereko Mwenyezi Mungu ametupatia na yanapita jirani, nakupatia wiki mbili maji yawe yamekwishaingizwa kituoni hapa " alisema. 
Dk Kebwe aliuagiza uongozi wa halmashauri hiyo kurejesha umeme ambao ulikuwepo kwa siku za nyuma. Naye Diwani wa Kata ya Sungaji, tarafa ya Turiani, Deoglatias Daniel, alisema kuwa wazee wengine wako nje ya kambi hiyo wakijitafutia riziki na kwa sasa wanafanya utaratibu wa kuwaleta katika kambi hiyo.
Kwa upande wao wazee hao walisema kuwa kituo chao kinakabiliwa na changamoto ya ukosefu wa maji, vyoo na uhaba wa chakula hali inayowafanya kupata mlo mmoja kwa siku na hivyo kusababisha wazee wengi kuamua kuishi nje ya kambi ili kujipatia chakula.
Hivyo waliiomba serikali kuzitupia macho kambi za wazee kwa kuwapatia huduma muhimu hasa chakula na matibabu kwa kuwa wao hawana uwezo wa kujitafutia chakula wala fedha za matibabu. Kituo hicho kina jumla ya wazee 22 wanawake wakiwa wanane na wanaume 14.


