Hunters na gatherers wanahitaji katiba ya nini?
Sep 12, 2014 by Raia Mwema in Katiba Mpya

KATIKA makala ya mwisho nilijadili dhana ya wakimbizaji na wakimbizwaji. Nilikuwa nikidadisi aina ya jamii mbili kuu duniani.
Jamii za binadamu wanaojiongoza katika kijiendeshea maisha yao wenyewe na zile zinazoongozwa katika kuendeshewa maisha yake.
Lengo langu lilikuwa ni kujenga hoja kuwa hata kuvurugika kwa mchakato huu wa Katiba mpya si kwa bahati mbaya. Kuna maelezo yake ya kitaalamu katika historia ya dunia.
Kwa waliobahatika kusoma kitabu cha Profesa Jared Diamond kiitwacho Guns, Germs and Steel (2005) kinachohusu historia ya wanadamu kuanzia miaka 13,000 iliyopita au kile cha Profesa Ian Morris kiitwacho Why the West Rules for Now (2010), watakuwa wamepata fursa ya kutafakarishwa sana na yale wanayoyajadili kuhusu akili za wawindaji na waokotezaji na zile za wakulima wa mwanzo.
Ni kama vile wanazuoni hawa wanajaribu kuhitimisha kuwa mojawapo ya sababu zilizofanya mataifa/mabara ya leo kutofautiana sana kimaendeleo ni kwamba mazingira na matukio yalichochea jamii nyingine kubuni shughuli mpya kama vile kilimo, ujenzi wa makazi ya kudumu, uundaji wa mifumo ya kiutawala, sanaa, njia za kujihami dhidi ya maadui au majanga, na hivyo kuondokana na maisha ya kuwinda na kuokoteza vyakula porini.
Wanazuoni hawa wanabainisha kuwa jamii za watu walioamua kubuni shughuli mpya kurahisisha maisha, kujihakikishia shibe muda wote, kukaa kwa salama na kujihami dhidi ya maadui, ziliendelea kubuni kitu kimoja baada ya kingine wakati wawindaji na waokotezaji wakiendelea kuishi kwa kufikiri vile vile, kutenda vile vile na kuathirika na matokeo yale yale. 
Na hivi ndivyo itakavyokuwa hata katika demokrasia hii ambayo nchi zetu zililazimishwa na wakimbizaji wetu kuifuata. Pamoja na upungufu tulio nao sisi, wadadisi wa masuala ya siasa wa kuijadili Afrika kiujumla jumla katika mijadala yetu, bado kwa kufuata nadharia za wanazuoni niliowarejea hapo juu, upo uwezekano wa baadhi ya nchi zetu kupiga hatua kuelekea katika demokrasia ya kweli na kuziacha nyingine zikiwinda na kuokoteza porini.
Katika makala yaliyopita nilijaribu kujenga hoja yenye maana kuwa jamii zetu haziwezi kuwa kile ambacho hazijajishughulisha kisayansi kuwa. Kwa maneno mengine, hakuna miujiza itakayozisaidia nchi zetu kuwa kile zinachotaka kuwa hata pale zinapofanya kile ambacho hakiwezi kuzisaidia kuwa kile zinachotaka kuwa.
Ndiyo maana nikasema kuku wanayo mabawa kama mwewe. Wanayo manyoya kama mwewe. Lakini ni kwa nini hawawezi kuruka juu wakaelea angani lau kwa dakika nzima? Ni kwa sababu mabawa tu au manyoya peke yake hayatoi maelezo ya kutosheleza ni kwa nini mwewe huruka. Mabawa na manyoya ni mahitaji muhimu kwa mwewe kuruka. Lakini mabawa na manyoya peke yake hayajitoshelezi kusaidia kiumbe chochote kuruka.
Na kusema kweli hata manyoya yenyewe, kama yalivyo, yasingelikuwa ya muhimu sana katika urukaji wa mwewe, asingelikuwa anayatumia kama flaps za ndege za abiria. Ndege za abiria, kama ilivyo Boeing, haina manyoya lakini yaweza kuruka angani umbali wa futi 40,000 na zaidi toka usawa wa bahari ikisaidiwa kimwelekeo na flaps zake.
Hivyo basi ni lazima kuwe na mahitaji mengine ya kitaalamu yanayoweza kuelezea urukaji wa mwewe na kushindwa kwa kuku kama vile wanazuoni Diamond na Morris walivyoeleza jinsi wakimbizaji na wakimbizwaji walivyoachana kimaendeleo miaka mingi iliyopita.
Jamii zote zilizojitambua zina sifa za aina fulani fulani. Kwanza ni jamii ziliacha kuishi kwa kuwinda na kuokoteza kwa sababu hata hayawani huishi hivyo hivyo porini.
Jamii zote zilizopiga hatua za kujiamulia mambo yake na zikafanikiwa sana ni lazima zina sifa kadha wa kadha zinazofanana. Sifa za mafanikio. Ili kitu kiweze kuruka angani ni lazima kiwe na sifa za kiaerodainamiki kukiwezesha kuruka. Kama nilivyosema awali, kuku kamwe haruki hata kufikia urefu wa ghorofa moja. Kama ilivyo kwa sifa za kitu chochote kuruka, vivyo hivyo hata katika mafanikio. Zipo sifa za kampuni, jamii, nchi, n.k. kufikia mafanikio au ubora ambao wengine wangelipenda kuufikia. Sifa hizi ni pamoja na:
Kwanza watu wa jamii husika wanajitambua. Wanajiamini. Wanajithamini. Wanathamini mila na tamaduni zao chanya na kuzitumia katika kuendesha maisha yao. Wanaweza kujua kuwa wao si bora, lakini wakaamini watajiboresha wenyewe (badala ya kusubiri kuboreshwa).


