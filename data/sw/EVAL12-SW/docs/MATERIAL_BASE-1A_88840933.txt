
Kesho kutapambazuka,Tawile mganga!
Kila asubuhi mfugaji alifanya usafi zizini, akaiwawekea mifugo chakula na maji kisha kuvuna maziwa na mayai. Baada ya hapo aliongozana na maksai kwenda shambani.
Siku moja kasuku alimkaribia mfugaji kwenye mapumziko. Akampa pole kwa uchovu na hongera kwa kazi. Lakini kama kawaida yake hakukosa umbeya: Akampasha jinsi mifugo hiyo inavyomzogoa kila siku. Akamwambia kuwa kama angelikuwa anaelewa kinachoongelewa, asingevumilia kusikiliza.
Kufikia hapo mfugaji alijawa na shauku ya kujua lugha hiyo. Si kwamba ingemsaidia kwenye ufugaji tu, bali pia ingekuwa burudani kubwa kwake. Wakati mwingi huiona mifugo ikirukaruka kwa furaha bila kujua kilichowapendeza. "Sasa utanisaidiaje?"
Kasuku alimweleza kwamba wao walipata uwezo huo baada ya babu wa babu zao kutumbukia kwenye dawa. Lakini sharti la dawa ile ni kwamba kila anayefunzwa hufa mara tu ya kutoa siri. "Kwa hiyo kwa kuujali urafiki wetu mimi sitokutajia."
"Naapa kwamba ukinipa siri hii sitaitoa..." Mfugaji alikula kiapo. "Ukinisaidia, nitakuweka mbele ya wanyama, ndege na wageni wangu wote."
Kasuku naye akaingiwa na tamaa. Akakimbia hadi porini, akarudi na mbegu nyeusi.
"Isage halafu ichanganye maji ya bwawani. Yaoge na uyanywe maji hayo na utasikia na kusema lugha yetu."
Mfugaji hakufanya simile. Aliruka hadi bwawani na kuibuka na maji ya kuoga. Alifanya haraka kuchanganya dawa na kuoga. Kisha akaenda kubarizi kando ya zizi.
Ajabu iliyoje! Alimsikia maksai akilalamika kwa mwenzie:
"Babu mzigo wa jana mie nimekoma. Huyu jamaa sijui anavuta bangi? Mtu gani hachoki bwana... yaani kila siku tangu asubuhi mpaka jioni tunapiga ngwe bila mapumziko?"
Mwenzake alimjibu: "Sasa tutafanyaje? Hii ndio salama yetu ndio maana tupo hapa hadi leo."
"Aaaah asintanie bwana... Mimi kesho siendi ng'o! nitazuga kuumwa hadi aniletee kitanda humu ndani." Wote wakacheka sana. Lakini mfugaji ndiye aliyecheka zaidi.
Kumbe mkewe alikuwa akimfuatilia tangu alipokuwa akitayarisha dawa. Sasa alipomwona akicheka akamfuata na kumtaka amweleze kilichomchekesha. Mfugaji alishtuka na kuanza kujitetea: "Wakati tunakwenda shamba asubuhi tulikutana na Bwana Machupa.
Alikuwa amelewa sana. Kilichonichekesha ni jinsi alivyowapungia mkono maksai akiomba wampe lifti..."
"Mwongo!" Mama akawa mkali, "nimekufuatilia tangu mwanzo. Na mimi nipe hiyo dawa ili tucheke wote." Likawa zogo; hakukupikwa wala kupakuliwa. Mkulima akageuka kuwa mwenye huzuni kwani asingeweza kumdanganya mkewe. Ilibidi aahidi kusema ukweli asubuhi iliyofuata.
Kasuku aliyasikia yote hayo. Akaruka zizini kwenda kuwalaumu wanyama. Mlangoni alikutana na jogoo aliyewika kwa nguvu jioni ile. Makoo waliotamia mayai wakamzogoa: "Baba kiduchu acha kelele. Asubuhi ulilewa ukashindwa kuwika..." Jogoo akawika kwa nguvu zaidi hata akapaliwa. Makoo wote wakacheka "Nyie mnachekacheka hovyo hadi mnamponza bwana wenu!" Kasuku aliwafokea. "Kausikiliza utumbo wenu akacheka. Mke wake akamlazimisha atoe siri, naye ameahidi kuitoa kesho. Atakapoitoa tu atakufa."
"Haya ndiyo matatizo ya binadamu," jogoo alisema, "mimi nina wake chungu nzima lakini hawanisumbui. Wanaponikataza kuwika, mimi huwika zaidi."
"Ahaa!" Mkulima alipata suluhisho. Alicheka hadi mkewe alikwenda kutafuta waganga kwa kudhani kuwa mumewe aliwehuka. Kesi yao ya mwanzo ikaisha.
Busara kama hizi ziliwahi kutumiwa na Rais wa zamani wa Marekani, Bill Clinton. Aliingia kwenye kadhia ya kutembea na mfanyakazi wake, Monica Lewinsky mwaka 1998.
Mwaka huohuo baada ya kuona Wamarekani wamemshikia bango kwa tukio hilo, Clinton aliamuru mashambulizi ya mabomu nchini Iraq. Monica akawa si habari kubwa tena kwani iliwapasa Wamarekani kushikamana dhidi ya Saddam Hussein.
Lakini kilichonifurahisha zaidi kwenye hadithi yetu ya mwanzo ni ukumbusho kuwa kila kitu kinawezekana. Binadamu anapoondoa neno "sitaweza" basi anaweza.
Chukulia mfano hai wa kibaka aliyeruka ukuta mrefu baada ya kufukuzwa na wananchi wenye hasira. Kwa hali ya kawaida angesema "sitaweza" na kushindwa zoezi hilo.
Unaweza kupata tafsiri ya mambo mengi kupitia wanyama. Unaweza kukarabati paa mara ukiwaona mbayuwayu wakicheza kwenye anga za chini kwani wanaashiria mvua. Unapoona chui na swala wakikimbia pamoja kutoka msituni, ni ishara ya janga la moto. Vilevile anaweza kuwafuata ndama wanaonusa udongo ili kupata vyanzo vya maji.
Inakupasa kutumia zaidi milango yako ya fahamu kuliko ya mwenzako. Ebu jiulize, kwa nini uliitikia "tawile!" baada ya mganga kukuambia "Naona hapa kuwa una tatizo!" Usingekuwa na tatizo ungefuata nini kwake?


