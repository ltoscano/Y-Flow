
Wanasiasa wakongwe: Acheni kupotosha chimbuko la Muungano IV Jun 06, 2012

KATIKA sehemu ya tatu ya makala haya toleo lililopita, tuliona juhudi za Marekani za kumtaka Rais Abeid Amani Karume wa Zanzibar akubali kuunda Shirikisho kati ya Tanganyika na Zanzibar, na tishio la Mwalimu Nyerere la kutaka kuwaondoa Askari 300 wa Tanganyika wa kumlinda Karume Visiwani Zanzibar, baada ya kiongozi huyo kusita kukubali kuunganisha nchi yake na Tanganyika, lakini Nyerere akafuta tishio hilo baada ya Karume kukubali kuunda Muungano/Shirikisho hilo.
Kufuatia hatua hiyo, Aprili 22, 1964 Nyerere alitua Zanzibar akiwa na Mkataba wa Muungano ulioandaliwa Tanganyika, tayari kwa kutiwa sahihi; akapokewa na Karume akiwa na wasaidizi wake, kina Abdullah Kassim Hanga, Abdulaziz Twala, Ali Mwinyigogo na wengineo.
Ziara ya Mwalimu ilichukua saa moja tu, kisha akarejea Dar es Salaam siku hiyo hiyo akiwa na Mkataba uliotiwa sahihi, maarufu kama “Hati ya Muungano”, ambayo ndiyo msingi mkuu wa Muungano na wa Katiba yoyote ya Muungano.
Siku iliyofuata, Aprili 23, 1964, kama kawaida yake, Balozi wa Marekani nchini Tanganyika, William Leonhart, alituma taarifa Washington akisema:
“(a) Kuna uwezekano Wakomunisti wa Kichina wa Kambi ya (Abdulrahman) Babu kuanzisha mapambano ya silaha ili kuzuia kikundi cha Babu kisienguliwe kufuatia Muungano uliofikiwa. (b) Hatua ya Urusi ya kutoshabikia uwezekano wa kuondolewa kwa ubalozi wa Ujerumani Mashariki Visiwani Zanzibar inatia shaka”.
Kwa nini wazo la kuunda Shirikisho la Afrika Mashariki lilisambaratika hatua za mwisho?. Na kwa nini Nyerere aligeukia Muungano wa Tanganyika na Zanzibar badala yake?
Kuharibika kwa mambo kulianza mjini Nairobi wakati wa mazungumzo ya mwisho juu ya Shirikisho la Afrika Mashariki (EAF), Aprili 10 na 11, 1964 kati ya Kenyatta, Nyerere na Obote, pale Kenyatta na Obote walipobaini kwamba Shirikisho kwa nchi hizo tatu lilibeba njama za Marekani na Uingereza za kutaka kuzitia nchi hizo ndani ya kapu moja na kuzidhibiti kwa njia ya ukoloni mamboleo.
Shirikisho kama hilo lilikataliwa pia na nchi za Rhodesia Kaskazini (Zambia), Rhodesia Kusini (Zimbabwe) na Nyasaland (Malawi) kwa misingi hiyo hiyo, zilipotakiwa kuunda Shirikisho la Rhodesia – Nyasaland mwishoni mwa harakati za kudai uhuru wa nchi hizo.
Aidha, Serikali ya Kenya kwa upande wake, haikuunga mkono wazo la muungano wenye kuihusisha ndani Kenya na Zanzibar ya Sultani, yenye utamaduni hodhi wa Kiislamu na kutiwa ndani ya kapu moja. 
Vivyo hivyo, pendekezo la Serikali ya Tanganyika la kuitishwa kwa kikao kingine cha wakuu wa nchi tatu za Afrika Mashariki “kuzungumzia Zanzibar” na mustakabali wa Shirikisho, lilikataliwa hivi kwamba Kenyatta alinukuliwa baadaye akisema, hakuwa tayari kupiga magoti kwa Nyerere. Wala pendekezo la Nyerere kwamba Kenyatta awe rais wa kwanza wa Shirikisho hilo halikuweza kumgeuza nia Rais huyo wa Kenya akubali Shirikisho.
Balozi Leonhart alizidi kuripoti Washington: “Kuzorota kwa hali Visiwani, huku ushawishi wa Babu na Wakomunisti wa Kichina (CHICOMMS) ukiongezeka, kumefanya Serikali ya Tanganyika ione kwamba, ushirikishwaji (incorporation) wa aina fulani wa Zanzibar unahitajika kama njia pekee mwafaka kuweza kulinda usalama wa Tanganyika, na pia kuzuia Zanzibar isiendelee kuserereka kuelekea kwenye udhibiti wa Wachina”.
Aliendelea kuripoti: “Muundo uliokubaliwa kimsingi ni Muungano wa Tanganyika na Zanzibar, mithili ya uhusiano kati ya Serikali ya Uingereza na Ireland ya Kaskazini”.
Huku akionyesha wasiwasi juu ya Muungano uliotarajiwa, Balozi Leonhart aliripoti zaidi akisema: “Mradi (mpango) huu haujawa sawa, na hatari zake ziko dhahiri. Hoja kuu inayojitokeza hapa:

ni kupata suluhisho la Kiafrika kwa tatizo la Kiafrika; Kigezo cha kisiasa (ni kile) alichobuni Nyerere; Kasi na usiri mkubwa unaotumika kutekeleza mpango huu ili kunufaika na kutokuwapo kwa Babu Visiwani (alikuwa Indonesia), na kuzuia “CHICOMMS” (Wachina) kujiimarisha, n.k.”.

Kuhusu hali Visiwani, Leonhart alitaarifu akisema: “Kwa siku chache zijazo, hali itakuwa tete na ngumu zaidi Visiwani. Serikali ya Tanganyika inaimarisha vikosi vyake Visiwani; lakini uwiano (Visiwani) ni wa kutilia shaka kutokana na taarifa kwamba, kambi ya Babu inamiliki silaha za kisasa zaidi, zikiwamo bunduki za rashasha”.
Akaendelea: “Serikali ya Tanganyika inaelewa utayari wa Serikali ya Uingereza wa kutoa msaada iwapo (Uingereza) itaombwa na Serikali ya Zanzibar na viongozi wa Tanganyika, lakini tunaamini hapatakuwa na mahitaji hayo. Tunajua kwamba, kikosi cha Jeshi la Nigeria kilichopo Dar es Salaam kwa sasa hakiwezi kutumika nje ya Tanganyika kwa mujibu wa makubaliano kati ya Serikali za Tanganyika na Nigeria”.
Ni kwamba, baada ya Jeshi la Tanganyika (Tanganyika Rifles) kuasi Januari 20 –
28, 1964, Nyerere aliita Jeshi la Uingereza kuja kuzima maasi, na baada ya maasi kuzimwa, aliita Jeshi la Nigeria kuja kuimarisha usalama.
Leonhart aliendelea kutaarifu akisema: “Tumependekeza vikosi vya Marekani viwekwe katika hali ya tahadhari; tumejadiliana na Balozi wa Uingereza mjini Dar es Salaam na kumwomba aandae zana muhimu za kivita…… Kwa wakati huu tupunguze kutoa kauli juu ya Tanganyika-Zanzibar; na tunapozungumza na viongozi wa Kiafrika, tuepuke kutumia maneno yenye kuleta hisia za vita baridi; tusisitize tu kwamba, hizi ni juhudi za Kiafrika na uamuzi ni wa Watanganyika na Wazanzibari wenyewe”.
Naye Waziri wa Nchi wa Marekani, Dean Rusk, alituma kwenye Ubalozi wake mjini Dar es Salaam taarifa ifuatayo: “Toa ushauri haraka kama Zanzibar na Tanganyika zinahitaji vifaa katika kukabili maasi tarajiwa, kama vile mabomu ya machozi, bunduki, mabomu ya mkono, na kadhalika”.
Siku hiyo hiyo, Leonhart alituma taarifa nyingine Washington akisema:
“Mbwambo (Mkuu wa Itifaki), amenipigia sasa hivi kuwasilisha ombi binafsi la Nyerere na Kambona kutaka Serikali ya Marekani ijiepushe kwa sasa kuzungumza lolote juu ya Tanganyika – Zanzibar. Katika siku chache zijazo, hali Visiwani itakuwa tete na msimamo wa Urusi na Uchina hautabiriki. Ninapendekeza ushauri wa Nyerere uzingatiwe, na taarifa za Marekani ziwe tu juu ya Shirikisho la Afrika Mashariki pekee; (ili ionekane) kwamba mpango wa Tanganyika – Zanzibar ni wa watu wa nchi hizo kuamua”.
Muungano ulifikiwa rasmi Kiserikali Aprili 22, 1964; ulisubiri kuridhiwa na Mabunge ya nchi hizi mbili hapo Aprili 25, 1964, ili kuwa Mkataba wa Kimataifa unaotekelezeka kwa mujibu wa Sheria za nchi hizo.
Aprili 26, dunia ilitangaziwa juu ya Tanganyika na Zanzibar kuungana. Na Aprili 27, Leonhart, kwa furaha kubwa, alituma Washington taarifa ifuatayo:
“Sina shaka yoyote kuwa, Tanganyika inatarajia Serikali ya Wakomunisti wa Zanzibar itamezwa ndani (tumboni) mwa Tanganyika isiyofungamana na upande wowote…..Ni muhimu Nyerere akaendelea kupewa misaada kimya kimya na nchi za Magharibi ili aweze kujiimarisha na kudhibiti hali Visiwani”.
Lakini siku mbili kabla ya Muungano, Balozi wa Marekani nchini Zanzibar, Frank Carlucci, alikuwa ametaarifu kuwa, hali Visiwani ilikuwa shwari na hivyo hapakuwa na sababu kwa Uingereza kutuma jeshi; akasema: “Nashauri Nyerere apewe misaada aliyoomba na tumwache adhibiti yeye mwenyewe hali ya Zanzibar isipokuwa pale tu tutakapoona mambo yanamwia vigumu. Kwa sasa ameshika hatamu”.
Juu ya aina gani ya Muungano uliofikiwa, Carlucci alituma taarifa Washington akisema: “Pamoja na habari hizo za kutia matumaini, taarifa za kuaminika zinaonyesha kwamba, Karume bado anaamini kuwa ametia sahihi Mkataba wa kuunda Shirikisho la nchi mbili zitakazoendelea kuwa huru, lakini zitakuwa na mamlaka ya Serikali kuu moja kwa mambo kumi na moja tu ya Muungano, badala ya Muungano wenye Serikali moja ya Muungano itakayoua hadhi ya nchi hizi kama mataifa huru”.
Siku hiyo ya Muungano, kulikuwa na uvumi kwamba Ali Mahfoudh na jeshi lake (Visiwani), alijiandaa kufanya Mapinduzi, lakini inasemekana wanasiasa walimzuia, naye akasema, “bora kupoteza watu 3,000 kwa maslahi ya watu milioni 10”; akimaanisha kwamba, “bora kupoteza wapiganaji 3000 ili kuokoa Wazanzibari na Watanganyika milioni 10 wasiangukie kwenye ubeberu (Muungano) wa nchi za Magharibi kwa shinikizo”.
Aprili 29, Leonhart, alitoa maoni kusifia jinsi Nyerere alivyoweza kuteua Baraza lake la Mawaziri la Muungano kwa “ufundi” mkubwa, kwa kuwanyamazisha Wazanzibari machachari; alisema: “Tumpeni Nyerere majibu ya hoja alizowasilisha, hususani, tumhakikishie kwamba, dunia huru itaipatia Serikali ya Muungano pauni milioni mbili kwa ajili ya Maendeleo ya Zanzibar, na michango mingine itafuata kutoka nchi za Uingereza na Ujerumani Magharibi”.
Kufuatia Muungano wa Tanganyika na Zanzibar (URT), Nyerere alipewa cheo cha Rais, Karume Makamu wa kwanza wa Rais, Rashidi Kawawa Makamu wa Pili wa Rais, na Babu alifanywa Waziri wa Mipango ya Uchumi.
Karume vile vile alibakia na cheo cha Rais wa Zanzibar, ingawa baadaye cheo hicho kilibadilishwa kuwa “Mkuu wa Serikali” kuondoa dhana ya Marais wawili ndani ya nchi moja; lakini muda mfupi baadaye, kilirejeshwa na kuitwa Rais tena. Katiba ya Tanganyika ikawa ndiyo Katiba ya Muda ya Muungano, wakati Muungano huo ukisubiri kutungiwa Katiba yake.
Wasomaji watajiuliza: Je, huu ni Muungano wa Tanganyika na Zanzibar au Muungano wa Tanzania?
Jina halisi la Muungano huu, kama ulivyoasisiwa na kutiwa sahihi, ni “Muungano wa Tanganyika na Zanzibar”, uliounda “Jamhuri ya Muungano wa Tanganyika na Zanzibar”; haukuwa Muungano wa Tanzania hadi miezi sita baadaye.
Mwezi Agosti 1964, Serikali ilitangaza shindano la kupendekeza jina jipya la Jamhuri ya Muungano….. “litakaloonyesha mawazo ya kuungana, na liwe jina jepesi kutamka”. Zawadi ya Shs. 200/= iliahidiwa kwa mshindi.
Katika shindano hilo, ambalo watu 1,534 kutoka ndani na nje ya nchi zaidi ya 40, zikiwamo Urusi, Uingereza, Pakistani, Sweden, China, Ufaransa, Poland, Italy na Australia walishiriki, jina “Tanzania” [tamka: Tan-za-ni-a] lilishinda, na kufuatiwa na “Tanzan” na “Tangibar”. Mpaka sasa jina la mshindi bado ni siri kubwa ya Serikali, licha ya kwamba baadhi ya watu wamejitokeza kudai walitunga jina hilo.
Turejee kwenye swali letu la msingi: Je, ulikuwa Muungano wa hiari au wa shinikizo? Ni aina gani ya Muungano uliofikiwa?
Katika maoni yake, Mhariri wa gazeti la “The East African Standard” [Nairobi] wakati wa Muungano alikuwa na haya: “Wachunguzi wanauona Muungano huu kwa namna moja au mbili: kwamba ama ni njia ya kuimarisha utawala wa Kimapinduzi wa Zanzibar usiharibiwe na wakorofi (Wakomunisti) ambao watawekwa pembeni, au (ni) njia ya watu wenye mawazo ya Kimapinduzi kujitumbukiza (kuhamia) Tanganyika”.
Nalo gazeti la “The Economist” la June 1964, likilia na kuonya juu ya
“kumezwa” kwa Zanzibar, liliandika: “Rais huyo (Nyerere) amemudu nusu tu ya kazi ya chatu…, amefanikiwa kummeza mnyama (Zanzibar), lakini hakuzivunja nguvu zake kwanza. Mnyama huyo mzima – mzima, angali anayeyushwa tumboni, na kwamba uchungu (ukali) wa mateke yake unaonekana ndani kabisa ya siasa za Tanganyika, na unaweza (uchungu huo) ukaua”.
Frank Carlucci, Balozi wa zamani wa Marekani nchini Zanzibar (na jasusi), katika mahojiano na mwandishi maarufu, Amrit Wilson, mwaka 1986, alikiri kwamba, vita Baridi ya Kimataifa ndiyo iliyoshinikiza Muungano, alisema:
“Nyerere alilazimika kuchukua hatua kuhusu tatizo la Zanzibar. Sifahamu kama hilo lilikuwa wazo lake mwenyewe, au tulimpa sisi (wa nchi za Magharibi), lakini naelewa hali Visiwani haikuwa ya manufaa kwake na kwetu. Bila Tanganyika kuchukua hatua hiyo, Visiwa hivyo vingeangukia mikononi mwa Wakomunisti”.
Tujiulize: Tangu Muungano wa Tanzania ufikiwe miaka 48 iliyopita; Je, utawala wa Kimapinduzi Visiwani umeimarika au umepwaya? Kwa kiasi gani Muungano umekidhi kile kilichokusudiwa?. Na kama Muungano huu ni chatu aliyemeza mnyama bila kuzivunja nguvu, na kwamba mnyama huyo (Zanzibar) bado anayeyushwa tumboni, ni kwa kiwango gani (na hadi lini) mateke ya mnyama huyo tumboni yametujeruhi kwa hiyo miaka 48?
Miafaka imesaidia vipi kupoza ukali wa mateke hayo? Je, tutarajie lipi ndani ya Katiba mpya tarajiwa, juu ya mateke haya yenye kuumiza?
Kama dhana ya vita baridi ndilo chimbuko halisi la Muungano wa Tanzania; na kwa kuwa vita hiyo haipo tena, je, si busara sasa na pia wakati mwafaka, kwa Muungano wetu kutazamwa upya kwa mazingira ya sasa ili kupunguza ukali wa mateke tumboni, adha na gharama za miafaka “hewa” isiyoisha?.
Kwa kweli, swali hili la mwisho ni tete, na jibu lake linaweza kupatikana kwa njia ya Katiba mpya pekee. Viongozi wetu wamesema mengi na kuonya juu ya
“fumbo la imani” la Muungano; imetosha. Sasa ni zamu ya wananchi kusema kupitia mchakato wa Katiba mpya. Tuache wananchi waseme.


