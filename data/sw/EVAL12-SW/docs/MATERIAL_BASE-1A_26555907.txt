
Makuruta walivyodhalilishwa ndani ya Jeshi la Marekani
Nov 30, 2014

KWA Jeshi la Marekani kashfa si jambo geni. Likiwa na idadi ya wanajeshi zaidi ya milioni moja, nusu wakiwa ni wanawake na nusu wanaume itakuwa ni vigumu kutarajia vinginevyo. Likiwa limekusudia kujenga taswira nzuri mbele ya jamii ya Wamarekani na dunia kwa ujumla, jeshi hilo limekuwa likijijengea utaratibu wa kusimamia lenyewe matatizo yao yanayohusiana na makosa mbalimbali yanayofanywa na wanajeshi.
Hata hivyo pamoja na juhudi hizo, kuna wakati kuliibuka kashfa ya mapenzi iliyohusisha wanajeshi wa kike kubakwa na maofisa wa ngazi za juu jambo ambalo kutokana na uzito wake, lilivuja na kuibukia katika vyombo vya habari nchini humo. Kashfa hiyo iliibukia katika kambi ya jeshi ya Aberdeen iliyoko Jimbo la Maryland, batalioni ya 143.
Novemba 7, mwaka 1997, ofisa mmoja wa ngazi za juu katika batalioni hiyo aliibuka na kutangaza kwamba maofisa watatu wa jeshi hilo wameshitakiwa kwa makosa ya ubakaji, kutishia na unyanyasaji wa kijinsia dhidi ya makuruta wa kike ambao wako chini ya vikosi vyao na pia alibainisha kwamba kuna kesi 17 zinazofanana na hizo ambazo bado zinachunguzwa.
Ofisa huyo alisema kwamba hiyo ni kashfa kubwa kuikumba kambi hiyo tangu kutokea kwa kashfa katika kambi ya Tailhook iliyoko Jimbo la Nevada katika mji wa Las Vegas, mwaka 1991, ambapo wanawake zaidi ya 100 waliokuwa katika kambi hiyo walilalamika kufanyiwa vitendo vya unyanyasaji wa kijinsia na askari wa majini. Hata hivyo, hakuna ofisa yeyote aliyeshitakiwa kwa makosa hayo na juhudi za makusudi zilifanyika kuficha kwa tuhuma hizo ili kulisafisha jeshi hilo.
Ili kuepuka makosa yaliyotokea katika kambi ya Tailhook, jeshi hilo lilitangaza kufanya uchunguzi wa kina kuhusiana na madai hayo ya unyanyasaji wa kijinsia sio tu katika kambi hiyo ya Aberdeen bali pia katika kambi zote za jeshi hilo nchini humo na kambi nyingine zilizoko nje ya nchi hiyo. Uongozi wa jeshi hilo uliahidi kwamba kila kesi itachunguzwa kwa makini na kitengo cha uchunguzi wa makosa mbalimbali katika jeshi hilo. Kwa taarifa hiyo, ikawa imevunja ule utaratibu wa jeshi hilo kufanya uchunguzi wa kashfa zinazoibuka ndani ya jeshi hilo kwa usiri mkubwa.
Maofisa wa ngazi za juu katika jeshi hilo walishangazwa baada ya kupokea simu zaidi ya 4,000 ndani ya wiki mbili, nyingine zikielezea makosa ya unyanyasaji yaliyofanywa na wanajeshi wa jeshi hilo wakati wa vita kuu ya pili ya dunia. Zaidi ya simu 100 miongoni mwa simu hizo zilizopigwa zilitoka katika kambi hiyo ya Aberdeen.
Hata hivyo simu nyingi kati ya zilizopigwa hazikuzungumzia kashfa ya vitisho kwa makuruta au ubakaji bali zilielezea kuhusu uhusiano wa kimapenzi kati ya maofisa wa ngazi za juu katika jeshi hilo na makuruta walioko katika vikosi vyao.
Jeshi hilo lina sheria mahsusi inayokataza uhusiano wa kimapenzi kati ya askari wa ngazi ya juu na askari wa cheo cha chini ambao wako chini ya amri zao. Kwa kesi zinazohusiana na uhusiano wa kimapenzi kati ya maofisa wa vyeo vya juu wenyewe kwa wenyewe, jambo hilo linaweza kushughulikiwa, lakini bila kupewa uzito, lakini kama litahusisha askari wa cheo cha sajenti na kuruta ambaye yuko chini ya amri yake katika kikosi chake, jambo hilo litapewa uzito wa hali ya juu. Kwa mujibu wa sheria za jeshi hilo, kesi za namna hiyo huchukuliwa kama ni uvunjaji wa sheria katika jeshi ambao hauvumiliki.
Kashfa ya ubakaji na unyanyasaji wa kijinsia katika kambi hiyo ya Aberdeen awali iliibuliwa na kuruta mmoja mzungu aliyetajwa kwa jina la Jessica Bleckley ambaye alimtuhumu stafu sajenti mmoja aitwaye Nathaniel Beach kwamba alimnyanyasa kijinsia. Kitendo cha kuruta huyo kutoa malalamiko yake dhidi ya bosi wake kiliwashawishi makuruta wenzake ambao nao waliibuka na tuhuma mbalimbali za kufanyiwa vitendo vya unyanyasaji wa kijinsia na maofisa wa jeshi hilo ambao wako chini ya amri zao.
Jambo ambalo liliwashangaza maofisa wa jeshi hilo waliokuwa wakichunguza juu ya tuhuma hizo ni kugunda kwamba miongoni kwa tuhuma hizo, nyingi zilielekezwa kwa ofisa mmoja Mmarekani mwenye asili ya Afrika, aliyekuwa na umri wa miaka 30, stafu sajenti Delmar Simpson.
Walipoulizwa ni kwa nini hawakuja mapema kutoa taarifa hizo, wengi wa makuruta hao walidai Simpson aliwatisha kwamba, iwapo watatoa taarifa juu ya vitendo alivyowatendea, atawauwa.


