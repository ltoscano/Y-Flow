
Ziara ya Rais Nyanza inatukumbusha 1969
RAIS Uhuru Kenyatta na aliyekuwa Waziri Mkuu Raila Odinga wana sifa moja kuu inayowapa urari.
Wote wawili walikulia kwenye ushoroba wa madaraka.
Rais Kenyatta kama mwanaye Rais Jomo Kenyatta na Raila kama mwanaye makamu wa rais wa kwanza, Jaramogi Oginga.
Hata hivyo nje ya hili wanasiasa hawa ni mahasimu wakuu wa kisiasa na vitendo vyao kwenye ulingo wa kisiasa ndiyo pumzi inayoendesha taifa hili.
Rais Kenyatta ndiye ‘mfalme asiyepingika’ wa jamii ya Agikuyu naye Raila ni kinara wa Waluo.
Ama uhasama, ushindani na utesi kati ya familia za Jomo na Jaramogi ni mnara wima ndani ya historia ya Kenya.
Historia hii leo nimeishikia uchawi kuandikia ziara ya Rais Kenyatta inayotarajiwa kuanza kesho kule Nyanza, ngome ya kisiasa ya Raila.
Tarehe 25 Oktoba 1969 miaka 45 iliyopita, Rais Kenyatta alipokuwa na umri wa miaka minane tu babake Jomo alikuwa Kisumu.
Wala si hilo tu, hii ndiyo iliyokuwa siku ya mwisho kwa Mzee Jomo kutia guu lake tena Kisumu. Jomo alipofika Kisumu alikabiliwa na makundi ya vijana wenye hamaki waliomzomea huku wakilipuka kwa sauti kuu Dume! Dume! ishara ya chama cha K.P.U kilichoongozwa na Jaramogi.
Kwenye hafla hii ya kufungua Hospitali ya New Nyanza Mzee alimkabili vikali Jaramogi na tandabelua ikazuka huku polisi wakitumia silaha zao kuua baadhi ya wafuasi wa Jaramogi.
Jomo alikuwa ameenda Kisumu ngome ya hasimu wake Jaramogi kujaribu kunadi chama cha KANU mbele ya uchaguzi mkuu uliokuwa unanukia.
Hata hivyo wakati ule joto la kisiasa lilikuwa juu sana na uhasama baina ya Agikuyu na Waluo ulikuwa kwenye kileleta chake.
Jaramogi alikuwa ameenguliwa kutoka serikalini na wanasiasa wawili kutoka Nyanza Tom Moya na Argwings Kodhek walikuwa wameuawa na mkono mweusi wa serikali ya Jomo kuhusika ulionekana wazi.
‘Sadfa’ ni kuwa mwanaye Jomo, Rais Uhuru atakuwa Kisumu tarehe na mwezi ule ule babake alipotimuliwa Kisumu.
Mwenyewe Rais Kenyatta tayari ameonja ukakasi wa kuingia Nyanza alipovurumishiwa viatu na kuzomewa kule Migori mapema mwezi uliopita.
Kwa maoni yangu lengo kuu la ziara ya Rais Kenyatta ni kujaribu kuchakachua ushawishi wa kisiasa wa Raila kule Nyanza huku akituma ishara wazi kuwa kinyume na babake, yuko radhi kukabiliana na Raila kisiasa kule Nyanza kwa hali zot


