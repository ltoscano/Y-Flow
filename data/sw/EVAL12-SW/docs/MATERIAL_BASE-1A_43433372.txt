
Adai pombe haramu imevunja ndoa nyingi
Na LAWRENCE ONGARO
MWAKILISHI wa wanawake katika Kaunti ya Kiambu, Bi Annah Nyokabi amelaumu unywaji wa pombe haramu kwa vile imevunja ndoa nyingi.
Akiwahutubia wakazi wa Kiriguti, Bi Nyokabi alisema katika sehemu nyingi katika kaunti hiyo, ndoa nyingi zimevunjika, huku wanawake wakiachiwa mzigo wa kulea familia. 
Mbunge wa Kiambu Bw Jude Njomo, aliitaka mahakama kutilia maanani faini wanazotoza wapikaji wa pombe.
Alisema faini ya Sh10,000 pekee hairidhishi kwani wengi wao hulipa na kuendelea na upikaji pombe hiyo haramu.
Wakati huo pia polisi walinasa lita kadha za pombe haramu iliyokuwa ikipakiwa kwenye chupa ili isafirishwe. Wafanyi kazi watatu katika maskani hayo walinaswa, huku mwenye mali hiyo akitorokea mlango wa nyuma na kuacha piki piki yake na simu ya rununu.
Msako huo wa kunasa pombe za kienyeji uliongozwa na afisa mkuu wa polisi wa Utawala, Bi Pauline Njeri na msimamizi wa kituo cha polisi cha Ruiru Bw David Rono.
Walisema watatu hao walionaswa watapelekwa mahakamani kujibu mashtaka kesho Jumatatu.


