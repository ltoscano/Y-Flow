
Vyombo vya habari na ujenzi wa taifa II May 30, 2012

WIKI iliyopita nilianza kujadili umuhimu wa vyombo vya habari katika ujenzi wa taifa. Nilianza kwa kuzungumzia maana ya taifa kwa lugha rahisi tu.
Kadhalika, nikasema utaifa wa nchi kama Tanzania ulijengwa katika misingi ya fikra na imani katika mawazo ya ki-utu na si katika kabila, imani, historia au utamaduni mmoja.
Nilisema ndiyo maana TANU kikawa na misingi kiliyosimamia katika ujenzi wa taifa. Kukawa na imani za wanachama wa TANU, kama vile Binadamu wote ni ndugu zangu na Afrika ni moja. Nitasema kweli daima fitna kwangu ni mwiko. Cheo ni dhamana sitakitumia kwa manufaa yangu binafsi, n.k.
Nikasema kwa asili Tanzania si taifa, kwa maana halisi ya dhana hiyo. Tanzania ni mkusanyiko wa watu wenye tofauti za kikabila, za dini za kimapokeo kutoka kwa wageni waliokuja ama kwa biashara zao au kwa malengo ya kututawala; wenye tofauti za kiutamaduni, kihistoria, mashujaa, na hata matarajio.
Kwa hiyo ni dhahiri kwamba hili la kujiita Wa tanzania lilitengenezwa. Wapo watu waliokuwa na mawazo na fikra kubwa kuliko nafsi zao. Waasisi wale waliamini kuwa sisi hatukuwahi kuwa taifa na kwamba mkoloni aliyekuwa ametukusanya pamoja katika vinchi vilivyojali zaidi maslahi yake kiuchumi kuliko utaifa angetuacha katika vurugu kubwa baada ya uhuru, endapo tungerejea katika tofauti alizotukuta nazo wakati akianza kututawala.
Kokote kule Afrika tumeshuhudia jinsi tawala nyingi zilivyogubikwa na vita iliyotokana na ukabila, udini, na ukandamizaji wa watu wa aina fulani. Haya yalitokea kwa sababu tu wakoloni walitawala kwa mabavu mikusanyiko ya watu ambao kabla ya kutawaliwa, walikuwa na tofauti za msingi zilizowapa sababu, hamu na nia ya kupigana kila mara.
Waasisi wa nchi hii walianza kwa kujengea misingi muhimu, tena ya kudumu, ya udugu ambayo ingesaidia kujenga taifa la Tanzania na baadaye – ikiwezekana – Afrika nzima. 
Nilikwisha kuandika katika safu hii kwamba katika mazingira ya kujenga utaifa, waasisi wetu wakaona haja ya kurekebisha mambo kadhaa. Kwa mfano, waliondoa uchifu ili tujenge usawa wa wananchi wote wenye tamaduni mbalimbali.
Tuliendelea na tamaduni za makabila mbalimbali lakini zilifanywa kuwa za kitaifa. Wakurya walijifunza kucheza sindimba na kadhalika watu wa kusini walifundishwa kucheza mbegete.
Mfano wa pili, Kiswahili kiliendelezwa zaidi hadi kikawa lugha rasmi ya taifa na ya kufundishia shuleni. Mfano wa tatu, wanafunzi walisoma shule za mikoa mbalimbali ya Tanzania na hata waliojiunga Jeshi la Kujenga Taifa walijikuta wakihamishwa katika makambi ya mikoa mbalimbali ya nchi. 
Wafanyakazi pia walihamishwa na kufanya kazi katika mikoa mbalimbali nchini.
Mfano wa nne, elimu iligharimiwa na kodi moja kwa moja na hivyo kutoa fursa ya watoto waliokuwa na uwezo wa kusoma wapate elimu. Hii ilitoa fursa kwa watoto wa masikini, hohe hahe kupata elimu hadi chuo kikuu na hata ng’ambo.
Nilikwishawahi kusema katika makala zangu huko nyuma kuwa baadhi ya vigogo wetu wa leo, wakiwamo marais au mawaziri wakuu wastaafu, mawaziri, makatibu wakuu, maprofesa, wataalamu mbalimbali katika taaluma za utabibu, uandishi wa habari, ujenzi, sheria, na kadhalika, walitokea katika familia masikini ambazo watoto walikuwa wakilala nyumba (au zizi) moja na mifugo.
Nikasema vigogo wale walipata fursa ya kusoma bure – japokuwa wapo wachangiaji walionipinga kuwa elimu ile haikuwa bure bali ilichangiwa kwa gharama za kodi za wananchi – hadi chuo kikuu na wengine wakaenda ng’ambo kwa masomo ya juu zaidi.
Wengi watakubaliana na ukweli kwamba kule kuchanganyika watoto wa makabila tofauti, dini tofauti, tamaduni tofauti, mazingira tofauti, tajiri na masikini, kulisaidia sana kujenga utaifa. Kwamba kule kuchanganyika kulitoa fursa ya kila mmoja kujifunza zaidi kuhusu wengine. Na katika kufanya hivyo, kutokana na siasa na sera za wakati ule, watoto wote wakajikuta wakigundua ukweli kuwa walikuwa na mengi yaliyowaunganisha katika ubinadamu wao, kuliko tofauti zilizowagawa katika mafungu ya utambulisho.
Kutokana na kuchanganyika kule Wa tanzania wengi walijikuta wakichanganya damu zaidi. Watu wa makabila tofauti walioana. Watu wa dini tofauti walioana. Watu wa tamaduni tofauti walioana. Watu wa madaraja tofauti (ya kiuchumi) walioana.
Tukatengeneza nchi ya machotara, tena wa hiari, ambao wangetakiwa kujiona Wa tanzania zaidi kuliko wa-kabila fulani, wa-dini fulani, wa-utamaduni fulani, wa-mazingira fulani na wa-familia ya fulani.
Masuala haya yamekuwa yakisababisha mijadala yake iwe mikali. Wapo wenye mawazo kwamba kuchambua faida zilizotokana na siasa za Ujamaa na Kujitegemea ni kutukuza mfumo ule ambao, kwa mawazo yao, ulitumaskinisha. Kwao wao, mfumo ule ulikuwa mbaya na uliinyima nchi fursa ya kupiga maendeleo zaidi. Mjadala huu utaendelezwa tu katika majukwaa tofauti.
Nitajikita zaidi katika masuala yanayoonekana wazi kama matokeo ya mchakato wa kujenga taifa la Tanzania ambao uliasisiwa na viongozi wa kwanza wa taifa hili. Lengo langu ni kujaribu kuchokoza mjadala mwingine utakaotusaidia kuona kwamba japokuwa hatukuchagua ubepari mapema ukatusaidia kuendelea kama Japan au Kenya zilivyoendelea leo, bado tunazo tunu muhimu zilizotokana na mfumo tunaoubeza leo.
Najaribu kutafakari kwamba huenda wakati wa Ujamaa tulikuwa tukijipoteza katika msitu wa kujifunza, ambao ni upotevu muhimu, ili baadaye tukitoka mle tuwe tumejifunza. Tuwe tumejitambua. Kwamba pamoja na kutoka nje ya msitu ule tukiwa hatuna kitu mkononi bado tulikuwa na upendo moyoni na dhamira kichwani ya kutatua matatizo yetu wenyewe.
Upo upungufu mwingi uliotokana na baadhi ya misingi ya falsafa iliyojenga baadhi ya sera. Yapo mengi yaliyohusu changamoto za kiutekelezaji tu. Lakini dunia ya leo inayoshuhudia kuporomoka kwa mfumo wa kimataifa wa fedha na mabenki unadhihirisha kuwa hakuna nadharia au itikadi isiyokuwa na kasoro.
Lakini kubwa zaidi katika mazingira yetu ni mabadiliko yaliyotokea hapa nchini baada ya kuingia katika mfumo wa vyama vingi na uchumi wa soko huria (soko holela). Tulianza kuona mabadiliko kadhaa ya kiitikadi, kimfumo, kitaratibu na hata kitabia. Kwa kawaida binadamu huogopa sana mabadiliko. Na ndiyo maana mabadiliko mengi hukumbana na vizingiti lukuki kutoka kwa walio wengi.
Baada ya CCM kupitisha Azimio la Zanzibar kulikuwa na mabadiliko. Viongozi wakawa wamejikomboa. Nao wakawa huru kujifanyia biashara zao, hata kwa kutumia nafasi zao za kazi moja kwa moja.
Mara zikaanza sera za ubinafsishaji. Ukweli ni kwamba mashirika ya umma tuliyoyaanzisha kwa nguvu zetu na misaada kutoka nje yalikuwa yameliwa kama mchwa na wale waliokabidhiwa dhamana ya kuyaendesha lakini pia yalikwamishwa na uendeshaji wa kisiasa. 
Zoezi la kuyabinafsisha liliishia kuyagenisha zaidi kama wengi walivyoeleza.
Wawekezaji wengi kutoka nje wakaitwa waje kuwekeza katika maeneo mbalimbali.
Ghafla Wa tanzania wakaanza kuona wanavyoachana kimapato. Na ikaanza kuonekana kama vile kila mtu na lwake. Mara ikawa kwamba kila mwenye dhamana mahala fulani, mathalan katika sekta ya madini, basi ni lazima apate chake katika mikataba ya madini.
Mara ikafikia mahali hata nyumba za Serikali zikauzwa kwa baadhi ya watumishi wa ngazi fulani eti kwa vile zilikuwa mzigo. Wakati huo huo Serikali ikaendelea kujenga zingine.
Kwa hiyo lile taifa la makabila tofauti, dini tofauti, tamaduni tofauti, mazingira tofauti, historia tofauti, matarajio tofauti likaanza kuruhusu hali ya kila mtu na lwake.
Tanzania ikawa kama familia nyingi za “mtajiju” za hapa Dar zilizoathiriwa na utandawazi – au utamaduni huo mpya wa kila mtu na lwake.
Kwamba katika familia moja unakuta inapikwa chai katika sufuria kubwa tu.
Halafu kila mtu, wakiwamo watoto wote, wanajitafutia sukari na vitafunio.
Mara huyu anakuja na vitumbua viwili. Yule anakuja na chapati mbili. Mwingine anakuja na vipande viwili vya mihogo ya kuchoma. Kuna mwingine anakuja na ukoko aliokokotoa katika sufuria la wali wa jana hapo nyumbani kwa jirani.
Lakini pia kuna mmoja anakuja na mkate, siagi, asali, mayai mawili na soseji mbili. Yupo wa mwisho ambaye hana hata kitafunio. Yeye chai yake anainywa kwa mluzi. Hakuna anayemjali mwingine. Kila mtu eti anakula jasho lake. Lakini wote ni familia moja na chai wanakunywa pamoja.
Je, Tanzania pia tumekuwa kama familia za “Mtajiju”? Je, bado tunajenga nyumba moja? Wote tuna matarajio sawa? Au tumefika mahala kuna watu wameshtuka kuwa hatuko wamoja tena na hivyo basi kila mtu anaanza kuvuta fito zile zile tunazojengea. Je ni nani anapaswa kutusaidia kurudi katika jitihada za waasisi wetu za kujenga utaifa na uzalendo kwa maslahi ya kuendeleza Wa tanzania wote, wakiwamo wafukarishwaji walio wengi?
Je, wale wanaotaka kutuvuruga kwa makusudi ama kwa kutumia pesa, ukabila, udini na siasa kwa maslahi yao binafsi tunapaswa tuchukue hatua gani? Je, nini dhima ya vyombo vya habari katika mazingira kama haya?


