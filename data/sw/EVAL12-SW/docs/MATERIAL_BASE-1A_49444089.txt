
Masaibu kwa Gor huku Fifa ikionya
NI taabu tupu kwenye ngome ya Gor Mahia kwani baada ya kuandamwa kwa kutolipa ushuru wa Sh118 milioni, sasa FIFA inatishia kuipiga marufuku kusajili wachezaji.
Kwa wiki chache zilizopita, mambo yamewavurugikia mabingwa hao watetezi wa Ligi Kuu ambao wamefilisika na kwa sasa wanawategemea mashabiki ili kujinusuru na janga la kifedha.
Sasa mamlaka ya soka ulimwenguni, FIFA imetishia kuwafungia nje kutowasajili wachezaji wapya kufuatia kukiuka kanuni za jinsi walivyommpta mechezaji Patrick Oboya kutoka klabu ya Vietnamese.
FIFA inahisi Gor haikufuata masharti na kanuni zinazotakiwa kumnunua mchezaji huyo na sasa imeitaka kueleza kwa kinaganaga jinsi walivyomsajili Oboya.
“Tunataka Gor Mahia itueleze kwa mapana na marefu ni utaratibu upi walioufuata na kumruhusu mchezaji huyo kujiunga nao. Oboya amekuwa akishiriki bila ya kuwa na cheti cha kimataifa cha uhamisho na hilo ni kosa kubwa mno,” taarifa kutoka FIFA ilieleza.
Mwenyekiti wa klabu hiyo, Ambrose Rachier alikiri kupokea barua kutoka kwa FIFA kuhusu usajili wa Oboya na kutokana na hilo wamemwomba mechezaji huyo aketi pembeni kidogo mpaka pale mzozo huo utakapotatuliwa.
Afisa mkuu wa uhamisho wa Shirikisho la soka nchini FKF, Nick Mwendwa aidha alithibitisha kuwepo kwa barua hiyo ambayo nao pia waliandikiwa lakini akaitoa Mamlaka hiyo lawamani.
“Klabu kwa kawaida huitisha cheti hicho cha ITC kwa usaidizi wa Shirikisho ila kwenye uhamisho wa Oboya, Gor Mahia haikufanya hivyo,” Mwendwa alitetea FKF. 


