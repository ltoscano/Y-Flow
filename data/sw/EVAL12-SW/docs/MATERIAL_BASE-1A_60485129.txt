
Miaka 51 ya kujitawala haina maana ya kimsingi kwa baadhi ya Wakenya
INGAWA Wakenya walikusanyika Jumapili kusherehekea miaka 51 tangu tuanze kujitawala, sikuona sababu yoyote ya kufurahia.
Ukabila, ubaguzi, ufisadi na kutengwa kwa baadhi ya Wakenya kwa misingi ya dini na kabila na serikali kumekuwa jambo la kawaida.
Mathalan, jamii ya Wasomali Waislamu tunahofia maisha yetu na usalama wa mali yetu kutokana na jinsi serikali inavyotutelekeza kana kwamba sisi si wananchi wa Kenya. 
Tumechukuliwa kuwa tofauti kabisa na Wakenya wengine.
Tunadharauliwa kisiasa, maeneo yetu hayapokei ugavi sawa wa raslimali ya kitaifa, mauaji yamezidi Kaskazini Mashariki, mateso na ukiukaji wa haki za kibinadamu zimekithiri kwetu kutoka kwa maafisa wa kiserikali.
Mauaji ya halaiki ya Wagalla bado hayajasahaulika, mbali na mauaji mengine na mateso ya jamii zinazoishi Garissa, na mauaji ya halaiki ya Mandera.
Orodha ya mateso tunayopitia kama jamii ni ndefu, na hakuna mabadiliko yoyote tunayoshuhudia ilhali serikali zinabadilika kutoka kiongozi mmoja hadi mwingine. 
ABDUL MAZRUI ABDALLA, Eldas Waganga ni matapeli tu! MIMI hushangazwa na wananchi walio na elimu nyingi ambao hujipeleka kwa waganga kutafuta usaidizi.
Wamesoma sana lakini hawana busara ya kujua kuwa nia ya waganga ni kujitajirisha tu.
Hizo huwa ni tamaa zinazowanasa tu, pamoja na fikira potovu zilizotawala mioyoni.
Yaani huwa wanashindwa kujiuliza kwa nini waganga wenyewe wasifanye hayo maajabu na kupata hizo hela! Hata wanasiasa wameripotiwa kunaswa kwenye ulaghai wa waganga hao na kupoteza mamilioni ya pesa. Ama kwa hakika kila mtu huwa mjinga.
ODACE GEORGE, Nyamahanga Tusiyapuuze maoni ya Cord VIONGOZI wa Muungano wa Cord pia ni Wakenya sawa na wengine wote.
Viongozi hao wana haki ya kusikilizwa iwapo wana mchango wanaotaka kutoa katika kuendeleza taifa hili.
Kwa sasa nchi hii ina matatizo mengi hususan ya usalama na kwa ushirikiano tunaweza kufaulu.
Ni muhimu kujumuisha maoni ya watu tofauti katika juhudi za kutafuta suluhisho kwa matatizo yanayotukabili kama Wakenya.
Hata hivyo, ni muhimu pia viongozi wa Muungano wa Cord waepuke vitisho katika mikutano yao na ninaamini suluhu itapatikana.
TOM IRUNGU, Nairobi Hongera runinga ya NTV WANAHABARI wa Kenya wanafaa waige mfano wa kituo cha NTV katika kuelimisha umma.
Mimi nikiwa mtazamaji msifika wa runinga ya NTV, hupendelea mpangilio wao wa matukio ambao hauna ubaguzi na uchochezi.
Nawapongeza wahariri wahusika kwa kuzingatia uzalendo na kuwajibika katika kazi zao.
Sijaona wanahabari wa runinga hiyo wakiegemea upande wowote wa kisiasa na pia wafanyakazi katika kituo hicho wote wametoka kutoka katika mbalimbali nchini.
MWANAMAONI, Kupitia barua pepe Je, `Baba' ndiye suluhisho? HIVI maajuzi, hisia za Wakenya zilisisimka kwa kurejea kwa kinara wa Cord Bw Raila Odinga almaarufu `Baba' kutoka Amerika.
Kama Mkenya yeyote yule, Bw Odinga ana haki ya kushangiliwa na wanaomuenzi.
La kustajabisha ni kwamba, wafuasi pamoja na viongozi wengine wa muuungano huo walimwona kama suluhisho la kila tatizo linalokumba nchi.
Ukweli ni kwamba matatizo na changamoto zinazotukumba Wakenya zitashughulikiwa ikiwa tutakubali kwamba tuko katika enzi ya katiba mpya na itachukua muda kuitekeleza ipasavyo. Hivyo basi inatupasa tuheshimiane na kuzingatia moyo wa uzalendo.
ELIJAH NGARUIYA, Mombasa Huenda Cord wana njama? KWA mtazamo wangu, Muungano wa Cord una nia fiche kwenye wito wao kutaka kushauriana na serikali.
Changamoto zinazokumba nchi hii ni za zamani kwa sababu hata wakati wa utawala wa mkoloni, kulikuwa na njaa na kupata pesa pia ilikuwa shida.
Wakati wa Mzee Jomo Kenyatta kulikuwa na mashifta wa kutoka Somalia waliotatiza amani.
Wakati wa Daniel arap Moi, tulishuhudia watu kuuawa na uchumi kuathirika.
Serikali ya mkate nusu ndiyo ilileta zile changamoto tele zaidi. Sasa serikali ya Jubilee ndiyo itatatua hizo shida zote kwa mwaka mmoja? EPHRAIM THAIRU NJUNGE, Nairobi 


