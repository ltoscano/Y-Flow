Sullivan na Nyerere, Ubaguzi na Uhamiaji haramu
Apr 13, 2012

TUMSHUKURU Mwenyezi Mungu, Mkutano wa Sullivan umemalizika salama. Ulikuwa ugeni mzito! Dunia nzima ilielekeza macho na masikio Arusha. Inawezekana hata magaidi walikuwa wakifuatilia kwa karibu; Mungu, apishe mbali hawakuweza kufanikiwa kutuvurugia mkutano wetu hata kama walikuwa na nia!
Ni matumaini yangu na ya walio wengi kwamba tumejifunza mengi kutokana na mkutano huu wa Sullivan. Na si kujifunza tu, bali Tanzania imefaidika kiasi kikubwa: hoteli zimelaza wageni, chakula kimenunuliwa, zawadi zimenunuliwa na malipo ya visa yameingiza fedha za kigeni. Tanzania imetangazwa kiasi kikubwa nje ya nchi maana vyombo vya habari vya Marekani vilikuwa vikirusha matangazo ya mkutano huo kwao na dunia nzima.
Kuna matumaini makubwa kupata watalii wengi na wawekezaji kutokana na mkutano wa Sullivan. Hawa ndugu zetu kutoka Marekani na kwingineko waliko watu Weusi wamejifunza kutoka kwetu na sisi tumejifunza kutoka kwao. Hope Masters, binti wa Leon Sullivan, amejifunza umasikini wa Afrika, baada ya kuiona shule ya Manyata. Aliguswa, hadi akatoa machozi!
Barabara mbaya kwenda kwenye shule hiyo, wanafunzi wanaokaa chini, hawana vitabu vya kutosha, pamoja na nyuso zao kuonyesha furaha na matumaini, lakini hawakuwa na bahati ya kuendelezwa hadi miongoni mwao wakatokea watu maarufu kama Kikwete, Sullivan na Nyerere.
Kama Hope Masters angelitembelea Tanzania nzima angelilia kila siku ya Mungu. Kama angezitembelea sekondari za kata, angelizwa na walimu ambao zaidi ya miezi tisa wanafundisha bila mshahara. Angeshangaa kuona tofauti kubwa kati ya sekondari za kata, sekondari za serikali na sekondari za watu binafsi; angeona wazi kwamba Tanzania tunajenga jamii yenye matabaka. Angelia sana maana Baba yake alipinga ubaguzi na matabaka katika jamii.
Angetembelea Mkoa wa Kagera, angeshangazwa na ubaguzi unaochipuka wa kuwabagua watu kwa pua zao la lugha zao: mzimu wa wahamiaji haramu. Wakati wao wanabaguliwa kwa rangi yao, huku watu wanabaguliwa kwa sura zao! Angeshangaa sana kuona wakati tunazungumzia kujenga daraja kati ya Diaspora na Afrika, sisi tunabaguana. Angeshangaa sana kuona Kisiwa cha Amani, nchi ya Mwalimu Julius Nyerere, aliyepinga ubaguzi wa aina yoyote, inawafukuza wahamiaji haramu.
Angelilizwa pia na mambo mengine kama wananchi kutokuwa na maji safi na salama, wengine wanatembea zaidi ya kilomita 10 kufuata maji, au angelilizwa na akina mama wanaopoteza maisha yao wakijifungua kwa kushindwa kupata usafiri wa kufika hospitali. Ni imani yangu kwamba angelilia zaidi pale ambapo angegundua kwamba pamoja na umasikini wote huo, Tanzania ni nchi tajiri kupindukia: ina madini, maliasili nyingi, ardhi ni nzuri kiasi kwamba kila kinachopandwa kinaota kama alivyosema Olusegun Obasanjo. Utajiri huu unaporwa na wajanja wachache wakishirikiana na baadhi ya viongozi.
Sisi pia tumejifunza mengi kutokana na mkutano wa Sullivan. Wachache walioweza kufika Arusha, na wale waliokuwa wakifuatilia mkutano huu kwenye televisheni watakuwa wamejifunza mpangilio mzuri na itifaki ya kuendesha mikutano mikubwa kama wa Sullivan. Lakini pia jambo jingine la kujifunza ni ule moyo wa kutoa, wakati sisi tunachangia harusi â€“ Wamarekani Weusi ndani ya dakika kumi waliweza kuchanga dola elfu 50 kuisaidia Shule ya Manyata. Sisi tunapochangia harusi, tunakuwa na lengo la kwenda kwenye sherehe hizo kula na kunywa.
Mtu anachanga kufaidi, ndio maana hatuchangi fedha za kuwasaidia maharusi kuanzia maisha, bali fedha za kula na kunywa. Lakini hawa wamechangia shule, bila hata kuwa na uhakika kama fedha hizo zitawafikia walengwa. Walichanga kwa imani na upendo. Mimi na wewe tunafahamu sana kwamba fedha nyingi haziwafikii walengwa. Ipo mifano ya kutosha: Fedha za watoto yatima zinatafunwa, fedha za wagonjwa wa HIV/AIDS zinatafunwa! Fedha za Rais Yoweri Kaguta Museveni, kujenga shule ya Karagwe, zilitafunwa, hadi akaamua kuleta vifaa na mafundi kutoka Uganda! Hawa ndugu zetu hawakujua hayo, lakini bado walichanga! Hili ni fundisho kubwa kwetu. Badala ya kuchangia harusi, tunaweza kuchanga kujenga shule au kutengeneza barabara!


