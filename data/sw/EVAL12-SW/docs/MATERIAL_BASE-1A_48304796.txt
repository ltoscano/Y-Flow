
Gavana aunga mkono Cord kuhusu Mswada
GAVANA wa Kaunti ya Kwale amepinga vikali Mswada mpya wa usalama unaotarajiwa kujadiliwa bungeni leo.
Bw Salim Mvurya ametangaza msimamo huo siku moja tu baada ya viongozi wa CORD kutishia kuitisha maandamano ya kupinga Mswada huo.
Akizungumza kwenye hafla ya kufuzu kwa askari 40 wa kaunti hiyo katika bustani ya Baraza Park, Bw Mvurya alisema Mswada huo ni lazima ufanyiwe marekebisho.
Alisema ukipitishwa jinsi ulivyo huenda ukakiuka haki za kibinadamu na kukinzana na sheria zilizopo.
“Sisi kama Wakenya wengine tunasema Mswada huo ni lazima ufanyiwe marekebisho kabla haujapitishwa,” akasema Bw Mvurya.
Alisema katiba inasema wazi kwamba ni lazima wananchi wahusishwe kikamilifu kabla ya sheria yoyote ile kupitishwa.
Gavana aliongeza kuwa katiba hiyo hiyo pia inasema sheria yoyote itakayobuniwa haifai kwenda kinyume na sheria zilizopo.
“Katiba ndiyo mwongozo wetu na hivyo basi ni vyema kwetu kuifuatilia ili kuhakikisha ndoto za Wakenya zinatimia,” akasema.
Bw Mvurya, ambaye pia ni Naibu Mwenyekiti wa Baraza la Magavana nchini alisema sheria hiyo ikipitishwa jinsi ilivyo itarudisha Wakenya enzi za utawala wa kidikteta.
Kauli sawa na hiyo imetolewa na kinara wa Cord Raila Odinga ambaye akishirikiana na viongozi wengine wa muungano huo wamekuwa mstari wa mbele kupinga Mswada huo. 
Na FAROUK MWABEGE


