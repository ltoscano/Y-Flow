
Waathirika tetemeko washauriwa kutojenga

Imeandikwa na Angela Sebastian, Bukoba

Imechapishwa: 21 Septemba 2016

WANANCHI ambao nyumba zao ziliathiriwa na tetemeko la ardhi mkoani Kagera, wametakiwa kutofanya maendelezo ya ujenzi katika maeneo yao.

Wametakiwa wasiyaendeleze mpaka hapo wataalam wa jiolojia, watakapopita na kufanya ukaguzi, kisha kujiridhisha kama maeneo hayo yako salama, kwa kuwa kuna eneo ni kitovu cha tetemeko hilo. 
Ushauri huo ilitolewa na Waziri wa Nishati na Madini, Profesa Sospeter Muhongo wakati akikagua eneo linaloelezwa na wataalamu wa jiolojia kuwa ndicho kitovu cha tetemeko hilo katika Kijiji cha Minziro wilayani Missenyi. 
Amesema kwa sasa imekuja timu kubwa ya wataalamu wa mambo ya miamba kutoka taasisi mbalimbali ikiwemo Chuo Kikuu cha Dar es Salama (UDSM) ili kufanya tafiti katika maeneo hayo.
Anasema timu hiyo inataka kujiridhisha kama miamba iliyopo katika maeneo ya nyumba zao, haikupata mipasuko ambayo inaweza kuwaletea madhara makubwa baadaye.
"Wataalamu hawa watafanya utafiti huu mkoa huu mzima na kuendelea mpaka mkoani Dodoma ili kujiridhisha kwanza chanzo cha tetemeko hilo, pia miamba iliyoko chini imeathirika kiasi gani, maana tukiwaacha wananchi wakaendeleza ukarabati au ujenzi wakati eneo hili miamba imepitiwa na tetemeko, nyumba zitaanguka na kusababisha hasara na madhara zaidi, "alisema Profesa Muhongo. 
Alisema kwasasa vifaa vinavyoweza kufanya upimaji huo wa kina Kagera na Tanzania havipo, vilivyopo vina uwezo wa kupima mita 150 kwenda chini, hivyo ametuma maombi katika nchi rafiki kama Japan, China, Ujerumani na Ufaransa kuomba vifaa hivyo.


