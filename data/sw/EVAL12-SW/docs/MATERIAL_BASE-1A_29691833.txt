Tanzania yatoka usingizini
May 01, 2014

HATIMAYE Tanzania imezinduka kutoka usingizini wa pono kwa Wizara ya Uchukuzi sasa kuamua kutumia fursa ya nchi zisizo na bandari kuchochea
ukuaji uchumi wa nchi.

Miongoni mwa fursa hizo ni pamoja na nchi za Jamhuri ya Kidemokrasia ya Kongo (DRC), ambayo kwa kutambua umuhimu wake Mamlaka ya Bandari nchini (TPA) imeamua kufungua ofisi ya mawasiliano ya shughuli zake za uchukuzi katika Mji wa Lubumbashi nchini humo.

Ofisi hiyo ya TPA nchini DRC itazinduliwa Mei Mosi mwaka huu, ambapo ujumbe wa Tanzania ukiongozwa na Waziri wa Uchukuzi, Dk. Harrison Mwakyembe, hivi sasa unaelekea mjini Lumbumbashi kwa njia ya barabara,
safari iliyoanzia katika Bandari ya Dar es Salaam.

Waziri Dk. Mwakyembe ameongozana na Mwenyekiti wa Kamati ya Kudumu ya Bunge ya Miundombinu, Peter Selukamba; mjumbe wa Kamati, Ramadhan Madabida; Mkuu wa Wilaya ya Kigoma Ramadhan Maneno na Kaimu Mkurugenzi Mkuu wa TPA, Madeni Kipande.

“Tumeona si vema kutumia ndege kwa ajili ya kwenda kwenye uzinduzi wa ofisi ya TPA. Tumeamua kutumia usafiri wa barabara ili kujionea hali halisi ya usafirishaji mizigo na matatizo. Tunasimama katika kila
kituo, mizani na bandari kavu,” alisema Dk. Mwakyembe katika mahojiano na waandishi wa habari Jijini Mbeya jana walikopumzika kwa muda kabla ya kuendelea na safari yao.

Pamoja na kujionea hali halisi, itasaidia serikali katika kufanya maamuzi ya hatua za kuchukua katika uboreshaji wa sekta hiyo ya usafirishaji, ikizingatiwa kuwa nchi kama DRC tayari imeanza kuimarisha sekta hiyo nchini kwake ikiangalia Bandari ya Dar es Salaam
kama lango lake kuu katika usafirishaji mzigo wake kwenda na kutoka nchini humo. 

“Tanzania hivi sasa tupo katika kujiuza kwa nchi jirani waiamini Bandari ya Dar es Salaam. Tayari DRC wana imani na Bandari yetu. Hivi sasa, wanaboresha reli yao ya Lubumbashi hadi Kalemi kwa ajili ya kutumia bandari ya Dar es Salaam. Hatuwezi kulala, nasi lazima
kukumbia kuitumia fursa hiyo,” anasema Dk. Mwakyembe ambaye hivi karibuni alikuwa nchini humo kwa lengo hilo hilo la kuinadi Bandari ya
Dar es Salaam.

Kwa mujibu wa Mwenyekiti Serukamba, safari hiyo imewawezesha kuona matatizo mbalimbali yenye kukwamisha ufanisi wa usafirishaji mizigo,
baadhi yakitokana na sheria inayosimamia uzito wa mizigo, wingi wa vituo vya ukaguzi na mengine yakiwa yanasababishwa na baadhi ya watendaji wa vituo hivyo.

Serukamba alilitaja tatizo jingine lenye kuathiri ufanisi wa usafirishaji mizigo kuwa ni pamoja na matumizi ya teknolojia iliyopitwa na wakati, ambayo alisema husababisha msongamano usio wa lazima kwenye vituo vya kupimia uzito, mizani.

“Tanzania hatujatumia vema fursa yetu ya kijiografia, umbali wa hizi nchi hadi Bandari ya Dar es Salaam ni mdogo, hauzidi kilometa 2,000. Bandari nyingine wanazotumia ni zaidi ya kilometa 3,000, tatizo letu ni
ukosefu wa tija, ” alisema Selukamba.

Taarifa za TPA, kama zilivyotolewa na Kaimu Mkurugenzi Mkuu, Kipande zinabainisha ukubwa wa mzigo kutoka na kwenda nchini DRC, kuwa ni tani
milioni moja kwa mwaka, kati ya hizo tani 750,000 ikiwa ni unaoagizwa na zinazobaki 250,000 ni mzigo unaosafirishwa nje ya DRC.

Iwapo njia ya reli ya Dar es Salaam hadi Kigoma itakamilika inatarajiwa mzigo kuongezeka maradufu, ambapo ule wa shaba pekee unatarajiwa kuzidi tani milioni moja, na ni kutokana na ukubwa huo wa
mzigo kuzinduliwa kwa ofisi ya TPA nchini DRC kunahesabika kama moja ya hatua muhimu katika kukuza biashara ya uchukuzi nchini. 

Hata hivyo Mwenyekiti Selukamba alibainisha kuwa haitakuwa na tija iwapo hakutakuwa na ufanisi katika utendaji wa mamlaka na wadau wengine wote wa usafirishaji vikiwemo vituo vya upimaji uzito,
wasafirishaji na bandari za nchi kavu.

Pamoja na DRC zipo pia nchi za Zambia, Rwanda, Burundi, Malawi na Uganda ambazo ni mtaji mzuri kwa Mamlaka hiyo kuweza kusisimua uchumi
wa nchi, kikubwa ikiwa ni kuboresha miundombinu ya usafiri wa reli, barabara na anga pamoja na ufanisi ndani ya TPA.

Uboreshaji wa reli ya kati pamoja na ile ya TAZARA unapewa kipaumbele katika biashara nzima ya usafirishaji nchini kwa sasa, lengo likiwa
kuongeza ukubwa wa mzigo utakaohudumiwa na Bandari ya Dar es Salaam, kuongeza ufanisi katika uhudumiaji mizigo kwa kusafirisha mzigo mkubwa
zaidi kwa wakati mmoja, lakini pia itaokoa uharibifu wa barabara nchini unaotokana na kupitisha mzigo mkubwa kuliko uwezo wake.


