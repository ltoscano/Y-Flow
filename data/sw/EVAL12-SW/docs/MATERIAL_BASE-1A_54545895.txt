
Gavana apata afueni
Na RICHARD MUNGUTI
GARISSA GAVANA wa Garissa Nathif Jama Adam ataendela kuhudumu hadi rufaa aliyowasilisha isikizwe na kuamuliwa.
Majaji Philip Tunoi na Njoki Ndung’u mnamo Ijumaa jioni walisema rufaa aliyowasilisha Bw Nathif inazua masuala mazito ya kisheria yanayopasa kusikizwa na majaji wote saba wa mahakama hiyo kuu zaidi nchini. 
“Tumezingatia tetesi zote za Bw Adam na tumefikia uamuzi kwamba anafaa kuendelea kuwahudumia wakazi wa kaunti ya Garissa katika wadhifa wa Gavana,” majaji hao walisema.
Walisimamisha uamuzi wa Mahakama ya Rufaa wa April 23 ambapo gavana huyo alitupwa nje.
Majaji watatu wa mahakama ya rufaa walisema uchaguzi katika kaunti ya Garissa ulifanywa kinyume cha sheria.
Baada ya uchaguzi wake kupigwa kalamu Bw Nathif alikata rufaa kupinga uamuzi wa kumfurusha.
Wakili Ahmednassir Abdullahi aliyemwakilisha alisema kwamba uamuzi huo wa mahakama ya rufaa haukutolewa kwa mujibu wa sheria.
Bw Abdullahi alisema majaji hao watatu wa mahakama ya rufaa walichambua ushahidi wa kesi badala ya masuala ya kikatiba.
Majaji hao wawili walisitisha agizo la mahakama hiyo ya rufaa kwamba Spika wa kaunti ya Garissa aapishwe kuhudumu kama gavana.


