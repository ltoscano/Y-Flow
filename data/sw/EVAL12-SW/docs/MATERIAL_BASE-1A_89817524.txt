
Sababu za Wa tanzania kuitupia jicho la karibu Uber
Kampuni ya Kimataifa ya usafiri inayotumia teknolojia ya kisasa, Uber imeshaingia mjini: Dar es Salaam.
Leo imeshakata wiki na baadhi ya wakazi wa Dar es Salaam wameshaanza kutumia aina hiyo ya usafiri hasa katika siku nne za kwanza za kusafiri bure.
Tofauti na nchi nyingine ambazo kampuni imeanza kutoa huduma, Uber imepokelewa bila vikwazo Tanzania.
Licha ya kuwa nipo nje ya Dar es Salaam sijasikia wala kuona malalamiko ya moja kwa moja kutoka kwa madereva wa taksi kuhofia kupoteza ajira zao kama baadhi walivyofanya katika majiji mengine kama Nairobi, Kenya na Johannesburg nchini Afrika Kusini.
Kwa faida ya ndugu zangu wa Mufindi au Ngara, Uber ni kampuni inayotumia teknolojia ya habari na mawasiliano (Tehama) kurahisisha utoaji wa huduma ya usafiri kwa wakazi wa majiji makubwa ulimwenguni. Kampuni hiyo yenye makazi yake San Francisco nchini Marekani imekuwa ikijizolea umaarufu kwa mtindo wake wa biashara ambao hushirikiana na baadhi ya wamiliki wa magari ya kukodi na taxi kutoa huduma za haraka za usafiri.
Tofauti iliyopo kati ya taksi tulizozoea ni kwamba kampuni hiyo ina programu maalumu ya simu za kisasa (smartphones) na tabiti iliyounganishwa na mfumo wa teknolojia ya kijiografia ya kuonyesha eneo (GPS)
inayoweza kuonyesha mahali mteja alipo. Wateja waliopakua programu hiyo ama katika mfumo endeshi wa Android au iOS wana fursa ya kuitisha huduma ya taksi wakiwa wanaendelea na shughuli zao kwa kutumia programu hiyo ya Uber.
Madereva wenye ubia na kampuni hiyo, wameunganishwa katika mfumo wao wa Uber na GPS hivyo ni rahisi aliye jirani kumfikia mteja na mara nyingi bei za huduma huwa chini kuliko zile tulizoea. Hapa Tanzania, kampuni hiyo imetangaza kuanza na Dar es Salaam kama jiji la 475 ulimwenguni na magari kadhaa yamesajiliwa japo idadi halisi haijawekwa bayana. Hadi sasa kampuni hiyo yenye zaidi ya miaka tisa inatoa huduma hiyo kwa nchi zaidi ya 70.
Bei ya awali iliyotangazwa ni kwamba watakuwa wakitoza Sh466 kwa kilomita tofauti na gharama zisizotabirika za taksi zetu.
Ujio wa Uber nchini ni jambo jema kuonyesha tunaenda na kasi ya teknolojia. Hatua tuliyofikia kwenye Tehama siyo ya kubeza hususan katika upatikanaji wa huduma ya intaneti ya uhakika. Uber wasingekuja nchini kama bado tungekuwa analojia au tuna intaneti ya spidi ya kobe.
Mikoa mingi nchini ina mtandao wa kizazi cha tatu (3G) na baadhi imeshaanza kupata mawasiliano ya kasi ya kizazi cha nne (4G).
Japo idadi ya wanaotumia intaneti haizidi milioni 20, lakini tulipofika ni dalili za wazi kuwa kama tutakuwa na ubunifu na matumizi mazuri ya Tehama kwa kuvumbua teknolojia yetu, hapana shaka Wa tanzania wataanzisha Uber na Facebook lukuki.
Ujio wa Uber unaifungua Tanzania kwenye ramani kwa kuwa kwa kuwa imekuwa ikifutiliwa kwa karibu na ulimwenguni kutokana na changamoto za kiuendeshaji kutoka kwa madereva walizozipata miaka ya hivi karibuni. Lakini pamoja na kwamba baadhi ya madereva wameshaingia makubaliano na Uber, wale waliosalia wanapaswa kufahamu uendeshaji wa biashara hiyo. Madereva wajiridhishe na mtindo wa kibiashara, upatikanaji faida na wajifunze matumizi bora ya mtandao ili wasipitwe na kunufaika na Uber. Teknolojia inakua kwa kasi na wakati mwingine ni ghali kukimbizana nayo. Madereva wa Taxi wengi hukaa vijiweni kusubiri wateja na sehemu kubwa ya huhudumia wateja wa mara ya kwanza.
Wachache wanaochangamka kwenye biashara kwa kutoa mawasiliano ya simu huwa na wateja ambao huwatumia mara kwa mara.
Jambo jingine ambalo madereva wamekuwa wakikumbana nalo ni kuporomoka kwa uaminifu kwa wateja. Kumekuwa na habari kwa nyakati tofauti za abiria kuuawa au kuibiwa baada ya mmoja wa madereva taxi kumteka abiria. Usalama umekuwa ukitiwa doa. Uber inafuta sifa zote mbaya. Mfumo wake wa GPS unawezesha wanandugu kufuatilia gari alilokodi ndugu yao limefika wapi na linaelekea mwelekeo gani. Huu ni ushindani mpya ambao unakuja na kasi na ufanisi kuliko taksi za sasa. 
Hii ni bahati mbaya na fursa kwa ndugu zangu wa Taksi. Wale waliopo kwenye mtandao huo huenda wakanufaika zaidi. Hii ni kwa kuwa tayari biashara hiyo kwa sasa inakabiliwa na ushindani mkubwa wa vyombo vya usafiri vya Bajaji na bodaboda ambavyo vimepunguza kiasi kikubwa cha abiria. Maeneo ambayo Taksi bado zinatamba ni uwanja wa ndege na bandarini na maeneo ya jiji kati ambako bodaboda zimepigwa marufuku.
Hii ina maana walio nje ya mfumo watabidi wawe na mifumo imara ya kutangaza biashara zao na kulinda wateja `wasiibwe' na Uber. Hii itaamsha mbinu mpya za biashara bora kwa madereva waliokuwa wamejisahau.
Kwa mtizamo wangu Uber ni fursa zaidi kuliko maumivu. Ila kampuni zinazofanya ubia na kampuni hiyo zijipange kwa kuwa historia inaonyesha imekuwa ikikabiliwa na migomo ya madereva wao kutokana na migogoro ya malipo kama ilivyotokea Ufaransa mwishoni mwa mwaka jana.
Mabadiliko ni ghali na kuongezeka kwa matumizi makubwa ya teknolojia katika utoaji huduma ni gharama pia


