
Serikali za mitaa yaongezewa fedha za barabara

Imeandikwa na Sifa Lubasi, Dodoma

Imechapishwa: 29 Septemba 2016

SERIKALI imeongeza fedha za matengenezo ya barabara kwa zaidi ya mara 10 kutoka Sh bilioni 23.3 hadi Sh bilioni 247.6 kwa lengo la kuimarisha barabara zilizo chini ya mamlaka ya serikali za mitaa.

Waziri wa Nchi, Ofisi ya Rais, Tawala za Mikoa na Serikali za Mitaa (Tamisemi), George Simbachawene, alisema hayo jana mjini hapa wakati akifungua mkutano wa tano kati ya Tamisemi, Bodi na Mfuko wa Barabara na wadau wa barabara za mamlaka za serikali za mitaa. 
Alisema serikali inafanya kazi kubwa kuhakikisha kuwa barabara za mamlaka ya serikali za mitaa zinaboreshwa kwa kufanya maamuzi sahihi ya kisera na kiutendaji.
Alisema pamoja na nyongeza ya fedha za matengenezo ya barabara, mtandao wa barabara za lami katika halmashauri umeongezeka kutoka kilometa 790 kwa mwaka 2005/2006 hadi kilometa 1,326 mwaka 2015/ 2016 na barabara za changarawe zimeongezeka kutoka kilometa 13,000 mwaka 2005/2006 hadi kilometa 22,089 mwaka 2016/2017. 
Alisema serikali ya awamu ya tano itaendelea kuboresha barabara za mamlaka za serikali za mitaa katika kipindi cha miaka mitano ijayo.
Katibu Mkuu wa Tamisemi, Mussa Iyombe alisema barabara ndio kitovu cha maendeleo na hivyo waliona haja ya kukaa pamoja na watendaji kujadili suala la barabara ambalo linalalamikiwa zaidi na wananchi.
Mkurugenzi Mtendaji wa halmashauri ya Songwe, Elias Nawela, alisema sasa serikali ione umuhimu wa kutenga fedha kwa ajili ya barabara za vijijini.


