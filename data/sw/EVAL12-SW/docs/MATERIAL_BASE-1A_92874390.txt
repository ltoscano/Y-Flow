
Mwekezaji agawa ekari 500 kwa wanakijiji

Imeandikwa na Mwandishi Maalumu, Handeni

Imechapishwa: 20 Oktoba 2016

MWEKEZAJI shamba la mkonge la Kwamgwe, Kampuni ya AMC LTD amegawa ekari 500 kwa wanakijiji wa Bondo na Majanini wilayani Handeni. Katika mgao huo, ekari 200 zitagawiwa kwa wananchi wa kijiji cha Bondo na ekari 300 kwa kijiji cha Majanini.

Hayo yamesemwa katika ziara ya Mkuu wa Wilaya ya Handeni, Godwin Gondwe katika vijiji hivyo akifuatana na Kamati ya Ulinzi na Usalama, wataalamu wa halmashauri na wawekezaji wa shamba la mkonge la Kwamgwe, Kampuni ya AMC LTD.
Viongozi hao walifika katika eneo hilo kueleza namna ya kuachia maeneo ambayo wananchi hao wamevamia katika shamba hilo kwa kufanya makazi na kulima mazao ya kudumu hali iliyosababisha mwekezaji huyo kushindwa kuendelea na shughuli zake. 
Akizungumza na wananchi, mwakilishi wa Mkurugenzi wa Bodi ya Mkonge, Fredrick Sospeter alisema shamba hilo ni mali ya Kampuni ya AMC LTD na walinunua mwaka 2002 baada ya benki ya CRDB kutangaza kuuza eneo hilo kwa kile kilichodaiwa kuwa mwekezaji wa awali, Chavda kushindwa kurejesha fedha za mkopo alizokuwa akidaiwa.
Fredrick alisema awali serikali ilipanga kutoa ekari 500 kwa wananchi waliovamia ili wapate eneo la kulima na kuacha eneo la mwekezaji wazi ili kuruhusu shughuli za mwekezaji kuendelea.
Hata hivyo baadaye mwekezaji aliamua kubeba dhamana hiyo na kuongeza kuwa watakaogawiwa watakuwa ni wale waliovamia na kukaa kwa muda mrefu.
Mgao huo utakuwa pembezoni mwa kijiji ambapo kimeishia na kwamba maeneo ya kulima yatakuwa ndani ya kijiji husika.
Mkuu wa Wilaya hiyo, Gondwe amewaeleza wananchi kuwa watu watakaopewa ardhi hiyo wanafahamika kwani orodha yao ilikwishaandaliwa siku za nyuma.
Pia aliwaondoa wasiwasi wananchi kwamba shule, nyumba za ibada na zahanati ambazo tayari wamezijenga zitaendelea kutumika bila kuharibiwa kwa namna yoyote ile.
Mkurugenzi Mtendaji wa Halmashauri, William Makufwe aliwaeleza wananchi kwamba wamefika katika vijiji hivyo kutoa ufafanuzi wa kisheria juu ya umiliki halali wa shamba hilo.
Uongozi wa Kampuni ya AMC LTD uliwataka waliolima mazao ya michungwa na mazao mengine ya kudumu kuandika barua hadi kufikia Oktoba 25 kwa mwekezaji wakitaja majina yao, mazao wanayolima, wanaomba mazao yao yakae kwa kipindi gani hadi watakapoyavuna yote.


