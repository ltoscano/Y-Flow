Tunataka Katiba mpya siyo Warioba mpya!
Jan 10, 2013

KUNA nyakati huwa najuta kukumbuka mambo ya nyuma maana huwa yananiondolea furaha yangu.
Hii ni kwa sababu, baadhi ya kumbukumbu zaweza kukushawishi kutowaamini watu uliowaheshimu kwa muda mrefu. Imani hujengwa na isipotunzwa yaweza kubomoka.
Kumbukumbu ni kigezo kizuri sana cha ama kuendelea kuwaamini watu fulani au kutowaamini tena, na hasa pale wanaposhindwa kusimamia kile kilichokufanya uwaamini huko nyuma.
Nimejikuta katika hali hii katika uhusiano wangu wa siri na Mzee Joseph Sinde Warioba. Mzee huyu ni waziri mkuu mstaafu, jaji mstaafu, mwanasheria mkuu mstaafu, na kwa sasa ni Mwenyekiti wa Tume ya Kukusanya maoni ya kuandika Katiba mpya.
Kwa Wa tanzania wengi, nikiwamo mimi, mzee huyu ni mmoja wa warithi wa fikra za Baba wa Taifa, Mwalimu Nyerere, na kwa siri baadhi yetu tumekuwa tunamwita hivyo. Hii ni kutokana na msimamo wake na fikra zake za kutetea kile anachokiamini hata kama kinapingana na misimamo ya watawala.
Ndani ya Chama chetu cha Mapinduzi (CCM) amekuwa ni kimbilio la wote wanaotafuta kusikilizwa kwa sababu ya maoni yao tofauti katika jamii.
Mwaka 2006 aliwahi kututuliza mjini Dodoma pale kundi la wana mtandao walipoanza kutunyanyasa na kutukebehi pamoja naye kuwa tuna fikra zilizoganda.
Mzee Warioba alitueleza wakati huo kuwa “CCM ya sasa ni mali ya viongozi”. Kauli yake hii ilitupa faraja, tukarudi nyumbani tumeamini kuwa CCM yetu imetekwa na viongozi, na kwamba sisi wanachama hatuna letu tena.
Tetesi za kuteuliwa kwake kuwa Mwenyekiti wa Tume ya Kuratibu maoni ya Katiba mpya zilitapakaa mitaani mapema sana kabla ya uteuzi rasmi na wengi wetu hatukuziamini.
Hii ni kwa sababu tulimwona na kukumbuka maoni yake kuwa hayawezi kukubalika mbele ya watawala. Mzee Warioba anafahamika kama mtu asiyependa mizengwe na asiyependa kuabudu matamshi ya viongozi kwa sababu tu yametamkwa na viongozi.
Alipoteuliwa kuwa Mwenyekiti na kisha akakubali, baadhi yetu tulishtuka. Tulichukua hatua ya kumwona ili kujiridhisha ikiwa kweli hapakuwa na jambo jingine nyuma ya kukubali kwake. Alituhakikishia kuwa atasimamia mchakato huu na kuhakikisha Taifa letu linapata katiba nzuri inayokidhi matakwa ya wananchi na si matakwa ya viongozi.
Katika mazingira ambamo Taifa letu linapitia, uadilifu wa mtu ndiyo msingi unaowapa watu matumaini kuwa haki inaweza kutendeka.
Hata hivyo, kulikuwa na sababu nzito za baadhi yetu kutilia shaka kwanza uamuzi wa Rais Jakaya Kikwete kumteua Mzee Warioba kuongoza tume hii, na pili, uamuzi wa Mzee Warioba kukubali uteuzi huo. Yote mawili yalihitaji maelezo ya ziada, na kwa bahati mbaya maelezo hayo hayakutolewa.
Takribani mwaka mmoja kabla ya uteuzi wake, Mzee Warioba alinukuliwa na vyombo vya habari akisema kuwa kupinga mfumo wa serikali tatu ni sawa na uendawazimu au maneno yanayokaribiana na hayo.
Mzee wetu huyo hakuwahi kukanusha maneno haya, na kwa hiyo yaweza kutafsiriwa kuwa alipoteuliwa tayari alikuwa na msimamo wake kuhusu sehemu ya Katiba hiyo mpya; hususan muundo wa Muungano.
Si dhambi kwake kama mtu binafsi kuwa na msimamo kwa sababu ni haki yake ya msingi. Tatizo ni pale ambapo atashindwa kuudhibiti msimamo wake na kuufanya uwe msimamo wa Wa tanzania wote.
Ikumbukwe kuwa Mzee Warioba wakati wa utawala wa awamu ya tatu aliandika mfululizo wa makala nyingi katika gazeti la Rai akiuchambua Muungano huu na madhaifu yake, na hata kumkasirisha Baba wa Taifa.
Yasemekana kuwa Baba wa Taifa alilipiza kwa kumkatalia Warioba asiwe mgombea urais mwaka 1995 na kumwambia waziwazi kuwa “aingoje serikali ya Tanganyika” na ndipo aombe kuwa rais wake.
Kwa msimamo wa Baba wa Taifa, mchakato wa urais wa mwaka 1995 ulikuwa wa kumtafuta Rais wa Tanzania na si Rais wa Tanganyika aliyokuwa anaishabikia Mzee Warioba.
Katika kinyanganyiro cha urais cha mwaka 2005, Mzee Warioba alikuwa kambi ya mzee mwenzake, Salim Ahmed Salim. Kutokana na rafu alizofanyiwa Mzee Salim na kufuru ya fedha iliyotumika kumwingiza Rais Kikwete Ikulu, Mzee Warioba alipata uchungu mwingi uliomfanya kutema cheche kila alipopata fursa, akilaani matumizi ya fedha katika uchaguzi, kukosekana kwa miiko ya uongozi, na viongozi kukiteka chama na kuwanyima wanachama fursa ya kuamua mambo yao.
Kilele cha cheche zake kilikuwa kikionekana kila mwaka wakati wa Wiki ya Maadhimisho ya Baba wa Taifa (Nyerere Day). Katika mijadala iliyoendeshwa na Mfuko wa Mwalimu (Nyerere Foundation), Warioba na wenzake walizicharura serikali za Benjamin Mkapa na Kikwete kuwa zimeacha misingi ya Baba wa Taifa na kuruhusu ufisadi uwe ndiyo njia ya kupata viongozi.


