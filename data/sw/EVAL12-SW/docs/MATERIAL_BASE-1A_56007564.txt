
Taarifa za madhara ya dawa kwenye mtandao 

Imeandikwa na Hellen Mlacky

Imechapishwa: 13 Oktoba 2016

MAMLAKA ya Chakula na Dawa (TFDA), imezindua mfumo wa kielektroniki wa utoaji taarifa za madhara ya dawa. Mfumo huo utasaidia kulinda afya ya jamii kwa kuepusha madhara makubwa, vifo au ulemavu unaoweza kusababishwa na dawa.

Mkurugenzi Mkuu wa TFDA, Hiiti Sillo amesema jijini Dar es Salaam kuwa, mfumo huo ulioandaliwa na wataalamu wa Teknolojia ya Habari na Mawasiliano (Tehama) wa Chuo Kikuu Dodoma (Udom), umefanyiwa majaribio katika mikoa 10.
Ameitaja mikoa hiyo kuwa ni Dar es Salaam, Manyara, Arusha, Iringa, Tanga, Kagera, Ruvuma, Mwanza, Mtwara na Morogoro na kwamba mfumo huo umeonekana kurahisisha kazi ya utoaji wa taarifa za madhara ya dawa kwa haraka zaidi.
"Mfumo huu utawezesha watendaji wa afya, wagonjwa, na wananchi kutoa taarifa za madhara yanayohisiwa kusababishwa na matumizi ya dawa kwa haraka zaidi kwa kutumia teknolojia ya simu za viganjani na pia kompyuta zilizounganishwa na intaneti kwa kupitia tovuti yetu www.tfda.go.tz/adr" alisema Sillo.
Sillo alisema katika utumaji wa taarifa hizo, kuna fomu maalumu za kijani na njano. Fomu za njano ni maalumu kwa watendaji wa afya na fomu za kijani ni maalumu kwa wagonjwa, ndugu, rafiki au jamaa wa karibu na mgonjwa.
Amesema katika kipindi cha majaribio cha Juni hadi Agosti mwaka huu, wamepokea jumla ya taarifa za madhara ya dawa zipatazo 36 na kati ya hizo 32 zilikuwa za fomu za njano na nne za fomu za kijani.
Aidha, amesema TFDA itaendelea kubuni mifumo mingine ya kielektroniki kwa kutumia wataalamu wao wa ndani ya nchi ili kuongeza ufanisi katika kuwahudumia wateja wao na wananchi.
Waziri wa Afya, Maendeleo ya Jamii, Jinsia, Wazee na Watoto, Ummy Mwalimu, ameiagiza TFDA kuboresha mfumo huo ili uweze kutumiwa na kila mtu anayemiliki simu hata kama ni za tochi kwa kuwezeshwa kutoa taarifa kwa kutuma ujumbe mfupi wa maneno (sms).


