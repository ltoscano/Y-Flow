Magufuli, wewe ni kondakta wa bendi ya muziki
Nov 07, 2015

NAOMBA niruhusu nikuite Ndugu Magufuli. Kwa sababu kama ulivyosema wakati wa kampeni, unaomba kazi ya utumishi, ututumikie kama Rais wa Tanzania. Natarajia kuanzia sasa uheshimiwa, utakuwa ni msamiati unaotumika kwa ajili ya kumbukumbu tu kurejea tulivyokuwa tukiwaita watumishi wenzako, baada ya Baba wa Taifa, Mwalimu Julius Nyerere. 
Ndiyo maana, naamini haikuwa bahati mbaya Ndugu Anna Mghwira alipokuita Ndugu, wakati unakabidhiwa Cheti cha Ushindi wa Urais, alimaanisha, ukizingatia anaongoza chama kilichoamua kujitia ‘uedawazimu’ wa kufufua Azimio la Arusha kupitia Azimio la Tabora. Na hata maandiko matakatifu yanasema mtumishi hajui afanyalo bwana wake, achilia mbali mtumishi huyo kuitwa mheshimiwa. Turudishie hadhi ya undugu wetu kama taifa.
Uheshimiwa ni ishara ya wazi kwamba kuna wadharauliwa na ukitafakari kwa makini hawa wanaweza kuwa wananchi, sasa mtumishi wa aina yako kutumikia wadharauliwa, inaweza isieleweke kabisa.
Kwanza ndugu Magufuli, naomba nikupe pole kwa majukumu mazito uliyoomba na sisi tusivyokuwa na huruma tukakupa. Tumekutwisha mzigo mzito. Wanaokupongeza acha waendelee kufanya hivyo, lakini mimi sina sababu ya kutomwamini mtu aliyefanya utumishi huo tuliokupa kwa miongo miwili na ushee. Ukimsikia Julius Kambarage anasema Ikulu ni mzigo, hata kama mtu hujawahi hata kuwa Rais wa Yanga, inatosha kukufanya uelewe ni mahali pa namna gani, kubishana na ushahidi wa mtu aliyejitwisha mzigo huo kwa muda mrefu kuliko Mtanzania yeyote yule utakuwa sawa na uendawazimu.
Na inawezekana ni kutokana na uzito wa mzigo huo ndiyo maana ukapewa wewe. Watwishaji wana namna yao pia ya kujua mzigo gani abebe nani, ndio maana waswahili wa Dar es Salaam, waliokupokea miaka hiyo, hawakupata shida, wao mizigo yao yote wakaona wa kumtwisha ni Mnyamwezi.
Wewe, nikitumia maneno ya Msanifu wa Taifa la Singapore, Lee Kuan Yew, ni kiongozi wa kwaya au bendi ya muziki (Conductor of an Orchestra). Kiongozi huyu maarufu wa taifa hilo alijifananisha na kiongozi wa kwaya kwa sababu wakati anaanza kazi ya Uwaziri Mkuu wa nchi hiyo, kila kitu ni kama kilikuwa kivyake vyake kama vyombo vya muziki.
Vyombo vya muziki kwa vyenyewe tu, ni vingi na vinatofautiana sana, mfano tumba, gitaa, kinanda, tarumbeta, midomo ya bata, sauti nne za waimbaji na vingine, haviwezi kukupa muziki nyororo kama havina kiongozi anayeongoza na kuruhusu chombo au sauti gani iimbwe wakati upi.
Hata hivyo ubora wa vyombo na umahiri wa waimbaji ndiyo unaofanya muziki uwe mtamu unaopendeza masikioni na kuburudisha akili za wasikilizaji. Wakati unaajiandaa kuunda timu ya ‘kwaya’ yako ni muhimu ukamsikiliza Yew.
“Running a government is not unlike conducting an orchestra. No Prime minister can achieve much without an able team. While he himself need not be great player, he has to know enough of the principal instruments from the violin to the cello to the French horn and the flute, or he would not know what to expect from each of them. ” Kwa tafsiri isiyo rasmi anasema; kuongoza serikali hakuna tofauti na kuogoza bendi ya muziki. Hakuna Waziri Mkuu (hapo tamka Rais, kwa Singapore Waziri Mkuu ndiyo kiongozi wa nchi) anayeweza kufanikiwa bila kuwa na timu yenye uwezo. Wakati yeye mwenyewe halazimiki kuwa mhusika mkuu, lazima ajue vyema vitendea kazi muhimu kuanzia fidla, selo (vailini kubwa) mpaka tarumbeta sikio na filimbi, vingineyo hatajua nini cha kutarajia kutoka kwenye vyombo hivyo.
Walau hili la umuhimu wa timu umelijua mapema, pole yako kwa Rais Kikwete kwamba ameangushwa na watu aliowateua ni ushahidi kwamba unatambua umuhimu wa wasaidizi katika kufanikisha mipango yoyote ya maendeleo.
Pamoja na utambuzi huo upo ukweli wa wazi kwamba kulijua jambo hakulifanyi kuwa rahisi. Wapo wanaoweza kujua jambo fulani ni la hatari, au halina faida kwa maslahi ya taifa lakini wakatia pamba masikioni kwa sababu zinazojulikana zaidi na wao.
Tanzania hii utakayoiongoza, siyo taifa jipya, itamiza miaka 54 Desemba ijayo, umri huo ni namba tu, hali halisi taifa hili bado ni kama, linaanza mwanzo, kwa sababu baada ya hatua chache za maendeleo tulizopiga toka uhuru, tulifika mahali tukaanza kurudi nyuma.


