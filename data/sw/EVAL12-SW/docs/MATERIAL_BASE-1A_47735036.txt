
Beki mkongwe astaafu baada ya kuachwa nje
MANCHESTER, Uingereza
BEKI mkongwe wa Uingereza, Ashley Cole amestaafu soka ya kimataifa baada ya kuachwa nje ya kikosi cha Roy Hodgson kitakachoelekea Brazil kwa dimba la dunia.
Cole 33, mlinzi anayeisakatia Chelsea alitangaza kustaafu soka ya kimataifa Jumapili usiku muda mfupi baada ya Hodgson kumtaja kinda wa Southampton Luke Shaw 18, kwenye kikosi chake cha wachezaji 23.
Shaw ambaye ni beki wa kushoto anatazamiwa kujaza nafasi ya Cole ambaye ameichezea Unigereza mara 107 na ni miongoni mwa wachezaji nane walioko kwenye kikosi hicho waliona na umri wa chini ya miaka 24.
“Nilipokea simu kutoka kwa Roy akinifahamisha kikosi cha Uingereza cha mwaka huu kitawaweba wachezaji wengi wachanga na kutokana na hilo nahisi ni muda mwafaka kwangu kustaafu soka ya kimataifa,” Cole alisema.
Haukuwa uamuzi mwepesi kwa Cole baada ya kubaini kwamba Hodgson hatasafiri naye Brazil na alitumia muda mwingi kuandika jumbe za kusikitishwa na hatua hiyo kwenye akaunti yake ya mtandao wa Twitter.
“Unichukie au unipende, inaniuma sana kujikuta katika hali hii ya kuacha kuichezea taifa langu. Fauka ya yote nawatakia kila la kheri na nitawashabikia kwa uzalendo wa dhati,” aliandika.
Kwa upande wa kocha Hodgson, haukuwa uamuzi mwepesi ila akasisitiza ilikuwa bora kumfahamisha Cole peupe bila ya kuficha kwamba hatahitaji huduma zake zaidi.
“Huo ndio uliokuwa uamuzi mgumu kwangu mimi katika taaluma yangu ya ukocha ila la muhimu ilikuwa ni kuzungumza na Ashley kabla ya kutangaza kikosi. Kwa haki alihitaji kuyafahamu mapema na kuyasikia kutoka kwangu badala ya kwenye vyombo vya habari,” Kocha huyo alieleza.
MASHIRIKA


