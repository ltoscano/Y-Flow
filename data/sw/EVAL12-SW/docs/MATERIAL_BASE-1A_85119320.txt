
Makalla ashuhudia madudu hospitali
Akuta mjamzito mapokezi akihangaika, muuguzi anapiga soga, wajawazito wasimulia mambo mazito
Brandy Nelson, Mwananchi bnelson@mwananchi.co.tz
Mbeya. Mkuu wa Mkoa wa Mbeya, Amos Makalla jana, alifanya ziara ya kushtukiza katika Hospitali ya Rufaa ya Mbeya, Tawi la Wazazi maarufu kwa jina la Meta ambako alikutana uso uso na mateso yanayowapata akinamama wakati wa kujifungua.
Makalla alishuhudia mjamzito akilia mbele ya muuguzi aliyekaa kwenye kiti akipiga soga eneo la mapokezi.
Mkuu wa mkoa huyo alifika hospitalini hapo bila kutoa taarifa kwa viongozi, lakini aliwapigia simu akiwa hapo baada ya kumshuhudia mjamzito huyo.
Makalla alimuuliza muuguzi huyo aliyetambuliwa kwa jina la Hadija Said kuhusu mgonjwa huyo na kujibiwa atakuwa anaumwa uchungu, huku akiwa amekaa kwenye kiti bila kuchukua hatua zozote za kumhudumia.
Baada ya kujitambuliusha kwake, muuguzi huyo alianza kumhudumia mgonjwa.
Makalla alikwenda katika wodi namba nne ya wazazi na kuwakuta wengine wakiwa wamelala kwenye uvungu wa kitanda na baada ya kumuuliza Mganga Mfawidhi wa hospitali hiyo, Dk John Francis alisema hali hiyo inatokana na ufinyu wa chumba.
“Mkuu hili tatizo lipo hata katika wodi namba mbili chumba ni kidogo wagonjwa ni wengi hivyo ikifika usiku wanatandika magodoro chini wanalala,” alisema.
Mkuu wa mkoa alikwenda katika wodi namba mbili na kumkuta mwanamke aliyedai kupigwa kofi na muuguzi.
Mwanamke aliyepigwa kofi wakati akiumwa uchungu, Salome Waya alisema alifika hospitalini hapo Aprili 28 na kwamba, alipokuwa katika harakati za kujifungua muuguzi huyo alimpiga kofi usoni na baada ya kujifungua alimchukua mtoto na kumbamiza kifuani kwake.
Mwanamke mwingine, Krista Katembo, mkazi wa Sumbawanga aliyelazwa katika wodi hiyo alisema hali ni mbaya kutokana na wagonjwa kulala uvunguni wa vitanda.
“Hiki chumba ni kidogo na hakuna vitanda, hivyo tunalazimika kulala chini ya uvungu wa vitanda kwani tuliopo hapa watoto wetu wapo katika chumba cha joto,” alisema.
Kutokana na matukio hayo, Makala alitoa siku saba kwa Mkurugenzi wa Hospitali ya Rufaa Kanda ya Mbeya, Dk Godlove Mkuu Mbwanji kumchukulia hatua za kisheria muuguzi anayedaiwa kumpiga kibao usoni mjamzito.
Makalla alisema vitendo vilivyofanywa na muuguzi huyo ni ukiukwaji wa maadili ya kazi, hivyo Serikali haiwezi kuvumilia kuendelea kufanya kazi na watu ambao wanasababisha jamii iichukie. Pia, aliutaka uongozi wa hospitali hiyo kubandika namba yake ya simu katika eneo la mapokezi ili wagonjwa wawasiliane naye.


