
Samia: Wafugaji, wakulima komesheni mauaji Morogoro

Imeandikwa na John Nditi, Morogoro

Imechapishwa: 17 Oktoba 2016

MAKAMU wa Rais, Samia Suluhu Hassan amesema serikali haipendi kuona mauaji ya wakulima na wafugaji yanatokea nchini na hasa katika mkoa wa Morogoro. Pia aliwataka wafugaji kutii sheria Namba 12 ya Mwaka 2010 iliyotungwa na Bunge kwa mifugo yao kutambuliwa na kupigwa chapa kwa mujibu wa sheria.

Makamu wa Rais alisema hayo juzi wakati akizungumza na mamia ya wananchi wa mjini Morogoro pembezoni mwa barabara kuu ya Morogoro- Dodoma eneo la Msamvu ambapo alikuwa njiani kuelekea mkoani Dodoma.
Alisema bila kufuata sheria hiyo, mifugo itakapopelekwa minadani itakumbana na sheria ya kutaka mifugo inayonadiwa iwe na chapa hivyo, watajikuta hawawezi kuuza mifugo yao kutokana na kukiukwa sheria iliyowekwa.
Hivyo aliwataka wafugaji na wakulima kupendana na kuheshimiana, pale panapotokea kutoelewana masuala yao yamalizwe kwa njia ya busara bila kugombana na kusababisha madhara kwa pande hizo.
Alisema nia ya Serikali ya Awamu ya Tano ni kuona wakulima na wafugaji wanaishi kwa amani na kwa kuheshimiana na katika utekelezaji wake, suala la utambuzi wa mifugo na upigaji chapa wa ng’ombe linapaswa kutekelezwa na wafugaji wote nchini.
Hivyo alisema kutambuliwa kwa mifugo na upigaji chapa hauna lengo jingine, bali ni kuwatambua wafugaji na ng’ombe wao wenye alama kwa ajili ya kupunguza na kudhibiti wizi wa mifugo na upangaji wa matumizi bora ya ardhi na malisho.
“Morogoro wapo wengine wanakubali kupiga chapa mifugo na wengine wanasuasua kuweka alama, suala hilo ni la kisheria kuwa mifugo yote itambuliwe na lina nia njema kwa mfugaji na serikali, hivyo ni budi wafugaji walitii takwa hilo la sheria'', alisema.
Akiwa katika wilaya ya Gairo, Makamu wa Rais, aliwataka watendaji wa serikali za vijiji na kata kufanya kazi zao kwa uaminifu kwa vile ndiyo wanaochangia kutokea kwa migogoro baina ya wafugaji na wakulima kwa kuwapokea wafugaji katika maeneo yao huku wakiwa na mifugo mingi isiyolingana na uwezo wa ardhi.
Kuhusu upatikanaji wa maji ya uhakika wilayani humo, Makamu wa Rais alisema serikali inalifanyia kazi jambo hilo kwa kuelekeza Sh bilioni mbili zilizobaki kutoka Sh bilioni sita zilizopangwa kushughulikia mradi wa maji Gairo ili kufanyia utafiti wa maji ya mserereko katika milima uliyopo Gairo ili kuwezesha upatikanaji wa maji ya kutosha.


