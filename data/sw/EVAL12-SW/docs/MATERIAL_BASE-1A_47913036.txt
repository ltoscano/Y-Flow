
Haya ya ‘Chura’ yatufungue macho kuhusu maadili
Muziki wa kizazi kipya umeonyesha kukua kwa kiasi fulani katika kipindi cha miaka 15, ikilinganishwa na hali ilivyokuwa awali.
Tumeshuhudia wanamuziki wa mwanzo wakifungua njia na wengine wakafuata nyayo. Sasa Wa tanzania tunaweza kusimama kifua mbele na kujigamba kuwa tuna aina fulani ya muziki unaotutambulisha nje ya mipaka yetu.
Kwa harakaharaka hata katika anga za kimataifa, taratibu Tanzania imeanza kupenya na kujulikana kwa kuwa na wanamuziki mahiri wa kizazi kipya.
Wingi wa wanamuziki umekuwa chachu ya ushindani kwa kila mmoja kutaka kufanya kazi ambayo itaeleweka na kukubalika kwa mashabiki.
Kuthibitisha hilo, kila kukicha utasikia wimbo mpya redioni au kwenye runinga. Hiyo ni ishara tosha kuwa vijana wanasumbua vichwa ili kutoa kazi hizo.
Nikiwa mdau wa burudani, sina tatizo na wingi wa kazi hizo ila napatwa na hofu ninapoona baadhi ya wanamuziki wakiteleza kwa na kufanya ndivyo sivyo.
Nasema ndivyo sivyo kwa sababu nimekuwa nikisikia tungo ambazo hunifanya nikae chini na kujiuliza huyu mtu alikuwa anafikiria nini kuandika maneno hayo.
Siku hizi ni kawaida kusikia wimbo ukiwa na maneno makali na yenye kudhalilisha kwa kiasi fulani. Ingawa lugha hii huficha matusi, lakini mwenye akili timamu anaweza kuyatambua.
Kuna wakati unaweza kutamani usisikie lugha kali inayotolewa kwenye baadhi ya nyimbo hizo endapo zitapigwa ukiwa na watu unaowaheshimu.
Kichwa huuma zaidi na kupata maswali lukuki inakuwaje nyimbo hizo zinapata nafasi ya kuruka redioni ilhali zinaonekana kutumia lugha ambayo kimaadili haipendezi hata kidogo.
Ninajiuliza hivi kweli kuna chombo kilicho na jukumu la kusikiliza maudhui ya wimbo kabla ya kuruhusiwa kuruka hewani,? Kama kipo je, wahusika wanafanya kazi yao ipasavyo.
Baada ya wasanii kuona huko hakuna anayewabugudhi, hatimaye wamehamia upande wa pili na kutuonyesha ukiukwaji wa maadili kwa njia ya picha.
Wenyewe wanaweza kuona sifa, lakini picha hizo zinatukwaza wafuatiliaji wengi wa burudani hasa wale wenye kuzingatia maadili.
Siku za hivi karibuni zimetoka video nyingi zenye utata na udhalilishaji uliopita kiasi hasa kwa wanawake, hatua inayofanya kundi hilo kupoteza thamani.
Leo nizungumzie video ya Chura ambayo inatajwa kuwa habari ya mjini kwa sasa, kazi ya mwanadada Snura.
Pamoja na kuwa umefungiwa, waliopata fursa ya kuiona video ya wimbo huu watakubaliana nami kwamba alipoteza mwelekeo.
Ninashindwa kuelewa hivi kweli imefikia hatua kwa msanii kuwatumia watu waanike maumbile yao ili apate mashabiki?
Video hii ni dalili kuwa maadili yetu siyo kipaumbele katika kazi za sanaa.
Video inapoonekana kwenye runinga au mtandaoni haicha gui nani aione. Haina mtoto wala mkubwa wote na kupata ujumbe unaofanana kinachobaki hapo ni uchambuzi wa ujumbe husika.
Inaeleweka wazi watoto ni wepesi kuiga yanayosikika kwenye wimbo hata vitendo vinavyoonekana kwenye video husika, bila kujali kama ni vizuri au la.
Wazazi wanapata wakati mgumu wanapowasikiliza watoto wakiimba nyimbo ambazo ndani yake zina lugha chafu.
Inaonekana wazi tumejisahau katika suala zima la maadili hata kuruhusu vitendo hivi vya udhalilishaji kuendelea kuonekana kwenye jamii yetu.
Hakuna kitu kinavuma upesi na kukaa akilini mwa watoto kama muziki katika ulimwengu huu wa sasa, hivyo tuwe makini burudani hii isiwe chanzo cha kutelekeza maadili yetu.
Tunapaswa kurudi kwenye mstari ili kurekebisha tabia hii ambayo inaonekana kuanza kuota mizizi katika tasnia.
Hatuna sababu ya kuruhusu utandawazi kukutawala kiasi cha kutupilia mbali utamaduni wetu ambao umekuwa siku zote ukituongoza. Tusiimbe tu kwa sababu tunataka kusikika hewani na kupata mashabiki wengi kama ambavyo inaonekana sasa. 


