
Moto wateketeza vibanda vya biashara Kahama

Imeandikwa na Raymond Mihayo, Kahama

Imechapishwa: 16 Septemba 2016

MOTO umeteketeza vibanda vya wafanyabiashara wa mbao mjini Kahama na kusababisha hasara ya mamilioni ya fedha kwa wamiliki wake. 

Tukio hilo lilitokea juzi saa 12:00 jioni katika eneo la kituo kidogo cha mabasi kilichopo katikati ya Mji wa Kahama mkoani Shinyanga na jitihada za kuuzima moto huo kwa wakati kushindikana.
Baadhi ya mashuhuda wa tukio hilo, walisema inawezekana chanzo cha moto huo ni ndege mkubwa aliyetua katika nyaya za umeme na kusababisha cheche za moto zilizosababisha kuzuka kwa moto huo. 
Aidha, baadhi ya watu waliokuwepo, wamelalamikia miundombinu mibovu ya barabara kuelekea katika eneo la tukio, hali iliyosababisha kuchelewa kufika kwa urahisi kwa gari za zimamoto, hivyo kusababisha kuteketea kwa vibanda hivyo.
Shuhuda Kajole Munubwa alisema alishuhudia mbao zaidi ya 1,000 zikiteketea kwa moto na huku Kikosi cha Zimamoto kikihangaika kuzima moto huo bila mafanikio hadi gari la zimamoto kutoka kwenye Mgodi wa Dhahabu wa Buzwagi lilipokuja.
Kamanda wa Polisi Mkoa wa Shinyanga, Muliro Jumanne alithibitisha kutokea kwa moto huo na kuongeza kuwa chanzo chake hakijafahamika na Polisi kwa kushirikiana na Kikosi cha Zimamoto na Uokoaji pamoja na Shirika la Umeme (Tanesco) linaendelea na uchunguzi.


