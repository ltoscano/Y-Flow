

BILA ya shaka masuala magumu yanaanza kuikabili Serikali ya Dk. John Pombe Magufuli juu ya suala la utawala bora na nia ya kuiongoza nchi mbali zaidi katika njia hiyo. Shaka hiyo sasa iko dhahiri kwa kila mtu kuona, isipokuwa wale ambao sio tu wameziba macho lakini pia masikio yao.
Utawala bora ulianza kuwa suala gumu kwa Serikali ya Magufuli pale alipoanza kutaka kuifanya Serikali kama yake (personalization) kwa kupigia chapuo kwa kauli mbiu ya “Serikali ya Magufuli” na pia kwa kauli mbiu ya “ Tanzania ya Magufuli” na zikawa ni dalili mbaya lakini wengi hawakuliona hilo.
Kwangu mimi hilo niliona ni kitu ambacho kilianza kujenga himaya ya mamlaka ya Rais ambayo hayawezi kuhojiwa kwa sababu Serikali na Tanzania zote “ni zake.” Si lazima iwe hiyo ni moja kwa moja lakini kwa hisia mtu aweza kutaka kudhani hivyo.
Kutokana na hilo basi uongozi wa Magufuli ukaja na dhana ya kutumbua majipu ambapo hakuna anayekataa hilo maana majibu yakibaki mwilini ni sumu kwa Wa tanzania wote, lakini naona ya utumbuaji imezua masuala mengi kuliko majibu.
Lakini imekuwa sisi ambao tunahoji utumbuaji ambao una athari za kisheria ( legal implications) na ambao unafanywa papo kwa papo mara nyingi haungefaa katika nchi ambayo inatambaa katika utawala bora, lakini anayepinga hilo huonekana kuwa ni mpinga Serikali, ilhali sote ni wananchi na hii ni nchi yetu na tunakosoa kwa ajili ya kusonga mbele.
Kwa kuwa hilo limekuwa likiendelea na Serikali imefanikiwa vitu viwili basi mengine makubwa zaidi yamekuwa yakitokea. Kwanza Serikali imefanikiwa kunyamazisha wakosoaji wake ambao ni wa ndani na hasa pale tamko la Rais liliposema “wanarekodiwa” lakini pia kupata watu wengi wanaofuata mkumbo wa kushangilia kila jambo la Serikali hata kama athari yake ya kesho ni ya kwao, lakini kwa leo Magufuli ndio shujaa wao.
Sasa inaelekea nguvu za Serikali zimehamishiwa katika Bunge la Jamhuri ya Muungano ambapo hivi sasa linakutana katika kikao kirefu cha kujadili na kupitisha Bajeti ya Serikali kwa mwaka wa fedha 2016/2017, ikiwa ni bajeti ya mwanzo kwa kipindi cha miaka mitano ya Magufuli.
Ilianza kikao cha pili cha Bunge la 11 pale tamko la Serikali lilipowasilishwa na Waziri Nape Nnauye kuwa vikao vya Bunge havitarushwa moja kwa moja ili wananchi wavione na waone wabunge wao wakiwa kazini. Sokomomoko ikazuka bungeni na kusababisha hata askari kuingizwa ndani ya Bunge na wabunge kusulubiwa. 
Wabunge waliokutana na kipigo na wengine kufunguliwa mashtaka ndani ya Bunge chini ya Kamati ya Maadili ni wale wa upinzani. Inashangaza wabunge wa CCM hawakuhusika kabisa na kuonekana kama wanaunga mkono hatua hiyo ya Serikali na hivyo kama kusema kuwa hawana haja ya kuonekana na wananchi wao na kuwa uamuzi huo wa Serikali ni sahihi.
Lakini sote tunajua kuna wabunge kadhaa wa CCM katika hili wanafuata mkumbo na maelekezo ya chama chao ambacho ndicho kinachoendesha Serikali na ni ambacho kinafanya makusudi kuwaziba koo wapinzani ili wasionekane na wala kusikika na wananchi.
Mfumo wa sasa wa kutoa habari unakwaza kabisa uhuru wa kukusanya na kusambaza habari na baadaye kuwafikia wananchi kwa mujibu wa Katiba ya Tanzania, lakini wabunge wa CCM ambao wamo kadhaa wenye elimu ya kutosha wanakubali kuliunga mkono hili na badala yake kulalamikia pembeni kuwa ni uamuzi wa chama chao na hawawezi kwenda kinyume nao.
Hivi sasa hali imekuwa mbaya bungeni maana kamera yoyote ya kuchukua filamu hairuhusiwi ndani ya Bunge na badala yake waandishi kugaiwa vipande vya filamu vilivyochukuliwa na wafanyakazi wa Bunge na kwa hivyo hakuna hakika ya kupata wakitakacho.


