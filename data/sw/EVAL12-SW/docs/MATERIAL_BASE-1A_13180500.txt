Tumesahau kujitawala, tujifunze upya kujitawala!
Feb 21, 2013

WIKI iliyopita niliandika kuhimiza uchapaji kazi nchini, na kusema kwamba maendeleo haya ambayo CCM na serikali yake wanayatambia hivi sasa yana walakini, kwa sababu, kwa kiasi kikubwa, hayatokani na uchapaji kazi wetu mkubwa; bali ukopaji wetu mkubwa.
Nataka kuuendeleza kidogo mjadala huu kwa sababu kiwewe hiki cha kukopa cha Serikali ya Rais Kikwete hadi kwenye mabenki ya biashara na mashirika ya hifadhi za jamii nchini, kisipodhibitiwa kitatuletea madhara makubwa huko mbele ya safari.
Wiki iliyopita nilipendekeza tuidhibiti hali hii kwa Bunge kuweka ukomo wa ukopaji (debt ceiling); yaani kiwango fulani kikishafikiwa hakuna tena kukopa mpaka madeni yaliyopo yapunguzwe kwanza hata kwa asilimia 50. Nadhani nilieleweka.
Msingi wa hoja yangu ni kwamba maendeleo yaliyokamilika na ya kujivunia ni yale yanayotokana na uchapaji kazi wetu katika kila sekta ya uzalishaji nchini kuanzia kilimo vijijini hadi kwenye viwanda, maofisini, sekta za utalii, madini nk.
Hatma ya uchapaji kazi huo ni kukua kwa uchumi wetu, hali ambayo inatuweka katika mazingira mazuri ya kujiletea wenyewe maendeleo tunayoyahitaji – iwe ni uboreshaji miundombinu, ujenzi wa viwanda, uboreshaji huduma za afya, elimu nk.
Japo mimi si mchumi, sihitaji kuwa mchumi kuelewa kwamba kama tutachapa kazi zaidi sekta ya utalii nk na kuzalisha zaidi katika kilimo na viwandani, na hapo hapo tukatoza kodi stahiki makampuni ya madini na mengine makubwa nchini, tukakomesha ufisadi, na pia tukapunguza matumizi ya serikali na hasa ukubwa wake, tunaweza kujiletea wenyewe maendeleo tunayoyahitaji bila Serikali kulazimika kukopa sana nje au kukopa sana mabenki ya kibiashara hapa nchini na hata kwenye asasi za hifadhi ya jamii.
Lakini kwa sababu tumeacha kuchapa kazi, na kwa sababu viongozi wetu wameacha kabisa kuzunguka nchini kuhimiza uchapaji kazi, kidogo kidogo tumegeuka taifa la wavivu – taifa linalotegemea misaada na pesa za kukopa kujiletea haya tunayoambiwa na CCM kuwa ni “maendeleo makubwa”.
Kwa sababu ya utamaduni huu wa uvivu tulioukumbatia, watawala wanalikimbia tatizo kwa kutegemea mikopo ya ndani na nje ya nchi kuendesha nchi. Na ndiyo maana ndani ya kipindi cha miaka mitano tu, Serikali ya Kikwete imeongeza deni la Taifa kutoka Sh. trilioni 6 hadi Sh. trilioni 21!
Ni hoja yangu kwamba kama tunataka maendeleo ya kweli na ya kujivunia, hatuna budi kuujenga upya utamaduni wa kuchapa kazi na kuuvunjilia mbali utamaduni wa uvivu ambao umeanza kutamalaki nchini.
Binafsi, sikumbuki mara ya mwisho kumsikia Rais Kikwete au Waziri Mkuu, Mizengo Pinda wakitoa hotuba za kuhimiza uchapaji kazi nchini kwa namna ile walivyofanya Nyerere na Sokoine. Ni nadra kuwasikia watawala wetu wa sasa wakihimza uchapaji kazi kwa wakulima vijijini au kwa wafanyakazi viwandani au hata maofisini!
Na ma-DC wao wengi huko wilayani ni hivyo hivyo. Wanaochapa kazi ni wachache mno. Wengi hawaonekani vijijini. Kutwa nzima wako maofisini wakipanga namna ya kutumia vyeo vyao vipya kujitajirisha. Kama wakienda vijijini ni pale tu wanapopokea taarifa za migogoro inayotishia amani.
Kwa hakika, tangu Mwalimu Nyerere anga’atuke madarakani na baadaye kufariki, suala la watawala wetu kuhimiza uchapaji kazi nchini ‘limefariki’ naye!
Sasa niambieni:Ni taifa gani duniani ambalo linaendelea kwa kasi kwa sababu ya kukopa na kukopa zaidi na si kwa sababu ya uchapaji kazi uliotukuka? Si zile nchi za Mashariki ya Mbali zinazoitwa Asian Tigers na wala si India au Brazil.


