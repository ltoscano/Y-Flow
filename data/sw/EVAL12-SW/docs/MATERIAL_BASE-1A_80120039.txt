Uwanja wa Taifa ubebe jina la Hashim Mbita
Apr 29, 2015

HATUNA tabia ya kuwaenzi vizuri mashujaa wetu. Njia pekee ambayo inaonekana tunaiweza vizuri sana ni kuwasifia wakati wa misiba yao. Nje ya hapo hatuna mfumo mzuri wa kuwatambua na kuwaenzi mashujaa hawa. Ukiondoa utoaji wa nishani mbalimbali kwenye sherehe za kitaifa, wananchi wengi ambao wametoa michango ya aina mbalimbali katika nchi yetu majina yao yatakumbukwa na kizazi hiki tu.
Kwa kiasi tumewahi kuwaenzi wapigania uhuru na wale waliotoa michango mbalimbali katika harakati za uhuru na hata hao hatujafanya vizuri inavyopaswa. Wengi wametangulia mbele ya haki wakiwa maskini wa kutupwa huku sifa pekee ya mchango wao ikibakia katika simulizi za rafiki na familia zao. Wengi wa Wa tanzania hawajui michango ya watu hao hadi pale misiba inapotokea wanaona majina yao yakitajwa kwenye habari au wanapotembelewa wakiwa mahututi hospitalini na viongozi wa kitaifa.
Wakati umefika wa kuangalia ni kwa namna gani tutawaenzi watu ambao tunaamini wametoa mchango wa kipekee katika kuimarisha taifa letu. Mfano mzuri ambao binafsi umenigusa tena ni watu kama Brigedia Hashim Mbita ambaye amefariki Jumapili hii iliyopita. Kwa miaka ya karibuni jina lake limeonekana kutajwa na kukumbukwa na nchi majirani kuliko nchini mwetu ukiondoa labda miongoni mwa viongozi wenyewe. Wananchi wengi wa kawaida na hasa vijana wanaweza wasijue na kuthamini vizuri mchango wa Mbita na wenzake katika kuongoza harakati za ukombozi Kusini mwa Afrika.
Mbita alikuwa kwa muda wa zaidi ya miongo miwili Katibu wa Kamati ya Ukombozi ya Nchi Zilizokuwa Mstari wa Mbele wa Ukombozi Kusini mwa Afrika. Kwa maneno mengine harakati za kuung’oa utawala wa wazungu na kukomesha ubaguzi wa rangi Afrika Kusini kwa njia zozote zinazowekana ziliongozwa na Mbita tangu akiwa kijana wa miaka 33 hivi. Mafunzo na upitishaji wa silaha kwa wapigania uhuru uliofanyika Dar es Salaam uliweza kufanikiwa kwa kiasi kikubwa kwa sababu ya umahiri na uthubutu wa Mbita akifanya kazi kwa ushirikiano mkubwa sana na Baba wa Taifa, Mwalimu Julius Nyerere. Ni viongozi wachache sana ambao walimuelewa Nyerere katika suala la kupigania uhuru wa nchi mbalimbali kama Mbita.
Hivyo, tunapoona nchi za jiran zikimuenzi kama walivyofanya Zimbabwe mwaka jana na Afrika Kusini juzi Jumatatu (ilikuwa imepangwa hivyo kabla ya kufariki kwake) hatuna budi kujiuliza kama kweli sisi wenyewe tumeweza kumuenzi hivyo. Zimbabwe – katika matatizo yao yote – walimpatia dola laki moja kama asante kwa mchango wake mkubwa. Sijui ukiondoa pensheni aliyokuwa anapata jeshini Mbita aliwahi kukatiwa kiasi gani na serikali yetu kama asante kwa mchango wake. 
Lakini hayo ya fedha madogo. Makubwa ni jinsi gani mtu kama Mbita anaweza asikumbukwe vizuri katika historia kwa sababu hakuwa mbunge maarufu, waziri au mwanasiasa. Alikuwa ni mwanajeshi ambaye aliitwa na taifa lake na aliitika bila kuuliza na kuitikia amri aliyopewa – kuongoza harakati za ukombozi. Kuna simulizi nyingi sana kumhusu Mbita kutoka kwa wapigania uhuru kote barani Afrika ambao walipata nafasi ya kupitia mikononi mwake. Kuanzia kina Mandela hadi Thambo, Mugabe hadi Nujoma wote wana simulizi za kutosha kabisa.
Lakini ni katika nchi yake ambapo naamini Mbita alipaswa kuenziwa ipasavyo kwa mchango wake kueleweka. Chukulia kwa mfano umeanzishwa mradi wa kukusanya taarifa mbalimbali za mchango wa Mbita katika harakati za ukombozi. Na mradi wenyewe ulisimamiwa kwa muda na Hashim Mbita mwenyewe na sijui ni kwa kiasi gani serikali yetu ilihusika au kutoa mchango – zaidi ya kutoa baraka zake.
Mradi huu kwa kweli ni mzito kwani unajaribu kuelezea juhusi za Waafrika kujinasua kutoka katika kongwa za utumwa. Ni kujaribu kuelezea historia ya harakati hizo kwa mtazamo wetu wenyewe na wahusika wenyewe kuliko kusoma katika vitabu vilivyochakachuliwa kwa maoni ya mtazamo wa nchi za Kimagharibi. Harakati za ukombozi tukiangalia kwa macho yetu wenyewe tunaweza kuona tofauti kuliko kusimuliwa na watu ambao hawakuwa sehemu ya harakati hizo na ambao kwa namna fulani walinufaika na kuendelea kwa ukoloni na ubeberu.
Ni kwa sababu hiyo mchango wa Mbita haupimiki. Haitoshi kumuomboleza au kutoa maneno ya kutuambia kile ambacho wengi tayari wanakijua –alikuwa Katibu wa Kamati ya Ukombozi iliyokuwa na makao yake makuu jijini Dar es Salaam. La maana ni kuonesha kuwa tunatambua mchango wa kamati ile chini ya Mbita kwa kuhakikisha jina lake linaishi na kusimuliwa kwa vizazi vijavyo.


