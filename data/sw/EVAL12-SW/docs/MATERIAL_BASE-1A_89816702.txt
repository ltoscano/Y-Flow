
Serikali tayari kuangalia utitiri wa kodi, bodi

Imeandikwa na Halima Mlacha, Dodoma

Imechapishwa: 29 Oktoba 2016

SERIKALI imesema iko tayari kuchukua hatua za kuzishughulikia changamoto zinazowakabili wafanyabiashara na wenye viwanda, ikiwemo kupitia tatizo la utitiri wa kodi na bodi nyingi za udhibiti zinazoikabili sekta ya viwanda nchini. 

Hayo yalibainishwa mjini Dodoma jana na Mwenyekiti wa Kamati ya Viwanda, Biashara na Mazingira, Dk Dalali Kafumu wakati alipozungumza na waandishi wa habari kuhusu majumuisho ya kazi zilizofanywa na kamati hiyo kwa kipindi chote cha wiki mbili.
Alisema tangu kuanza kwa vikao vya kamati hiyo, Oktoba 18, mwaka huu kamati hiyo imekutana na mashirika, taasisi na wafanyabiashara mbalimbali ambao kwa namna moja au nyingine walibainisha changamoto zinazowakabili katika sekta yao ya biashara na viwanda. 
Kafumu alisema kwa upande wa wafanyabiashara na wenye viwanda, waliwasilisha kilio chao kikubwa kwa kamati hiyo kuwa wamekuwa wakikabiliwa na changamoto ya utitiri wa kodi na uwepo wa bodi nyingi za udhibiti zinazofanya kazi zinazofanana.
Alizitaja baadhi ya bodi hizo kuwa ni pamoja ya Shirika la Viwango Tanzania (TBS), Mamlaka ya Udhibiti wa Chakula na Dawa (TFDA), Wakala wa Usalama Mahala pa Kazi (OSHA) na Baraza la Taifa la Hifadhi na Usimamizi wa Mazingira (NEMC).
Aidha, Kafumu alitaja changamoto nyingine zilizobainishwa na wadau hao wa biashara na viwanda kuwa ni kutokuwepo kwa uhusiano mzuri baina yao na serikali, uwepo wa sheria ndogondogo zinazokwaza mazingira ya ufanyaji biashara na changamoto ya sheria ya manunuzi inayoweka vikwazo vingi kwa wafanyabiashara kufanya biashara na serikali. 
Pamoja na hayo, Mwenyekiti huyo alisema wakati kamati hiyo ilipokutana na wafanyabiashara wa bidhaa za plastiki waliomba serikali iwaongezee muda wa kuweka zuio la bidhaa hiyo ili waweze kujiandaa na kutumia teknolojia ya bidhaa rafiki kwa mazingira.
Akizungumzia maazimio ya kamati na majibu ya serikali kuhusu hoja hizo, Kafumu alisema serikali ilikubali kupitia changamoto zote zilizoainishwa na wadau hao ili kujenga na kutengeneza mazingira mazuri ya biashara na viwanda nchini.
Alisema katika vikao hivyo Waziri wa Viwanda, Biashara na Uwekezaji, Charles Mwijage, pia alikubali kupitia hoja za wafanyabiashara wa bidhaa za plastiki ili kuona namna bora kushughulikia suala hilo kwa manufaa ya mazingira na wadau hao na taifa kwa ujumla.


