
Mlevi atandikwa kwa kuoga katika kisima cha maji
NA CORNELIUS MUTISYA
POLO wa hapa aliyekuwa na maruerue ya ulevi, alikiona cha mtema kuni alipopigwa na wakazi walipomfumania akioga mwili katika kisima cha kuteka maji ya kunywa.
Penyenye kutoka kijiji hiki zinasema kwamba polo anayechapa kazi ya kusukuma mkokoteni alikesha kwa mama pima akibugia mvinyo. Ilipotimu saa kumi na moja alfajiri, jamaa alipepesuka kuelekea nyumbani. “ Polo alianguka mara kadha kwa kulemewa na ulevi hadi nguo zake zikachakaa. Aliona ni heri apitie kisimani kuoga akihofia kukabiliwa na mama watoto kwa kukesha mangweni na kufika nyumbani akinuka shombo kwa uchafu,’’ asema mdokezi.
Inasemekana kwamba, polo alipofika katika kisima ambacho wakazi huchota maji ya kutumia nyumbani, alivua nguo zote na kuanza kuoga bila kujali.
“Jamaa alioga mpaka akatakata.
Ni alipokuwa akivaa long’i alipofumaniwa na akina mama waliokuwa wamerauka kuchota maji,” akasema mdokezi. Walipopata kwamba alikuwa amechafua maji, walipiga kamsa na umati ukafurika mahali hapo mara moja. “ Kundi la vijana walifika na wakampiga kitutu kalameni huyo. Walimcharaza bila huruma hadi akaanza kuona vimulimuli. Hatimaye waliomwonea huruma na akaruhusiwa kwenda zake huku akilia kama mtoto mdogo,’’ asema mdokezi. 


