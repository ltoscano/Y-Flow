
Watu 15 zaidi wafa kwenye ghasia
BANGUI, Afrika ya Kati
WATU 15 akiwemo mhubiri waliuawa na wengine kadhaa wakajeruhiwa kwenye makabiliano siku ya Jumatano katika mji mkuu wa Jamhuri ya Afrika ya Kati, Bangui.
Maafisa wa jeshi walisema kwamba makabiliano yalizuka mchana karibu na kanisa la Our Lady of Fatima katikati mwa jiji, ambapo maelfu ya wakimbizi waliopoteza makai walikuwa wametafuta hifadhi. 
Pasta Paul-Emile Nzale, 76, alikuwa miongoni mwa waliouawa kwenye ghasia hizo karibu na kanisa.
“Mtu hana cha kufanya ila kuhisi huzuni kutokana na mauaji haya. Kwa siku kadhaa sasa kumekuwa na mapigano na vurugu katika eneo karibu na kanisa,” alisema Askofu mkuu Dieudonne Nzapalainga. 
Kanisa hilo lipo karibu na mtaa ambapo wakristo na Waislamu wanaishi. 
Nchi hiyo yenye idadi kubwa wa wakristo imekumbwa na mapigano ya kulipiza kisasi kati ya watu wa dini hizo mbili. Kundi la Wakrsito la Anti-Balaka na lile la Waislamu la Seleka, ambalo ghasia lilikuwa limechukua uongozi wa nchi baada ya mapinduzi ya mwaka jana, yamekuwa yakikabiliana.
Ripoti za awali zilisema angalau watu kumi walikuwa wameshauawa kufikia mchana. 
Baadaye idadi hiyo ilipanda na kufikia watu 15, huku wengine 30 wakijeruhiwa kwenye machafuko hayo.
Takwimu tofauti zilitolewa na vikosi maalumu vya jeshi la kudumisha amani nchini humo, MISCA, ambapo ilisemekana waliofariki ni 20. Taifa hilo linaendelea kuzama katika ghasia za kimbari na kidini.


