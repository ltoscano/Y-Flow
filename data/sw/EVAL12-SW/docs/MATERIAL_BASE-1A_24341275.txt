
Bodi kutekeleza mifumo mipya ya uundaji filamu
NAIROBI BODI ya kudhibiti filamu nchini sasa itasimamia udhibiti wa uundaji filamu na usajili wa mawakala, waundaji, wasambazaji na waonyeshaji filamu.
Akizungumza katika vikao na wanahabari, Afisa Mkuu wa Bodi ya kudhibiti filamu nchini, Bw Ezekiel Mutua alisema kuwa tayari bodi hiyo inanuia kutekeleza mifumo mipya kuanzia mwaka huu.
Kati ya mifumo hiyo ya udhibiti inayonuiwa kutekelezwa ni utoaji leseni ambapo sasa itachukua dakika Na PAULINE ONGAJI kumi pekee kwa leseni kuwa tayari baada ya kutuma maombi na kudhihirishwa huku akidokeza kuwa tayari bodi hiyo imezindua kituo cha kutoa leseni katika afisi ya Idara ya huduma za filamu iliyoko katika barabara ya Mombasa, jijini Nairobi.
Kadhalika maombi ya kurekodi vipindi na filamu yanatarajiwa kuchukua masaa 48 huku ada ya malipo ikisalia sawa na iliyo katika mpangilio wa pili wa sheria za filamu nchini.
“Ada ya filamu zionyeshazo hali halisi ya maisha itasalia kuwa Sh 5, 000 huku filamu kamili na vipindi vionyeshavyo ukweli wa mambo vikigharimu Sh15, 000. Ada ya kila siku ya kurekodi filamu ni 1,000 huku usajili wa shirika la filamu ukigharimu Sh12,000 miongoni mwa mambo mengine,” alisema.
Kadhalika alisema kuwa waundaji filamu wa hapa nchini na kimataifa watatakiwa kulipa ada isiyorejeshwa ya asilimia moja sawa na Sh30,000 huku akidokeza kuwa hakutakuwa na vikwazo vya idadi ya waigizaji wataalamu wanaowasili nchini kwa shughuli za kurekodi filamu. 
Pia alisitiza kuwa Bodi hiyo sasa itakuwa na mamlka ya kudhibiti matangazo ya kibiashara, huku akionya kuwa hatua itachukuliwa dhidi ya wakuu wa mashirika yatakayokiuka masharti ya bodi hii.
“Sasa tutaanza kuwashtaki na kutoa ushahidi dhidi ya maafisa wakuu watendaji wa mashirika ambayo matangazo yao yanaenda kinyume na bodi hii,” aliongeza.
Kadhalika alisema kuwa Bodi hii itashirikiana na Idara ya Polisi kufanikisha matumizi ya bunduki wakati wa unasaji filamu mbali na idara uhamiaji ili kurahisisha utoaji leseni kwa waundaji filamu wa kigeni.


