Membe alivyolainisha Kamati ya Lowassa, Kambi ya Upinzani
Jun 06, 2013

UKIONDOA sokomoko lililotokana na mvutano baina ya Chama cha Demokrasia na Maendeleo (CHADEMA) na Chama cha Wananchi (CUF), kuhusu uhusiano wa vyama vya ughaibuni vyenye kupigia chepuo ndoa za jinsia moja, bajeti ya Wizara ya Mambo ya Nje na Ushirikiano wa Kimataifa, ilipita kiulaini bila kutokea hata mbunge mmoja aliyetaka ‘kutoa shilingi katika mshahara wa waziri’ kama ilivyokua kwa wizara kadhaa.

Bajeti hiyo ilivuta hisia za watu wengi kutokana na siasa za makundi ndani ya Chama cha Mapinduzi (CCM) ikijulikana dhahiri kwamba wahusika katika siasa hizo kuwa katika pande mbili muhimu katika mchakato wa bajeti ya Wizara ya Mambo ya Nje na Ushirikiano wa Kimataifa, yaani Waziri wa wizara hiyo Bernard Membe na Mwenyekiti wa Kamati ya Bunge ya Mambo ya Nje, Edward Lowassa.
Ilitarajiwa kuwapo msuguano mkali katika kupitisha bajeti hiyo na wengine walidiriki kubashiri kwamba itakwamishwa na sababu kubwa ikihisiwa kwamba kamati ya Mambo ya Nje, chini ya Edward Lowassa, isingeachia bajeti hiyo kupita kirahisi, lakini kinyume chake, mjadala wake haukuwa na mvutano na waliochangia walitoa zaidi ushauri.

Ni dhahiri kwamba haikuwa kazi rahisi kwa Waziri Membe, Naibu Mahadhi Juma Maalim, Katibu Mkuu John Haule, Naibu Katibu Mkuu Balozi Rajabu Gamaha, Wakurugenzi, Mabalozi na Wafanyakazi wa Wizara hiyo kwani ndani na nje ya nchi kuna changamoto nyingi.
Mbali ya changamoto zilizopo ndani ya wizara hiyo nyeti, hisia za kuwapo uzito wa kupita kwa bajeti hiyo zilitokana hasa na ukweli kwamba Membe anatajwa kuwa na nia ya kuwania urais mwaka 2015 huku Lowassa naye akiwa anatajwa kutaka kumrithi Rais Jakaya Kikwete.
Hata hivyo, Lowassa mwenyewe hakusimama kusoma hotuba hiyo ya Kamati na badala yake ilisomwa na mjumbe wa kamati hiyo, Mbunge wa Kondoa Kusini, Juma Nkamia, ambaye hata hivyo hakuonekana alipoitwa kuzungumza wakati wa kupitia vifungu vya bajeti hiyo, eneo alilotarajiwa kutumia kushika vifungu ama kuzuia mshahara wa waziri.
Kama ilivyokuwa mwaka jana, Mbunge wa Kilindi, Beatrice Shelukindo (CCM), naye mchango wake kwa bajeti ya Wizara ya Mambo ya Nje na Ushirikiano wa Kimataifa, ulibadili mwelekeo kutokana na kuchangia kwa kutoa ushauri na kupongeza katika maeneo stahiki.
Kilichowagusa wengi ni majibu ya Waziri Membe na Naibu wake Mahadhi ambao kwa kiasi kikubwa walionekana kujiamini kupita kiasi katika kuwasilisha majibu yao kwa wabunge na zaidi ni jinsi Waziri alivyoepuka kufanya mashambulizi ya kisiasa kwa wapinzani zaidi ya kuwatania kwamba ataendelea kuwapo na watakutana mwaka 2015.
Majibu yaliyovuta hisia ni kuhusiana na msimamo wa serikali ya Tanzania kutoiomba radhi Rwanda, kutokana na kauli ya Rais Kikwete, alipotoa ushauri kwa nchi hiyo ya Afrika Mashariki kufanya mazungumzo na vikundi vya waasi nchini humo.
Waziri Membe hakuuma maneno katika kutamka wazi kwamba ushauri uliotolewa na Rais Kikwete, ni sahihi na kwamba Wanyarwanda wana uamuzi wa kuupokea ama kuukataa lakini si kutaka waombwe radhi.
Hata hoja iliyoonekana kama ya kuitikisa wizara kuhusiana na kutakiwa na kamati kupelekwa kwa wakaguzi kutoka ofisi ya Mdhibiti na Mkaguzi Mkuu wa Serikali (CAG), wizara ilijibu kwa ufupi kwamba imepokea na “inaahidi kuifanyia kazi kwa kushirikiana na ofisi ya Mdhibiti na Mkaguzi Mkuu wa Serikali.”
Hoja iliyoonekana kama ni tishio kwa wizara ilihusu kile kilichoaminiwa kwamba kuna kiwanja cha serikali Dubai, hoja iliyojibiwa kwa ufupi sana na Naibu Waziri kwa kusema, “serikali haina kiwanja chochote Dubai,” na hivyo kuiua moja kwa moja hoja hiyo, iliyowasilishwa kama tuhuma.
Tuhuma nyingine alizojibu Waziri Membe ni zile zilizohusisha tuhuma za upotevu wa fedha za safari za Rais Sh bilioni 3.5, akisema kwamba hakuna hata senti moja iliyopotea kati ya fedha hizo.
“Suala hili lilichunguzwa na vyombo mbalimbali na kugundulika kwamba hakuna wizi wa fedha uliotokea, isipokua kanuni na taratibu za fedha ndiyo zilikiukwa,” alisema Membe, akielezea kwamba mchakato wa fedha hizo ulifanywa wakati yeye, Naibu wake na Katibu Mkuu wakiwa safarini na waliporudi waliamuru uchunguzi kufanyika.
Alisema kati ya watumishi 11 waliotuhumiwa, watumishi 10 wamechukuliwa hatua za kinidhamu na mtumishi mmoja hakupatikana na hatia yoyote. Alisema kati ya hatua hizo, ni pamoja na kuvuliwa hadhi, kushushwa vyeo na ngazi za mshahara, pamoja na kubadilishiwa vituo vya kazi kwa baadhi ya watumishi waliotuhumiwa.
Awali akiwasilisha bajeti yake, Waziri Membe alisema Wizara imeendelea kuratibu uhamasishaji na ushirikishwaji wa Wa tanzania waishio nje ya nchi (Diaspora) kuchangia maendeleo ya nchi. Alisema kama ilivyo katika nchi nyingine, suala la watu wenye asili ya nchi hii waishio ughaibuni litaangaliwa katika muktadha wa Uhamiaji na Maendeleo (Migration and Development).


