
Mke avunja mguu wa mume mzembe
Na KIMANI wa NJUGUNA
JOMBI wa hapa anauguza majeraha baada ya mkewe kumvunja mguu kwa sababu ya uzembe.
Kalameni huyo alikuwa anafanya kazi ya udereva katika kampuni moja ya mawasiliano mjini Nairobi.
“Hata hivyo, kwa sababu ya kile ambacho wakubwa wake kazini walitaja kama tabia ya kucheza na kazi, jamaa alipigwa kalamu,” akasema mdokezi wetu.
Ajabu ni kwamba baada ya kumwaga unga, kalameni hakutafuta ajira. Badala yake, alishinda siku nzima akihangaikia kileo magweni.
Hii ni kwa sababu pamoja na kuwa mlevi, jamaa alikuwa mzembe kupindukia.
Kulingana na mdokezi, ni uzembe huo uliomletea kalameni balaa ambayo hatasahau maishani mwake.
Siku ya kisanga, mkewe aliondoka na kuelekea sokoni baada ya shughuli zake za kinyumbani na kumuacha kalameni akiendelea kulala. Kizaazaa kilitokea ilipofika mwendo saa kumi na mbili jioni mama watoto aliporejea kutoka sokoni. 
Karibu mama huyo azirai alipogundua kuwa ng’ombe walikuwa wamevunja zizi na kutoweka.
Isitoshe, ng’ombe hao walikuwa wamevamia shamba na kusababisha uharibifu mkubwa wa mimea.
Kilichomfanya mama huyo kupandwa na hasira zaidi ni kugundua ykuwa wakati huo wote mumewe alikuwa akitazama “AfroSinema” kwenye runinga.
Akiwaka kwa hasira, mama aliingia ndani ya nyumba na kumkabili mumewe.
“Yaani boma hii ina mwanamume mzima kama wewe, halafu ng’ombe wanavunja zizi na kutoroka na huwezi fanya lolote. Wewe ni mwanamume sampuli gani kweli,” akafoka mama huyo kwa hasira.
“Wewe unastahili kupatiwa funzo uwe ukilikumbuka maishani,” akasema mama huyo na kuchukua kipande cha chuma na kumgonga mumewe mguuni bila kujali na kuuvunja mara moja.
Kilio cha kalameni kilivutia majirani ambao walifika na kumnusuru. Mmoja wao alimkimbiza hospitalini ili kupata matibabu huku mkewe akienda kusaka ng’ombe wake.
Haijafahamika kama jamaa akipona atarudiana na mkewe ama atamtimua kwa majeraha aliyomweka.


