
Tusker wapokezwa jabali Stima
TUSKER FC ina kabarua kigumu kwenye duru ya pili ya michuano ya kuwania taji la GOtv Shield baada ya kukutanishwa na Western Stima.
Mabingwa watetezi wa taji hilo, AFC Leopards pamoja na mahasimu wao wakuu, Gor Mahia watajumuishwa katika hatua itakayofuata baada ya mechi za duru hiyo ya pili.
Kwenye droo ya mechi hizo iliyofanyika jana katika uwanja wa kitaifa wa Nyayo, Chemelil Sugar itakabiliana na Thika United huku Bandari ikisafiri nje kupambana na Busia United.
Mathare United wana kizingiti kikubwa mbele yao watakapokutana na Bidco United inayopokea mafunzo ya kocha Sammy ‘Pumzo’ Omollo.
Jumla ya timu 10 zikiwemo Ulinzi Stars na Shabana zimepewa tiketi ya moja kwa moja (bye) ya kufuzu kwa duru nyingine bila kugusa mpira.
Timu nyingine zilizofaidika kufuzu kwa hatua hii ni Kericho Zoo, Finlays, Ulinzi Warriors, Stima Inter City, Administration Police, Nairobi Stima, Muhoroni na Wazito ya Nairobi University.
-F MAINGI na J ASHIHUNDU


