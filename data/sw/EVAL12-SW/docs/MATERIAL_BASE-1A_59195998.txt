
Hali ya uchumi wa kaunti nyingi nchini haijaimarika
TAKRIBAN miaka miwili sasa baada ya kutekelezwa kwa mfumo wa serikali za ugatuzi humu nchini, ni kaunti chache ambazo zimeanza kushuhudia kuimarika kwa uchumi wao.
Ripoti ya Kutathmini Hali ya Uchumi nchini ya mwaka wa 2014 ilibainisha kuwa zaidi ya nusu ya Wakenya wanaishi katika hali ya umaskini.
Ripoti hiyo ilionyesha kuwa kaunti ya Kakamega inaongoza kwa kuwa na idadi kubwa ya watu ambao ni maskini nchini kwa asilimia 4.8.
Kaunti nyingine ambazo zinachangia pakubwa katika kiwango cha umaskini ni Mandera (4.69), Turkana (4.13), Nairobi (3.94) na Bungoma kwa asilimia 3.79.
Kaunti zilizo na watu wachache ambao ni maskini ni Lamu (0.2), Isiolo (0.73), Kirinyaga (0.79), Taita Taveta (0.82) na Tharaka Nithi (0.87).
Ripoti hiyo ilisema kuwa kaunti ambayo ina idadi kubwa ya watu pia ina watu wengi ambao wanaishi katika maisha ya umaskini.
Kulingana na mwenyekiti wa Muungano wa Mashirika ya Kijamii nchini Morris Odhiambo asilimia kubwa ya kaunti hazijapiga hatua kimaendeleo kutokana na mizozo ya mara kwa mara miongoni mwa viongozi wa kaunti, kutoshirikisha raia katika miradi ya maendeleo na ufisadi. 
Na LEONARD ONYANGO


