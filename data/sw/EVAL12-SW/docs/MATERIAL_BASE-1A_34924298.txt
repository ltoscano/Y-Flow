
Mizoga ya nyumbu yawafikisha kortini

Imeandikwa na Samson Chacha, Tarime

Imechapishwa: 20 Septemba 2016

WAKAZI sita wa vijiji vya Karagatonga, Gibaso, Kenyambi na Masurura katika Tarafa ya Ingwe wilayani Tarime mkoani Mara wamefikishwa katika Mahakama ya wilaya ya Tarime wakituhumiwa kukamatwa na nyara za serikali zenye thamani ya Sh milioni mbili.

Watuhumiwa hao ni Mseti Maginga (39), Kitare Mohabe (30), Petro Ture (35), Paulo Mtundi (35), Chacha Mseti (19) na Chacha Nyangi (41), wanaotuhumiwa kukamatwa na nyara za serikali na mizoga ya nyumbu kikiwemo kichwa na miguu vyenye thamani ya Sh 2,098,400 ndani ya Hifadhi ya Wanyama Daraja 3 Serengeti. 
Wakisomewa mashitaka hayo juzi katika kesi ya Uhujumu Uchumi Namba 42 ya 2016 mbele ya Hakimu Mkazi wa Wilaya ya Tarime, Marther Mpaze, Mwanasheria wa Serikali Kitengo cha Wanyamapori, Shukran Msuya alidai watuhumiwa hao kati ya Septemba 16 na 18, mwaka huu walikutwa na mizoga miwili ya nyama ya nyumbu, kichwa na miguu vyote vyenye thamani ya Sh 2,098,400.
Watuhumiwa wote walikana mashitaka hayo ya kupatikana na nyara hizo ambazo zililetwa mahakamani hapo kama kielelezo na kuomba dhamana, ambayo baadhi walishindwa kutimiza masharti ya dhamana ya kuwa na wadhamini wawili wenye mali isiyohamishika na kupelekwa mahabusu hadi Oktoba 3, wakati kesi itakapotajwa tena.


