

Vigogo Arusha kortini

Imeandikwa na Veronica Mheta, Arusha

Imechapishwa: 23 Septemba 2016

NAIBU Meya wa zamani wa jiji la Arusha kupitia Chama cha Demokrasia na Maendeleo (Chadema) na Diwani wa Daraja Mbili kwa sasa Prosper Msofe pamoja na Ofisa Mtendaji wa Kata ya Daraja Mbili, Modestus Lupogo wamefikishwa mahakamani na kusomewa mashitaka matatu. 

Watuhumiwa hao wanadaiwa kujipatia Sh milioni nane kwa njia ya udanganyifu ambazo ni fedha za umma zilizokuwa zitumika katika mradi wa maji.
Akisoma mashitaka hayo jana mbele ya Hakimu Mkazi Mfawidhi Augustine Rwizile, Wakili wa Taasisi ya Kuzuia na Kupambana na Rushwa (Takukuru) Monica Kijazi alisema watuhumiwa hao walifanya makosa hayo kati ya Oktoba na Novemba Mwaka 2013.
Monica alidai mtuhumiwa Lipogo akiwa Ofisa mtendaji wa Kata anatuhumiwa kuwasilisha nyaraka za uongo akionesha bajeti ya mapato na matumizi katika kipindi cha Oktoba na Desemba 2013.
Alidai katika taarifa hiyo mtuhumiwa huyo alionesha Sh milioni nane zimetumika katika mradi wa maji katika mtaa wa Alinyanya na Sanare Kata ya Daraja Mbili.
Wakili Monica aliwasomea kosa la pili watuhumiwa wote akidai kuwa kwa pamoja wanadaiwa kushiriki kutenda kosa la ubadhilrfu wa fedha za umma kinyume na kifungu cha 32 cha Sheria za Kupambana na Kuzuia Rushwa.
Akisoma kosa la tatu linalowakabili watuhumiwa wote Wakili Monica alidai wanakabiliwa na tuhuma za ubadhirifu wa kufanya matumizi yao na si yaliyokuwa yamekusudiwa katika fedha za umma ambapo walijipatia fedha Sh milioni nane kwa kupitia nafasi walizokuwa nazo.
Katika kesi hiyo watuhumiwa wote wawili walikana makosa yao na kupata dhamana ambapo kesi hiyo iliahirishwa hadi Oktoba 10, mwaka huu kwa ajili ya kusomewa maelezo ya awali.


