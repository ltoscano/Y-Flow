
DC kachapa walimu viboko, kafukuzwa kazi, ndiyo basi!
May 31, 2012

TUKIO la aliyekuwa Mkuu wa Wilaya ya Bukoba, Albert Mnali kuchapa walimu viboko limekuwa gumzo kubwa tangu lilipotokea. Ni gumzo kwa sababu ni tukio jipya kutokea katika Tanzania huru.
Adhabu aliyopewa Mkuu huyo ya kufukuzwa kazi imepokewa kwa shangwe na watu wengi. Hata hivyo, ni vyema kuchambua tukio hilo kwa mtazamo mpana na wenye mwelekeo wa kuchambua mfumo mzima wa elimu na utendaji kazi wa nchi hii.
Tukubaliane kwamba kuna malalamiko mengi miongoni mwa Wa tanzania kwamba utendaji kazi katika ngazi mbalimbali umekuwa wa kusikitisha. Watu wanalalamikia namna ambavyo watumishi hawakai maofisini kutwa wakizurura mitaani saa za kazi. Wakiwa kazini hawafanyi kazi zao kwa ufanisi. Ni mchezo mbaya na unaorudisha kwa kiasi kikubwa, maendeleo ya Tanzania nyuma. Na kwa mtaji huo hatuwezi kufika popote! 
Tukirudi kwa walimu waliochapwa viboko, utaanza kujiuliza maswali mengi na kuyatafutia majibu. Kwa mfano, utajiuliza: Mkuu wa Wilaya alitakiwa kumchapa nani viboko? Yeye alitakiwa kuchapwa na nani kwa kuwa naye huwa hatimizi wajibu wake kikamilifu? Nani anatakiwa kuwachapa viboko Mawaziri, Wakuu wa Mikoa na Viongozi wengine ambao hawawezi kuonyesha wanachofanya?
Nani wa kuwachapa viboko Wabunge ambao hawahudhurii vikao vya Bunge wakiwa mitaani au nje ya Jengo la Bunge wakipiga soga? Nani awachape Naibu Mawaziri wote viboko kwa kushindwa kuhudhuria kikao cha Bunge hadi Naibu Spika akaahirisha kikao katika Bunge lililopita? Mlolongo ni mrefu. 
Katika hali ya kuchelewa au kutofika shuleni walimu waliochapwa viboko, kuna watu ambao wanasimamia utendaji kazi wa walimu. Je, Mkuu wa Wilaya alisoma taarifa ya Mwalimu Mkuu kuhusu walimu hao?
Je, Mratibu Kata alikwisha kutoa taarifa ya ufundishaji mbovu wa walimu? Je, Wakaguzi wa Wilaya wa Elimu wanasemaje? Afisa Elimu wa Wilaya alikwisha mtaarifu Mkurugenzi wake kuhusu hali hiyo isiyoridhisha ya ufundishaji?
Maswali ni mengi. Wote niliowataja hapo wanastahili fimbo hata kama si ya mti.
Wanastahili kuwajibika kwa namna moja au nyingine. Mfumo mzima ni mbovu kwa sababu ungekuwa unafanya kazi, tusingeona walimu wakichelewa kufika shule au kutofundisha.
Watu wote hao wanapata mishahara ya Serikali kwa fedha zinazotokana na kodi ya wananchi. Mratibu kata pengine ana pikipiki ya kupita shuleni na kuratibu ufundishaji katika shule za kata yake. Afisa elimu na wakaguzi wanatakiwa kukagua kujiridhisha kama mafunzo yanatolewa kikamilifu. Kutokufanya kazi kwa mfumo mzima ndiyo matokeo hayo ya mlinzi wa amani wa wilaya kuamuru watu wazima wachapwe viboko.
Wengi wamefurahia adhabu ya Mkuu wa Wilaya. Wengine wanasema haitoshi apelekwe mahakamani na wanaombea afungwe. Atafukuzwa, atapelekwa mahakamani na atafungwa. Tutakuwa tumetatua tatizo la mfumo usiofanya kazi katika kila ngazi? Tatizo ni kubwa kuliko kufukazana kazi. Ni kubwa kuliko kupelekana mahakamani. Ndiyo DC kakosea sana . Kakiuka haki za binadamu. lakini walimu wasipofundisha kikamilifu pia wanakiuka haki za mtoto kupata elimu inayostahili. Tatizo ni kwamba DC hakufuata taratibu za utoaji adhabu kwa watumishi wa Serikali! Tufuate mlolongo wote huu ili tupate kiini cha tatizo la mfumo wetu kutofanya kazi. Waswahili wanasema hakuna upumbavu ulio mtupu. Pamoja na kosa kubwa sana alilofanya mzee huyu, litupe mwanga wa kufanya tathmini ya utendaji kazi wetu.
Tuchukulie mfano kwamba walimu hawafundishi vizuri kwa ajili ya hasira ya kuwa na maslahi duni au kutothaminiwa. Wamekata tamaa na wanafanya kazi nyingine za kuongeza kipato, kazi yao ya ualimu inakuwa kipaumbele cha pili. Alaumiwe nani? Serikali kwa kutowajali?
Ulaumiwe mfumo mbaya wa uchumi ambao hauzalishi vya kutosha kupata rasilimali za kulipana vizuri? Wakati tukisema rasilimali zetu ni chache, bado kuna watu wanaoishi katika anasa za ajabu kwa kutumia fedha za umma. 
Walimu wanalalamika mitaala imebadilishwa bila kuwapo na vitabu vya kutosha tangu mwaka 2007. Hali hiyo inawakatisha tamaa. Wanalalamika pia kwamba sasa hivi hamu ya kufundisha imepotea kabisa kwa kuwa nidhamu kwa wanafunzi imeshuka kwa vile wamekatazwa kabisa kutoa adhabu kwa wanafunzi.
Wamekatazwa kutumia kiboko bila kupewa mbinu nyingine za kuhakikisha kwamba wanafunzi wanakuwa na nidhamu. Maamuzi ya kubadili mitaala na kutokutoa mwongozo mzuri wa kuhakikisha wanafunzi wanakuwa na nidhamu baada ya kuondoa adhabu ya viboko umewafanya walimu washindwe kuwa na mwelekeo mzuri wa ufundishaji.
Kama huwezi kumdhibiti unayemfundisha unakata tamaa. Wanafunzi wanachagua kuingia darasani au kutokuingia. Wanajua mwalimu hawezi kumfanya kitu.
Akiingia darasani anachagua kusikiliza au kutokusikiliza. Mwalimu hana ubavu wa kumwadhibu. Mwalimu anakata tamaa. Anachelewa au hafiki kazini.
Lakini kama mwalimu amekubali kazi kwa mkataba uliopo ambao una masilahi duni hana uchaguzi. Inabidi aendelee kupigania masilahi yake huku akifanya kazi katika mazingira hayo wakati mapambano yanaendelea. Inabidi kuendelea kufanya kazi katika mazingira hayo mpaka yabadilike, ama kwa mapambano au wakati ufike maslahi yaboreshwe. Haitoshi kukata tamaa na kutokufundisha kwa kulalamikia maslahi duni wakati inahesabika uko shuleni. Ni afadhali ijulikane wazi kwamba umekataa kusaini mkataba kuliko kufanya nusunusu huku taifa likidhani kuna mwalimu mahali fulani kumbe ni mwalimu picha.
Mfumo mzima wa utendaji kazi inabidi uangaliwe kwa mtazamo mpana zaidi. Si kwa walimu tu. Wabunge inabidi wakae kwenye vikao ambavyo vinalipiwa kwa kodi ya wananchi. Mawaziri wahudhurie vikao ipasavyo. Wakuu wa Mikoa, Wilaya, Wakurugenzi wa Halmashauri zote wachape kazi kwa umahiri. Wafanyakazi kila mahali wawajibike ipasavyo.
Kama masilahi ni duni yapiganiwe yaongezeke. Lakini maslahi yapiganiwe wakati kazi zinachapwa. Bila kuzalisha zaidi fedha za kuongeza maslahi zitatoka wapi?
Yakishindikana ni bora kuondoka kuliko kugeresha kwamba unafanya kazi kumbe hakuna kinachoendelea.
Viboko vya bwana DC viwe ni chachu ya kuchambua mfumo wetu wa utendaji kazi katika ngazi zote. Tukichambua vizuri, kila Mtanzania inabidi achapwe viboko ofisini kwa utendaji mbovu usioridhisha.
Tuchambue viboko vya DC kwa mtazamo mpana. Kuachishwa kazi au kupelekwa mahakamani hakutatatua tatizo la utendaji mbovu. Kama hufanyi kazi kwa ukamilifu unakula bure. Hii ni kinyume kabisa. Kujitathimini ndio msingi mzuri utakaotufanya tusonge mbele. Tujue cha kufanya na hatua ya kuchukua. Tuchape kazi, tuache majungu.
Maneno ya kila siku hayajabadilisha utendaji kazi mbovu wa Wa tanzania. Tufanye nini? Tujadiliane, kwa tabia hii tuliyo nayo ya utendaji kazi, hatutafika popote. Tutaishia kulaumiana tu!


