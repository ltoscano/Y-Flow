
MBUNGE CHADEMA AWEKWA RUMANDE
Na Jovither
Kaijage,
Mbunge wa Jimbo la Ukerewe kwa tiketi ya
CHADEMA, Salvatory Machemli, amefutiwa dhamana mahakama kutokana na wadhamini
wake waliokuwa wamemdhamini kukosa sifa, huku yeye akishindwa kuhudhuria
mahakamani katika kesi ya uchochezi inayomkabili ilipotajwa
. Uamuzi huo
ulitolewa jana na Hakimu Mkazi Mfawidhi wa Mahakama ya Wilaya Ukerewe, Faustine
Kishenyi, baada ya upande wa mashtaka kuomba mshtakiwa afutiwe dhamana. Hakimu
aliagiza mbunge huyo apelekwe gerezani siku 14 na baada ya hapo ndipo mambo
mengine yaweze kuendelea.

Mbali ya
kufutiwa dhamana pia mbunge huyo ametakiwa kuwasilisha vitambulisho vyake kituo
cha polisi na hatakiwi kutoka nje ya wilaya hiyo bila kibali cha mahakama.Mahakama
imelazimika kuchukua hatua hiyo baada ya mshtakiwa huyo na wadhamini wake
watatu kushindwa kufika mahakamani tarehe ambayo kesi hiyo ilipangwa na
mahakama. Akifafanua
zaidi, hakimu huyo alisema mbali ya mshtakiwa kutofika mahakamani, pia
wadhamini wake watatu wamepoteza sifa, hivyo udhamini wao umefutwa. 

Mwendesha
Mashitaka wa Polisi Inspekta, Samweli Onyango, alisema mshtakiwa kwa makusudi
amekuwa akishindwa kufika mahakamani zaidi ya mara tano bila kutoa taarifa
wakati kesi yake ikitajwa.

Mwishoni mwa mwezi uliopita hakimu
alimwamuru mmoja wa wadhamini wake, Max Mhogo, awekwe rumande kwa siku saba
tangu Oktoba 23 hadi 30 mwaka huu, alitakiwa kufika mahakamani hapo jana na
mshtakiwa pamoja na wadhamini wenzake. Mhongo alitekeleza amri hiyo ya mahakama
Katika utetezi wake Machemli kuhusiana
na sababu za kutohudhuria kesi, alisema ameshindwa kufika mahakamani kama
ilivyopangwa kwa sababu ya tarehe ya kesi yake kuangukia ratiba za vikao vya
Bunge.

Katika kesi yake jana mashahidi wawili
wa upande wa Jamhuri ambao ni aliyekuwa Mkuu wa Polisi wa Wilaya ya Ukerewe,
Japhet Lusingu na Koplo Juma walitoa ushahidi wao.
Kesi
hiyo iliahirishwa hadi Novemba 20, mwaka huu ambapo mashahidi wengine watatu wa
upande wa Jamhuri wataendelea kutoa ushahidi wao. Habari ambazo gazeti hili
lilipata wakati linaenda mtamboni zinaeleza kuwa juhudi za kumwekea dhamana
mbunge huyo zilikwama kutokana na wadhamini wake kushindwa kuwasilisha hati ya
nyumba na badala yake kutoa mali kauli.


