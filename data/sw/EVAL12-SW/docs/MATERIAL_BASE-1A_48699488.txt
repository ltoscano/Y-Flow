
Ukanda wa uchumi Morogoro kugharimu Sh140 bilioni
Lilian Lucas, Mwananchi mwananchipapers@mwananchi.co.tz
Morogoro. Waziri wa Viwanda, Biashara na Uwekezaji, Charles Mwijage amezindua mradi wa ujenzi wa Ukanda Maalumu wa Uchumi unaoitwa kama Star City, Tungi, Morogoro. 
Mradi huo unaotekelezwa na Kampuni ya Star Infrastructure Development (T) Limited (SIDTL)
ya Singapore utafanyika kwa awamu tatu na utagharimu Sh140 bilioni kwa awamu ya kwanza pekee.
Akizungumza juzi katika hafla fupi ya uzinduzi wa ujenzi huo, Waziri Mwijage alisema mradi huo ni muendelezo wa jitihada za Serikali katika kuimarisha uchumi wa viwanda nchini na kuongeza ajira zaidi kwa vijana.
‘‘Mradi huu mbali na kuhusisha ujenzi wa nyumba za makazi na biashara, pia utahusisha ujenzi wa viwanda vitakavyoongeza maelfu ya ajira kwa vijana wetu,’’ alisema.
Mkurugenzi Mkuu wa Mamlaka ya Ukanda Maalumu wa Uwekezaji (EPZA) nchini Joseph Simbakalia alisema mradi huo utarejesha hadhi ya mkoa wa Morogoro uliowai kusifika kwa uwapo wa viwanda vingi.
Mwenyekiti wa kampuni ya SIDTL, Yogesh Maneck alisema mradi huo unahusisha eneo la ukubwa wa hekta 275,000.


