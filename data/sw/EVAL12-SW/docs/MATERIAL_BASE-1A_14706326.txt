
Nkaissery aidhinishwa kuwa waziri
MBUNGE wa Kajiado ya Kati Meja jenarali Mstaafu Joseph Nkaissery, aliidhinishwa na bunge jana kuwa Waziri wa Usalama wa Ndani.
Bw Nkaissery, ambaye alipendekezwa na rais Uhuru Kenyatta mwanzoni mwa mwezi huu, sasa atasubiri kuteuliwa rasmi ambapo atatarajiwa kujiuzulu wadhifa wake wa ubunge. 
Wabunge walipiga kura mara mbili baada ya kura ya kielektroniki kukataliwa na wabunge wa muungano wa Cord. Mara ya kwanza kura ya kielektroniki ilionyesha kuwa, wabunge 145 walimkubali na 69 wakamkataa kati ya 234 waliokuwa bungeni wakati huo.
Kupitia Bw Nyenze, wabunge hao wa Cord walipendekeza kura ya kuandika kwa mkono.
Akichangia hoja ya kumwidhinisha, kiongozi wa wachache bungeni, Bw Francis Nyenze alisema kwamba, mbunge huyo wa Kajiado ya Kati ana uzoefu mkubwa.
“Jenerali Nkaissery ana ujuzi wa miaka thelathini. Amekuwa jeshini kati ya 1972 na 2002. Katika kipindi hicho alifanya mengi ikiwemo kuwa mshauri maalum wa masuala ya kijeshi kwa shirika la IGGAD wakati wa kujadili Amani Sudan Kusini. Anafaa kupewa kazi hii,” akasema.
Bw Nyenze hata hivyo, alisema kwamba Jenerali Nkaissery anapaswa kutekeleza mambo kadhaa ambayo yataimarisha usalama nchini.
Alisema kwa mfano, maafisa wa polisi wanalipwa mshahara mdogo mno, jambo linalowafanya wahongwe na wahalifu na magaidi.
“Niliwahi kuona stakabadhi za mishahara ya polisi wa Utawala, Polisi wa Kawaida na wale wa Magereza. Nimegundua kwamba, wanaanza kwa mshahara wa Sh18,000 na malipo ya nyumba ya Sh2,000. Kweli afisa kama huyo akipewa hongo atakataa kuwaruhusu wahalifu kuendelea na shughuli zao?” akauliza.
Mbunge huyo wa Kitui Magharibi, alisema njia pekee ya kumaliza ufisadi na uhalifu ni kuwapa maafisa wa polisi mshahara mzuri, na wala si kuwa na sharia zinazoweza “kurejesha ukiukaji wa haki za binadamu.” Aidha, alisema ingawa anamtaka Jenerali Nkaissery ateuliwe kuwa waziri wa Usalama, alimshauri akabiliane na mtindo wa sasa ambapo maafisa wa usalama wanajiingiza katika masuala ya siasa.
“Lazima akipewa hii kazi, azingatie kifungu cha 239 cha katiba kuhusu polisi kutojihusisha na masuala ya siasa,” akasema.
Mbunge wa Nandi Bw Charles Keter alisimama kwa hoja ya nidhamu na kumtaka Spika aulize swali, ili wabunge watoe uamuzi wao.
“Bw Spika, naona wabunge wote wanaonekana wako tayari kufanya uamuzi kuhusu jambo hili. Kwa nini usiulize swali,” akasema.
Spika alipouliza swali, ilionekana waliounga mkono walikuwa wengi, lakini Bw Nyenze akataka kupigwe kura.
Jenerali Nkaissery alipendekezwa na Rais Uhuru Kenyatta wiki mbili zilizopita pale Inspekta jenerali wa Polisi David Kimaiyo na aliyekuwa waziri wa Usalama Joseph Ole Lenku alipotimuliwa.
Bw Lenku alikashifiwa na Wakenya na viongozi wa siasa, hasa wa Muungano wa Cord kwa kuendelea kuzorota kwa usalama nchini. Siku ambapo Bw Lenku alifutwa kazi, watu 36 walikuwa wameuawa katika kaunti ya Mandera.


