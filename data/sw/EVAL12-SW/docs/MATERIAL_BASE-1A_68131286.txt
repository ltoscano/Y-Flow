Profesa Baregu amgomea Slaa
May 02, 2013

“If I’m told to choose between my party and my country, I will choose my country”
MJUMBE wa Kamati Kuu ya Chama cha Demokrasia na Maendeleo (CHADEMA), Profesa Mwesiga Baregu, amekataa kata kata wito wa chama chake wa kumtaka ajitoe ndani ya Tume ya Mabadiliko ya Katiba, huku yeye akiweka msimamo wake wazi kwamba Tanzania ni mhimu zaidi kwake kuliko chama chake hicho.
Habari zilizopatikana na kuthibitishwa Profesa Baregu, zinasema Katibu Mkuu wa chama hicho, Dk Wilbroad Slaa, alimwita msomi huyo ambaye ni Mjumbe wa Tume ya Mabadiliko ya Katiba, akimtaka ajitoe ndani ya Tume hiyo kwa sababu za kisiasa kwa madai kwamba Chama cha Mapinduzi (CCM) kimeuteka mchakato huo.
Profesa Baregu anaelezwa kumjibu Dk Slaa kwa kutumia maneno ya Kiingereza, akisema: “If I told to choose between my country and my party (CHADEMA), I will choose my country,” akiwa na maana kwamba kama angetakiwa kuchagua kimoja kati ya nchi yake na chama chake cha CHADEMA, angechagua nchi yake kwanza.
Akizungumza na Raia Mwema juzi Jumatatu jijini Dar es Salaam, Profesa Baregu amekiri kutoa msimamo huo Katibu Mkuu wake, Dk Slaa, pamoja na chama chake cha CHADEMA, akisema viongozi wenzake hao wanapaswa kujishauri mara mbili mbili kabla ya kuchukua uamuzi huo wa kujitoa ikizingatiwa kwamba tangu mwanzo chama hicho ndicho kilichoasisi suala zima la Tanzania kuwa na Katiba Mpya tofauti na hii ya sasa.
Itakumbukwa kwamba CHADEMA, kupitia kwa Mwenyekiti wake, Freeman Mbowe, wakati akiwasilisha hotuba mbadala ya kambi rasmi ya upinzani kwa Ofisi ya Waziri Mkuu, ilitangaza kujitoa katika mchakato wa mabadiliko ya Katiba, akitaja sababu kadhaa, zikiwamo za mchakato mzima huo kutekwa na CCM na lakini pia kwamba wajumbe wa Tume hiyo hawana weledi wa kutosha kufanya kazi hiyo.
“Ni kweli, niliitwa na Katibu Mkuu (Dk Slaa), akaniambia Kamati Kuu ya chama chetu imeazimia kwamba chama hakiridhishwi na mchakato mzima wa kutunga Katiba mpya, na kwa hiyo akaniambia chama kimeagiza nijitoe ndani ya Tume ya Mabadiliko ya Katiba. Akaniambia Kamati Kuu imeamua mambo mawili; kwanza kijitoe na pili, kikishakujitoa kianzishe kampeni ya nchi nzima kuwahamasisha wananchi nao wasusie mchakato huo,” anasema Profesa Baregu katika mahojiano maalum na Raia Mwema.
Anasema aliomba kujulishwa rasmi maamuzi hayo ya CC kwa maandishi, ili ajue atachukua uamuzi gani lakini hadi anafanya mahojiano na Raia Mwema hakuwa amepata majibu, huku akisema kwamba kwa maoni yake kama kweli yalikua ni mamuzi ya kikao, basi Kamati Kuu itakua ilifanya makosa kufikia uamuzi wa kujitoa bila kumshirikisha.
“Kwanini? Mimi tangu mwanzo kabisa sikuona kama suala hili la kuandikwa kwa Katiba mpya ni suala la mapambano kwa sababu kubwa moja kwamba CHADEMA ndiyo mwasisi wa mabadiliko haya ya Katiba. Mimi nilikuwa Meneja wa Kampeni za Uchaguzi Mkuu wa 2010 na nilishiriki kuandika Ilani ya uchaguzi, na hili la kutaka Katiba mpya lilikuwemo ndani ya Ilani yetu.
“Wakati ule wenzetu (CCM) waliweka msimamo wao wakisema hakuna sababu ya kuwa na Katiba mpya, iliyopo inatosha, lakini baadaye Serikali ikaona ipo haja ya kuwa na Katiba mpya inayokidhi mahitaji ya sasa na yajayo. Muswada ukapelekwa bungeni, wabunge wa upinzani wakasusa na kutoka nje. CHADEMA tukapewa fursa ya kwenda Ikulu kuonana na Rais kwa siku mbili mfululizo na karibu mapendekezo yetu yote yakakubaliwa. 
“Muswada ukarudishwa bungeni upya, sheria ikafanyiwa marekebisho na kukubaliwa na wabunge wa kambi ya upinzani. Sasa leo hii, wabunge wale wale waliokubali, wanataka kukataa mchakato wa Katiba unaoendeshwa kwa mujibu wa sheria waliyoipitisha wao wenyewe…kwa maoni yangu, hadi sasa sijaona matatizo ya mchakato, yawe ya maandishi au ya malengo ya kisheria. Kama ningekuwa nimeona tatizo, nisingekuwamo humu, ningejitoa. Tunatengeneza Katiba ya Wa tanzania wote, si Katiba ya chama fulani.


