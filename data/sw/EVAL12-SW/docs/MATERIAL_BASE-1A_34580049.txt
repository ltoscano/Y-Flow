
Mwiba yaburuzwa mahakamani
Ni kutokana na ng’ombe waliouawa hifadhini wilayani Meatu
Stella Ibengwe, Mwananchi mwananchipapers@mwananchi.co.tz
Shinyanga. Kituo cha Sheria na Haki za Binadamu (LHRC) kimeiburuza mahakamani Kampuni ya Mwiba ambayo imekuwa ikijihusisha na hifadhi ya wanyamapori katika Wilaya ya Meatu mkoani Simiyu, kutokana na kuuawa kwa ng’ombe 92.
Ng’ombe hao waliuawa kwenye Hifadhi ya Jamii (WMA) wilayani humo.
Kituo hicho kimeishtaki kampuni hiyo ambayo inafanya kazi kwa kushirikiana na WMA katika Mahakama Kuu Kanda ya Shinyanga, kwa madai ya fidia ya ng’ombe hao wa Gidagundeka Gregesa wanaodaiwa kuingia kwenye hifadhi hiyo.
Akizungumza nje ya mahakama hiyo, Wakili wa LHRC, Shilinde Ngalula alisema baada ya kupokea malalamiko kutoka kwa mfugaji huyo waliyafanyia kazi na kubaini kuwa ulifanyika uonevu kinyume na sheria za nchi.
Ngalula alisema mfugaji huyo alionewa kwa kuwa alifuata sheria za kuingiza mifugo kwenye hifadhi hiyo.
Alisema licha ya kufuata masharti, askari wa kampuni hiyo waliivamia mifugo hiyo na kuitawanya.
“Baada ya kuona ng’ombe 2,000 wakiwa kwenye Hifadhi ya WMA askari wa Mwiba walileta helikopta na kuwatawanya wakiwa ndani ya zizi na kusababisha mifugo 92 kuuawa na hii kampuni inafanya kazi kwa kushirikiana na askari,” alisema Ngalula.
Jaji wa Mahakama Kuu Kanda ya Shinyanga, Victoria Makani alisema hawezi kuipangia tarehe kesi hiyo kwa ajili ya kuanza kusikilizwa hadi itakapokamilisha vigezo vya mashtaka. 
“Pia, wanahitajika askari wa Jeshi la Polisi wanne kwa kutaja namba zao za kazi ambao walihusika kwenye sakata hilo ndipo ipangwe tarehe ya kuanza kusikilizwa,” alisema.
Aliitaka LHRC kuandika barua upya ya mashtaka kwa jeshi hilo mkoani Simiyu na kuambatanisha namba za askari hao ili wapatikane, huku akitaja tarehe ya kukutana tena mahakamani hapo kuwa ni Julai 14.
Wakili wa kampuni hiyo, Andrew Ekyo alisema hawana cha kuzungumza kwa sasa.


