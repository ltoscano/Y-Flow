
Ni serikali moja, taifa moja au utengano Aug 15, 2012

HUU ni mwendelezo wa makala zangu ambazo zina lengo la kuwashawishi wananchi wa Bara kutoa maoni ya kutaka serikali moja na taifa moja katika mjadala wa katiba mpya na mara moja kukataa pendekezo la ‘serikali tatu, nchi mbili’ ambalo limekuwa likitolewa na wana-uamsho wa Zanzibar pamoja makundi ya vyama vya upinzani.
Ina lengo pia la kukataa mfumo wa sasa unaopendekezwa na serikali ya CCM wa
“serikali mbili, nchi mbili”.
Kwa karibu miaka 50 tumekuwa tukijaribu kutengeneza taifa lenye serikali mbili na nchi mbili. Hata hivyo, mfumo huu wa sasa umeleta matatizo makubwa (si kero) ambayo yanatokana hasa na mfumo wenyewe zaidi kuliko siasa za nchi.
Kwa yeyote anayefuatilia historia ya nchi yetu ni rahisi kuona kuwa zile zinazoitwa “kero za Muungano” kimsingi ni matokeo ya mfumo mbovu ambao tuliubuni.
Bahati mbaya mfumo huu mbovu umekuwa mbovu zaidi baada ya kuacha makubaliano ya awali ya Muungano na matokeo yake kuongeza vitu vingine ambavyo vimekuwa ni sababu ya kuleta matatizo mengi. 
Kero hizi za Muungano zimetokana na mfumo wenyewe ulivyo sasa hivi. Mfumo uliopo sasa ulitokana kwa kiasi kikubwa na Tanganyika kujitambua kuwa ikiungana na nchi ndogo na dhaifu kiuchumi kama Zanzibar ni vigumu sana kuwa na uwiano wowote wenye usawa bila kuonekana kuwa inaimeza Zanzibar.
Historia inatuonyesha kuwa sababu mojawapo ya kuacha Zanzibar ijiendeshee mambo yake mengi ni kuondoa hisia kuwa Zanzibar imechukuliwa (annexed) na Serikali ya Tanganyika.
Japo baadhi ya wanaharakati wa Zanzibar wanadai kuwa Zanzibar imemezwa na Muungano ukweli ni kuwa hakuna nchi ambayo imewahi kuungana na nchi nyingine ikabakia kuwa na uhuru mkubwa kama ilivyo Zanzibar. Kama zipo basi ni chache sana. Zanzibar imeachwa kuwa na mfumo wake mzima wa serikal (rais, bunge na mahakama).
Haijalazimishwa kufuta baadhi ya vitu vyake ambavyo vilikuwa ni mahsusi kwa Zanzibar. Tena Serikali ya Muungano ilienda mbali zaidi na kuacha Zanzibar iwe na bendera yake, wimbo wake wa taifa na hivi sasa inaonekana kuruhusiwa kuwa na majeshi yake (nje ya yale ya Muungano).
Wananchi wa Zanzibar wanafaidika zaidi kwenye Muungano huu kuliko wananchi wa Bara. Kinyume cha madai kuwa Muungano unawabana ukweli ni kuwa Zanzibar na Wazanzibar ndio wananufaika zaidi na Muungano kuliko Wa tanzania wa Bara.
Fikiria kauli hii: Zanzibar ni ya Wazanzibari lakini Tanzania ni ya Wa tanzania wote – wakiwemo Wazanzibari. Mzanzibari ana nafasi mbili za kufanikiwa – ama Zanzibar au Bara (kupitia Muungano) lakini mtu wa Bara ana nafasi moja tu nayo ni Bara.

Akitaka kufanikiwa Zanzibar mtu wa Bara anaonekana ni mgeni au anachukuliwa kama mgeni.
Fikiria Rais wa Muungano anaweza kumteua Mzanzibar kushika nafasi yoyote katika Muungano bila kujali kama nafasi hiyo ni sehemu ya makubaliano ya Muungano na watu wa Bara hawawezi kulalamika kwa sababu Mzanzibari yule pia ni Mtanzania!
Lakini Rais wa Zanzibar hawezi kumteua mtu wa Bara kushika nafasi yoyote Zanzibar kwa sababu mtu huyo si Mzanzibari – hata kama ni Mtanzania!
Kwa mfano, jiulize kwanini Rais wa Zanzibar hawezi kuteua Mjumbe wa Baraza la Wawakilishi kutoka Bara? Jiulize itakuwaje kama Rais wa Zanzibar atateua mtu kushika uongozi wa idara ya Zanzibar na mtu huyo awe anatokea Bara? Unafikiri kina Jussa na Himid watasema nini? Si ndio watasema “hadi kazi zetu wa Bara wanachukua”?
Sasa, kwa wale wanaofikiria ‘serikali tatu nchi mbili’ itatatua kero hizi msingi wa hili ni nini hasa? Mnafikiri Wazanzibari bado wataona Wabara nao wana haki Zanzibar? Lakini Wazanzibari bado watadai kudai vya “Muungano”.
Kwenye serikali tatu bado Tanganyika ama itajikuta inachangia zaidi kuendesha serikali hiyo na Zanzibar itachangia kidogo. Hata hivyo, kuchangia huko hakutaondoa madai ya Zanzibar kutaka ‘sawa’ kwa vile ni ‘nchi mbili sawa’.
Madai yale yale tunayoyasikia sasa yatarudi tena kwa nguvu mpya!
Kama hili ni kweli basi naamini suluhisho la kudumu la mgogoro wa Muungano ni kudai “serikali moja taifa moja”. Hii ni pamoja na kufanya Zanzibar iondolewe upendeleo wake wa kipekee wakuwa na mambo yake na Bara kuvikwa joho la mambo ya Muungano.
Katika kujenga taifa moja serikali moja kimsingi itabidi tubuni njia bora ya kuendesha muungano kamili (complete union). Sasa hivi hatuna muungano kamili bali wa juu juu tu. Muungano kamili ni ule utakaowezesha kufikia ‘serikali moja na nchi moja’ na kutoka kwenye mawazo haya ya kimahali (parochial minds).
Ili kufikia hili wananchi wa Bara wanapoenda kutoa maoni kuhusu Muundo wa Muungano wasikubali kabisa dubwasha liitwalo “serikali tatu” kwani itakuwa ni mzigo mkubwa kwa wananchi hao.
Kama serikali mbili tayari ni mzigo mkubwa kwa watu wa Bara ni wazi kuwa serikali tatu zitakuwa mzigo zaidi. Na katika serikali tatu Zanzibar itajikuta inaonewa zaidi kwa sababu mafanikio ya Bara yatakuwa ni mwiko kwao kwani watatakiwa wanufaike na kile cha Muungano tu.
Kwani huko itakuwa ni Zanzibar ni ya Wazanzibari, Tanganyika ni ya Watanganyika na Muungano ni wa Wa tanzania wote! Katika mfumo wa serikali tatu bado Tanganyika itaonekana inanufaika zaidi – maana itafanikiwa kama nchi mkubwa kuliko Zanzibar pamoja na kunufaika katika kidogo kinachochangiwa na Zanzibar. Ili wote tufanikiwe sawa – msimamo uwe ni nchi moja, serikali moja na taifa moja. Nje ya hapo ni utengano kila mtu na lwake ila Mungu ni wetu sote.


