
Vijiji 24 vyaanza kuonja matunda
Ni ya mradi wa kutunza mazingira na afya ya uzazi baada ya kufanikiwa kwa zaidi ya asilimia 90
Diana Rubanguka, Mwananchi drubanguka@mwananchi.co.tz
Kigoma. Wakazi wa vijiji 24 wanaoishi mwambao wa Ziwa Tanganyika wilayani Uvinza, Mkoa wa Kigoma wameanza kunufaika na mradi wa kutunza mazingira na afya ya uzazi ulioanza kutekelezwa mwaka 2011.
Mradi huo wa mazingira unaojulikana kama Tuungane unatekelezwa na shirika la Pathfinder International na The Nature Conservancy umefanikiwa kwa zaidi ya asilimia 90.
Akizungumza na gazeti hili, Meneja wa mradi huo, Petro Masolwa alisema lengo ni kulinda ardhi na misitu, maji, samaki, afya ya uzazi na afya ya msingi na kwamba mpaka sasa malengo hayo yametimia. 
Alisema ipo mikakati iliyowekwa kuboresha utawala bora ngazi ya vijiji, usimamizi wa rasilimali ardhi na misitu, uvuvi endelevu, kuboresha huduma ya afya ya msingi na mawasiliano.
Ofisa Mawasiliano wa mradi huo, Nelson Mmari alisema pamoja na mafanikio hayo, pia unatoa mafunzo kwa vingozi wa vijiji na askari ili kuwafanya watambue majukumu ya kulinda na kuhifadhi misitu kuepuka janga la ukame.
Alisema mafunzo kwa viongozi wa vijiji na askari ni muhimu kwa sababu yamekuwa yakitoa mwanga wa kusimamia misitu ipasavyo. Mmari alisema uhifadhi wa mazingira na afya ya uzazi ni miongoni mwa mambo muhimu ambayo jamii inapaswa kuyazingatia kwa kuwa yanagusa maisha ya kila siku ya watu. 
Mkuu wa wilaya hiyo, Mrisho Gambo alisema awali vijiji hivyo vilikuwa vinakabilwa na changamoto ya ukame na mimba za utotoni kutokana na ukosefu wa elimu ya afya ya uzazi na mazingira.
Hata hivyo, mradi huo unaotekelezwa katika mfumo wa ekolojia ya Mahale unakwenda sambamba na masuala ya utengamano kati ya watu, afya na mazingira yanayowazunguka.
Pia, unaboresha mfumo wa ekolojia ya mlima wa Hifadhi ya Mahare ambao ulikuwa umeanza kuharibiwa na mabadiliko ya tabia nchi.


