John Atta Mills: Mwogeleaji aliyeukwaa urais Ghana
May 29, 2012

UNAWEZA kumtaja kama mchezaji wa zamani wa Timu ya Taifa ya mpira wa magongo. Safari hii, kura zimetosha kwa upande wake baada ya kuwania urais wa Ghana kwa vipindi viwili bila mafanikio.
Aliwahi kubwagwa katika kinyangâ€™anyiro cha urais mara mbili. Mara zote hizo, Rais anayemaliza muda wake John Kufuor ndiye aliyekuwa akimbwaga. Mara ya kwanza ilikuwa mwaka 2000 na ya pili mwaka 2004.
Aligombea kwa tiketi ya chama cha upinzani cha National Democratic Congress (NDC). Ameshinda na kuwa Rais mteule wa Ghana, baada ya kuwabwaga wagombea wengine wawili, katika uchaguzi uliofanyika mwishoni mwa mwaka jana.
Mapema Desemba, mwaka jana uchaguzi mkuu nchini Ghana ulifanyika na kwa wakati huo, Atta Mills alikuwa na kura chache ikilinganishwa na mgombea wa chama tawala cha New Patriotic (NPP), Nana Akufo-Addo.
Hata hivyo, Akufo-Addo hakuweza kutangazwa mshindi baada ya kura alizopata kutovuka asilimia 50 ya kura zote kama sheria inavyotaka. Hivyo basi, uchaguzi ukalazimika kuingia katika duru la pili.

Ni katika mwezi huo wa Desemba, uchaguzi ukafanyika na hapo ndipo Atta Mills akaibuka kidedea.
John Atta Mills anaingia Ikulu ya Ghana akiwa na umri wa miaka 64. Si mgeni katika shughuli za kuongoza nchi na hili linathibitishwa na wasifu wake.
Amewahi kuwa Makamu wa Rais kwa miaka mitatu, kuanzia mwaka 1997 hadi mwaka 2000. Ni msomi kwa kiwango cha profesa akivutiwa zaidi na michezo mikubwa miwili: mpira wa magongo na kuogelea. Ni baba wa familia ndogo. Ana mke na mtoto.
Alikuwa Makamu wa Rais wakati wa utawala wa Rais Jerry Rawlings mwaka 1997 hadi Januari 2001. Unaweza kusema alikuwa mtu wa karibu mno na Rawlings.
Pengine ukaribu wao huo ndio uliomfanya siku moja atamke kuwa kama atachaguliwa kuwa Rais wa Ghana, basi atalazimika kupata ushauri kutoka kwa Rais wa zamani, Rawlings.

Hata hivyo, mwaka jana umbali kati yake na Rais mstaafu Rawlings ukajidhihirisha. Akaanza kumkosoa bosi wake huyo wa zamani. Katika ukosoaji wake akasisitiza kuwa Rawlings amekuwa dhaifu kwa chama chake cha NPP.

Wakati wa kampeni za uchaguzi, tofauti na mshindani wake kutoka chama tawala, aliyekuwa akitumia zaidi mabango ya matangazo katika maeneo ya mikusanyiko, Atta Mills alianza kampeni bila pilikapilika na hamasa kubwa.
Alikuwa na ubao mdogo wenye maandishi au kauli mbiu iliyokuwa ikisomeka: Nina imani na Ghana?

Alijinadi kama mpenda demokrasia aliyejifunza mengi kutokana na msimamo wa Rais wa kwanza wa Ghana, Kwame Nkrumah.
Hivyo ndivyo alivyoanza kampeni zake Rais huyo mpya wa Ghana, aliyezaliwa Julai 21, mwaka 1944, katika kijiji cha Tarkwa, magharibi mwa Ghana.
Alihitimu shahada ya sheria katika Chuo Kikuu cha Ghana mwaka 1967. Safari ya kielimu ilimfikisha katika taasisi na vyuo vya elimu ya juu mbalimbali duniani. Amewahi kufundisha katika Chuo Kikuu cha Ghana kwa takriban miaka 25.

Kazi nyingine alizowahi kufanya ni pamoja na kuwa Kamishina wa Kodi wakati wa uongozi wa Rawlings, kabla ya kupandishwa ngazi na kuwa makamu wa Rais. 

Ni mahiri katika mchezo wa mpira wa magongo, na wakati fulani alikuwa tegemeo katika timu ya taifa ya magongo.

Atta Mills ni mume wa Ernestina Naadu. Ernestina Naadu Mills sasa anakuwa first lady? Lakini kabla ya mafanikio haya ya kwenda kuishi Ikulu, Ernestina alikuwa mkurugenzi wa elimu na mtaalamu wa ushauri kuhusu masuala ya ndoa.


