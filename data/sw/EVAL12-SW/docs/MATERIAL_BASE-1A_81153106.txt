
Msimu ujao wa Ligi uzingatie ukomavu
LIGI Kuu ya soka nchini KPL inafika tamati leo na baada ya mechi za mwisho kumalizika, itakuwa sherehe kwa watakaoshinda na kilio kwa watakashindwa na timu zilizoshushwa daraja.
Hata hivyo, kumalizika kwa ligi ni afueni kwa wengi ambao wameathirika na matukio mbalimbali tangu ligi hiyo ilipoanza Februari.
Soka ni mojawepo ya michezo mbalimbali ambayo inaleta manufaa mengi, hasa ya kifedha, lakini nchini Kenya, mchezo huu unaopendwa na wengi umekuwa balaa tupu.
Kutaja machache tu, kumekuwa na vurugu, udanganyifu, mapendeleo na uhuni wa aina nyingi. Tumeshuhudia mashabiki wakivamia wanasoka, wasimamizi wa mechi na kulazimisha mechi kusimamishwa, kuziba barabara kuu mijini timu zao zinaposhindwa, kuharibu mali na maovu mengine huku shirikisho likitoa tu vitisho.
Matukio hayo yameendelea bila adhabu yoyote licha ya nchi hii kuwa na shirikisho la soka ambalo kwa wakati mwingine lilitajwa na FIFA kuwa mojawepo ya mashirikisho `bora' zaidi duniani.
Mambo yanapoenda segemnege katika viwango vya ligi, timu ya taifa itaathirika.
Harambee Stars inategemea pakubwa talanta kutoka klabu za Ligi Kuu na kufuatia hali mbaya ya mambo katika ligi, viwango vya soka vimedorora na kupelekea Kenya kuporomoka katika orodha ya mataifa bora inayotolewa na FIFA kila mwezi. Hali mbaya ya soka katika Ligi Kuu inachangia pandashuka za Kenya katika orodha hiyo ambapo mwezi huu itakuwa nafasi ya 99 na mwezi mmoja baadaye, inarushwa hadi nafasi ya 116 na haikuwa mshangao Kenya ilipobanduliwa na Lesotho katika raundi za mchujo kutafuta tiketi ya fainali za Kombe la Afrika.
Ligi Kuu imepoisha, ni fursa ya washika dau wote kutathmini maovu yaliyotokea tangu msimu ulipoanza na kujadili njia za kukabiliana nayo msimu ujao. 


