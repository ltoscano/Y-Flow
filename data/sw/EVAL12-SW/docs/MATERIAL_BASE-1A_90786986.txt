
Haipendezi mzee Petro Kisumo kusema uongo
Jan 23, 2014

Mzee Petro Abdalla Kisumo ni mkongwe wa chama-tawala, CCM, akiwa pia ni mdhamini wa chama hicho kinachoongoza serikali yetu. Hivyo ni mtu mwenye heshima kubwa ndani na nje ya chama hicho. Aidha ni mtu wa makamo katika jamii iliyojijengea utamaduni wa kuwaheshimu wazee.

Kwa sababu hizo haipendezi kumsikia mzee Kisumo akisema uongo kuhusu mzee mwenzake, Jospeh Sinde Warioba, ambaye amekuwa akiongoza, kama mwenyekiti, Tume ya Rais ya Marekebisho ya Katiba, kwa kusema kwamba Warioba alikuwa mwanachama wa kundi la wabunge lililojulikana kama G-55, lililoshinikiza uwepo muundo wa serikali tatu katika Muungano wa Tanzania.

Haipendezi kwa sababu si kweli; Warioba hakuwahi kuwa mmoja wa G-55 ingawaje alikuwa bungeni wakati huo, miaka 20 iliyopita akiwakilisha Jimbo la Bunda. Waliokuwa ndani ya kundi hilo wanakumbuka kwamba mara kadhaa Warioba alitumwa na Mwalimu Julius Nyerere awaarifu viongozi wa G-55 kwamba Mwalimu alikuwa tayari kukutana nao nyumbani kwake Msasani.

Vikao hivyo vilikuwa ni vya malumbano marefu kati ya viongozi hao na Mwalimu, ambaye alikuwa anapinga dhana ya serikali tatu. Warioba alihudhuria vikao hivyo lakini hakuwa upande wa G-55, na hata mara moja hakutoa hoja kuunga mkono msimamo wa kundi hilo.

Kisumo anaweza kuwa na sababu zake za kukataa mfumo wa serikali tatu bila kumsingizia Warioba hili au lile, kama ambavyo viongozi wengi wa CCM wanajaribu kufanya. Wakikosa hoja wanamsukumia mzigo Warioba. Warioba hakuifanya kazi ya Tume peke yake wala hakuwa akitoa imla kwa wajumbe wenzake na wao hawana mawazo yao. Kufikiri kama wanavyofikiri Kisumo na wenzake ni kuwadharau wajumbe wote wa Tume hiyo, kuwafanya hawakuwa na mchango wao na Warioba aliweza kuwaburuza alivyotaka.

Tungenufaika kama tungejifunza kuwaza kidogo. La sivyo tuseme pia kwamba mzee Aboud Jumbe, aliyepatwa na mikasa kwa kupendekeza serikali tatu alikuwa mjumbe wa G-55; au Jaji Francis Nyalali aliyeongoza Tume ya Katiba iliyopendekeza muundo wa serikali tatu au Jaji Robert Kisanga aliyependekeza hivyo pia.

Haipendezi mzee anaposema uongo kwa sababu yoyote ile.


