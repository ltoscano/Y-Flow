
RAGE ALITUPIA LAWAMA JESHI LA POLISI

May 11, 2013

Mwenyekiti wa Klabu ya Simba, Aden Rage amelitupia lawama Jeshi la Polisi kwa kutumia nguvu kubwa katika kudhibiti vurugu zilizosababishwa na mashabiki wa timu yake wakati wa mechi ya Ligi Kuu Tanzania Bara, dhidi ya Kagera Sugar iliyofanyika wiki iliyopita Uwanja wa Taifa, Dar es Salaam. Licha ya kuomba radhi, Rage alisema viti vingi vilivyovunjwa siku hiyo ilitokana na baadhi ya watu kukimbia mabomu yaliyokuwa yanarushwa na polisi. Akizungumza na waandishi wa habari juzi mjini hapa, Rage alisema kitendo hicho kimemfedhehesha na kuutia aibu mpira wa miguu. Rage alisema kwa niaba ya uongozi wa Simba, Kamati ya Utendaji wanaomba radhi kwa Serikali, hasa kwa wizara yenye dhamana ya michezo na uongozi wa Uwanja wa Taifa na TFF. Alisema Jeshi la Polisi lilitumia nguvu nyingi kupiga mabomu kabla ya kutoa hadhari katika fujo kwani wanapotaka kutumia nguvu wanatakiwa kutoa hadhari kwani hajawahi kuona vyombo vya usalama nchini kama vina vipaza sauti uwanjani. Rage alisema kilichotokea ni kitendo cha aibu yeye kama Mwenyekiti amefedheheka, kwani Simba hawana desturi ya vurugu tangu kuanzishwa kwake zaidi ya miaka 70 iliyopita. “Bodi ya TFF inawajibika kuwa waangalifu katika waamuzi wa michezo, kwa sababu uamuzi mwingine unasababisha kutokea kwa fujo. “Mbali ya fujo pia mashabiki hupoteza maisha kutokana na uamuzi mbovu. Tutakaa na wapenzi na wanachama na kuwaelimisha kuwa mchezo ni furaha na wanapaswa kujifunza,” alisema.


