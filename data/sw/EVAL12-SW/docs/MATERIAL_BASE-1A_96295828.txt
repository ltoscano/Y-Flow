
Polo ateleza ulimi akiota na kutoa siri
NA MWANDISHI WETU
KALAMENI wa hapa alikiona cha mtema kuni alipotwangwa na mkewe baada ya kusahau na kutaja jina la kimada wake.
Inasemekana kwamba kalameni anayefanya kazi mjini Nairobi, anajulikana kuwa mtu mwenye damu moto na anamiliki mipango kadha ya kando.
Siku ya kisanga jamaa alitoka kazini jioni na kwa sababu ilikuwa wikedi, aliamua kupitia kilabuni kuburudika na marafiki wake.
“Jamaa alijiunga na marafiki akiwemo kipusa mpango wake wa kando,” akasema mdokezi wetu.
Walijifurahia vileo na mapochopocho ya kila aina na baada ya muda alielekea nyumbani kwa kidosho huyo walipoendelea kuburudika kabla ya kwenda kwake.
“Alipowasili kwake alijitoma ndani ya chumba cha kulala na kuzama katika usingizi wa ponokwa sababu ya ulevi,” akasema mdokezi. Mambo yalibadilika usiku wa manane ambapo kwa sababu ya ulevi alidhani alikuwa kwa kidosho wake na akaanza kuropokwa maneno akimtaja kipusa huyo.
“Ah! Nakupenda sana mpenzi wangu.Ni wewe tu unatuliza roho yangu,” jamaa akaropokwa na maneno.
Matamshi haya yalimfanya mama watoto kutoka usingizini na baada ya kumsikia akitaja jina la mwanamke mwingine alipandwa na hasira. “Yaani siku hizi umekuwa mkosa adabu kiasi kwamba hata unataja majina ya mahawara wako usingizini ukiwa kwenye kitanda cha ndoa? Leo utatambua unacheza na nani,” akawaka mama watoto kwa hasira za mkizi. 
Bila kusita, mama huyo alitoka nje na kuchukua kipande cha kuni na kuanza kumtwanga mumewe kila sehemu ya mwili.
“ Siwezi kuvumilia tabia kama hii kamwe; Nitakumaliza kabisa,” akasema mama watoto.
Kwa bahati nzuri, kalameni alifanikiwa kujinasua na kuchomoka kama mshale na kuingia ndani ya chumba kingine alikojifungia na kukesha akiwa na maumivu.
Mdokezi hakubaini mara moja mzozo huo ulitatuliwa namna gani siku iliofuata kati ya wachumba hao wawili.


