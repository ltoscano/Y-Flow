
TTCL yaagizwa kutafuta wateja

Imeandikwa na Hellen Mlacky

Imechapishwa: 04 Oktoba 2016

WAZIRI wa Ujenzi, Uchukuzi na Mawasiliano, Profesa Makame Mbarawa ameitaka Kampuni ya Simu Tanzania (TTCL) kutafuta wateja wa kuhifadhi kumbukumbu zao kwenye Kituo cha Taifa cha Kuhifadhi Data kilichopo jijini Dar es Salaam ili taarifa zao ziwe salama.

Aidha, amemuagiza mkurugenzi wa masoko wa kampuni hiyo kuwa mbunifu na kuanza kufuata wateja ana kwa ana na si kusubiri wateja hao kumfuata ofisini kwake.
Profesa Mbarawa alitoa agizo hilo alipofanya ziara ya kushtukiza katika jengo hilo lililopo Kijitonyama, ambako alielezea umuhimu wa kufanya jitihada za haraka kutafuta wateja hao kwa lengo la kuongeza kipato cha Taifa. 
Alisema kituo hicho kimeimarishwa kiusalama kwani kimeunganishwa na Mkongo wa Taifa wa Mawasiliano, hivyo wateja watachukua taarifa zao kwa uharaka zaidi.
Aidha, aliagiza masuala yote yanayohusu makubaliano ya kibiashara katika kituo hicho, yawekwe kwa njia ya maandishi ili kuweka kumbukumbu sahihi na ufuatiliaji inapohitajika.
Kaimu Mkurugenzi wa Teknolojia ya Habari na Mawasiliano (TEHAMA) wa Wizara ya Ujenzi, Uchukuzi na Mawasiliano (Sekta ya Mawasiliano), Peter Mwasalyanda alimuahidi Waziri Mbarawa kutekeleza yote aliyoyaagiza yafanyike ili kuboresha huduma katika kituo hicho.
Katika hatua nyingine, Profesa Mbarawa amekutana na Mwakilishi wa Kibiashara kutoka Ubalozi wa Uingereza anayesimamia Tanzania na Kenya, Lord Hollick na kuzungumzia masuala mbalimbali ya kuboresha miundombinu nchini.


