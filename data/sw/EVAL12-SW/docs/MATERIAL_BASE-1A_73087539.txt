
Tamwa yataka mabadiliko sheria usalama barabarani

Imeandikwa na Basil

Imechapishwa: 26 Septemba 2016

CHAMA cha Wanahabari Wanawake Tanzania (TAMWA) kimeungana na Wa tanzania katika maadhimisho ya Wiki ya Nenda kwa Usalama Barabarani inayoanza leo kote nchini, huku kikishauri marekebisho ya Sheria na Kanuni za usalama barabarani.

Kwa mujibu wa Mkurugenzi wa chama hicho, Edda Sanga, Tamwa imewataka wadau wa usalama barabarani kuadhimisha wiki hiyo kwa kupaza sauti na kutoa mwito wa kufanyiwa marekebisho ya Sheria na Kanuni za usalama barabarani hasa Sheria ya Usalama Barabarani ya mwaka 1972.
Aliyataja maeneo yanayopaswa kuzingatiwa katika marekebisho hayo kuwa ni mwendo kasi, ulevi wakati wa uendeshaji, uvaaji kofia ngumu, kufunga mikanda na vizuizi kwa watoto.
“Kutokana na idadi kubwa ya vifo na ajali barabarani ambavyo hutokea kwa kiwango cha kutisha nchini, Tamwa inaona kuna umuhimu wa kuchukulia jambo hili kama dharura kwa kuzifanyia marekebisho sheria na kanuni za usalama barabarani ili kuipa nguvu sheria hiyo kuwadhibiti wanaokiuka matumizi sahihi ya barabara,” alisisitiza Sanga. 
Amemnukuu Kamanda wa Kikosi cha Usalama Barabarani katika Jeshi la Polisi, Mohammed Mpinga akisema takwimu za jeshi hilo zinaonesha kuanzia Januari hadi Julai mwaka huu watu 1,580 wamekufa kutokana na ajali za barabarani, wengine 4,659 walijeruhiwa katika ajali 5152 zilizotokea nchi nzima.
Alisema waliopoteza maisha katika ajali za pikipiki ni 430, waliojeruhiwa ni 1,147 katika ajali 1356. Takwimu za shirika la Afya Duniani (WHO) zinaonesha watu milioni 1.25 hufariki kila mwaka kwa ajali za barabarani. 
“Tamwa inatambua kwamba wanawake wengi na watoto ndio wenye kubeba mzigo mkubwa unaotokana na ajali barabarani, ingawa takwimu zinaonesha waathirika wa juu wa usalama barabarani ni wanaume,” alisema.


