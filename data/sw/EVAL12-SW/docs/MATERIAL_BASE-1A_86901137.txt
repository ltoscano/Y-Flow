
FAIDA NA HASARA ZA KIAFYA KIMO KINAPOKUWA KIFUPI AU KIREFU
Hospitali nchini India sasa zinatoa huduma ya kuongeza urefu ili kuwafanya watu wafupi kuepukana na athari za kisaikolojia, lakini wanasayansi wanaonya kuhusu huduma hiyo
Urefu wa mtu hupimwa kwa kimo chake kuanzia usawa wa unyayo hadi juu ya kichwa wakati anapokuwa amesimama wima. Kimo kinaweza kumfanya mtu awe mfupi, mrefu sana au wastani.
Watafiti wa masuala ya kijamii wanabainisha kuwa kimo kinaweza kumwezesha mtu kupata mafanikio kadhaa ya kiafya na kijamii, lakini pia kimo kinaweza kuathiri afya ya mwili na saikolojia na kumpunguzia mtu uwezekano wa kupata fursa za mafanikio katika jamii husika.
Baadhi ya wataalamu wa afya wanadai kuwa kimo cha mtu kinaweza kuongeza au kupunguza uwezekano wa kupata maradhi kama vile ya moyo, saratani au kuongeza uwezo wa kuishi muda mrefu.
Watafiti wengine wanadai kuwa watu warefu wengi hufa mapema kutokana na maradhi ikilinganishwa na wafupi.
Utafiti uliofanywa kwa miaka 50 na Kituo cha Tiba ya Afya cha Kuakini cha Chuo Kikuu cha Hawaii nchini Marekani na kuchapishwa mwaka 2014 katika jarida la Plos One ulionyesha kuwa wanaume wafupi hawako katika hatari kubwa ya kuugua maradhi ya saratani ikilinganishwa na warefu.
Dk Bradley J. Willcox ambaye ni mmoja wa watafiti walioshiriki katika utafiti huo anasema mbali na kupunguza hatari ya kupata saratani, wanaume wafupi wana vinasaba aina ya Forkhead box 03 (Fox03) ambavyo vinachangia wao kuishi muda mrefu. Ingawa tafiti nyingi zinaonyesha kuwa kimo cha mtu kinatokana na urithi wa vinasaba vya kijenetiki pamoja na vichocheo vya homoni za ukuzi, baadhi ya wataalamu wamekuwa wakihusisha ufupi na upungufu wa lishe unaosababisha udumavu wakati wa utoto.
Madaktari pia kwa miaka mingi wamekuwa wakiamini kuwa wanawake warefu wana nyonga pana zinazowawezesha kujifungua kwa urahisi ikilinganishwa na wanawake wafupi wenye urefu chini ya sentimita 150 ambao wanakabiliwa mara nyingi na matatizo ya uzazi pingamizi.
Tafiti kadhaa pia zinaonyesha kuwa watu wafupi wengi hukabiliwa na matatizo mengi ya afya ya akili kama vile msongo wa mawazo, wivu wa kupindukia na athari mbalimbali za kisaikolojia zinazotokana na kuhisi kuwa wanadharauliwa katika jamii ikilinganishwa na watu warefu.
Katika utafiti mmoja uliofanyika mwaka 2005 nchini Sweden ilionekana kuwa wanaume wafupi hujiua zaidi ikilinganishwa na warefu. Hii ni kwa mujibu wa utafiti uliochapishwa katika jarida lijulikanalo kama The American Journal of Psychiatry toleo namba 162 (7).
Katika utafiti mwingine uliofanywa na wanasayansi wa Chuo Kikuu cha Oxford ilibainika kuwa watu wafupi kwa kiwango kikubwa hupata hisia hawaaminiki, hawapendwi, wao ni watu wa hali ya chini, watu wanawashangaa au wanawasema vibaya kuhusiana na kimo chao.
Hali hiyo huweza kuwajengea wepesi wa hasira, kuwa wenye tabia ya ugomvi na kuzusha mifarakano.
Profesa Daniel Freeman aliyeongoza utafiti huo anasema: "Urefu wa mtu unahusishwa na mafanikio katika kazi na mahusiano. Urefu unachukuliwa kama kitu kinachoonyesha mamlaka na tunajisikia kama watu warefu pale tunapojihisi kuwa tuna nguvu."
Jamii nyingi duniani huamini kuwa watu warefu wanajiamini na wana uwezo mkubwa wa kufanikisha mambo ikilinganishwa na watu wafupi. Imani hii inawasaidia watu warefu kupata ajira na fursa kwa urahisi hasa katika sekta za ulinzi, michezo, urembo na uanamitindo.
Katika medani za kisiasa, watu warefu pia wanaonekana kukubalika zaidi ikilinganishwa na wale wafupi. Wachunguzi wa masuala ya kisiasa wanabainisha kuwa katika chaguzi za urais zilizofanyika katika karne ya 20 Marekani, wagombea warefu walishinda mara 22 katika chaguzi 25 zilizofanyika nchini humo.
Hata hivyo, kuna ushahidi mwingi unaoonyesha watu wafupi wamefanya mambo mengi na kupata mafanikio makubwa sehemu mbalimbali duniani.
Kutokana na sababu mbalimbali watu wafupi wengi wanatamani kuwa warefu. Kufuatia hali hiyo sasa watu wengi ambao ni wafupi nchini India wanachagua kufanyiwa upasuaji wa kuongeza urefu wa kimo chao. 
Madaktari wanaofanya upasuaji wa kuongeza kimo kwa kutumia teknolojia iliyoasisiwa na daktari mwenyeji wa Urusi ijulikanayo kama "Ilizarov technique" huvunja mifupa ya ugoko wa miguu yote miwili kisha kuvuta miguu kwa chuma maalumu ili mifupa itengane.
Baada ya mifupa kutengana na kuongeza kimo cha mtu, miguu hushikiliwa na vyuma kwa muda wa miezi michache na kuruhusu kipande cha mfupa wa juu na wa chini kukua na kuungana kwa kuongeza kimo cha mtu kwa wastani wa inchi mbili.
Baada ya mifupa kuungana na kupona kabisa, madaktari hulazimika kufanya upasuaji mwingine wa kuondoa vyuma vilivyokuwa vimeshikilia miguu.
Kwa mujibu wa taarifa iliyochapishwa hivi karibuni katika gazeti moja nchini India la Times of India, mtu mmoja mwenye miaka 24 aliyefanyiwa upasuaji wa kuongeza urefu wake anasema:
"Sasa ninajiamini zaidi, nilikuwa na urefu wa futi nne na inchi sita, watu walikuwa wananicheka na sikuweza kupata ajira. Kwa sasa hata mdogo wangu wa kike naye anafanyiwa upasuaji wa kuongeza urefu." 


