
Edibily Lunyamila ni mgonjwa
Dec 27, 2013

WINGA wa zamani wa timu ya Yanga na Taifa Stars, Edibily Lunyamila aliyetamba katika soka nchini Tanzania, hali yake kiafya si nzuri, amelazwa katika Hospitali ya Mwananyamala jijini Dar es Salaam.

Akizungumza na Raia Mwema jana jijini Dar es Salaam, Daktari wa timu ya Yanga, Nassoro Matuzya, ambaye pia anafanya kazi katika hospitali hiyo alisema kuwa walimpokea Lunyamila Desemba 23, asubuhi hali yake ikiwa mbaya sana akiwa hawezi kupumua vizuri.

“Aliletwa hapa jana (Juzi), majira ya asubuhi akiwa hajitambui hawezi kupumua vizuri. Vipimo vya awali vilionyesha kuwa kifua chake kilikuwa na matatizo, kitaalamu tunataja kifua kwasababu mapafu na moyo vinapatikana hapo lakini kimsingi anasumbuliwa na moyo.

“Vipimo vya awali vinaonyesha moyo wake ni mkubwa lakini bado tunaendelea na vipimo, kitaaluma siruhusiwi kutoa siri za mgonjwa bila ridhaa ya wanafamilia lakini hiyo ndiyo hali halisi aliyonayo sasa,” alisema Dk Matuzya.

Aidha, Raia Mwema lilipofika katika viunga vya hospitali ya Mwananyamala kujaribu kumuona mchezaji huyo, hakukuwa na ruhusa kutoka kwa uongozi wa hospitali kwa maelezo kuwa hali ya mgonjwa si nzuri na haruhusiwi kuzungumza na mtu yeyote.

Gazeti hili lilipofanya juhudi kuingia wodini kwa njia nyingine, lilikutana na ndugu wa Lunyamila ambao waligoma kuzungumza chochote kwa maelezo kuwa familia ipo kwenye vikao kujadili cha kufanya kuhusu kumuhamishia mgonjwa katika hospitali nyingine au kubaki Mwananyamala.

“Ni kweli hizo taarifa zipo, asubuhi hapa kulikuwa na mvutano mkubwa lakini nashukuru nimekaa nao wamenielewa. Unajua tuache mazoea kuwa Muhimbili ndiyo kila kitu, mara nyingine hakuna haja ya kusumbua wagonjwa wetu, hata hizi hospitali za wilaya zina vifaa na matibabu yanayofaa.

“Hata hivyo suala la mgonjwa kupewa rufaa ni kazi ya wataalamu, nimezungumza na madaktari wanaomuhudumia ndugu yetu wameniambia tatizo lake lipo ndani ya uwezo wao. Ingawa wanaendelea na vipimo, wameniambia ikiwa kuna haja ya kufanya vipimo vikubwa zaidi atapelekwa huko kwingine ama nje ya nchi ikiwezekana,” alisema Dk Matuzya.

Mmoja wa wachezaji waliowahi kuichezea Yanga kipindi cha nyuma Laurence Mwalusako alisema, “Ni kweli nimemuona mgonjwa na hali yake si nzuri, lakini sikufanikiwa kuzungumza naye chochote madaktari walikataa asizungumze kwa sababu ana matatizo ya kupumua,”

Mwalusako, ambaye aliitumikia Yanga katikati ya miaka ya 1980 mpaka mwanzoni mwa 1990, alipotakiwa kumzungumzia Lunyamila kama mwanamichezo alisema yeye ndiye aliyewashauri viongozi wa Yanga wamchukue walipomuona akicheza soka mkoani Shinyanga wakati akisoma.

“Tulikwenda kucheza Shinyanga mwishoni mwa miaka ya 1980 nadhani ilikuwa mwaka 1989, nikamuona Lunyamila wakati huo akiwa sekondari. Alikuwa kijana mdogo lakini alicheza soka kwa kiwango cha juu. Nikazungumza na viongozi wa Yanga wamuangalie, nashukuru walivutiwa naye hatimaye akaja Yanga,” alisema.

Hata hivyo alipoulizwa juu ya uongozi wa Yanga kupata taarifa na wanafanya nini kumsaidia matibabu mchezaji huyo wa zamani alisema, “Lunyamila ni mtu wa kitaifa, lazima aangaliwe kwa jicho la kitaifa. Mimi sikuja hapa kama kiongozi wa Yanga, bali kama rafiki na mwanamichezo.

“Uongozi ulipata taarifa rasmi jana usiku, na tayari wanafanya taratibu za kujua nini cha kufanya kusaidia hali yake irudi kama zamani. Siwezi kusema watafanya nini na wakati gani lakini ni hivyo uongozi umeshapata taarifa.”

Aidha Dk Matuzya, alipoulizwa na mwandishi wetu juu ya wanamichezo kupatwa na maradhi ya moyo, kisukari ama shinikizo la damu hasa baada ya kustaafu michezo inatokana na nini alisema, “Ni kweli kuna taarifa nyingi za wanamichezo kupatwa na matatizo ya maradhi hayo baada ya kustaafu.

“Lakini hiyo inatokana na kubadili mifumo ya maisha, kwasababu wakati wanashiriki michezo sisi madaktari tunawashauri aina ya vyakula, vilevile wanafanya mazoezi mara kwa mara pamoja na kupumzika kwa wakati. Lakini wakishastaafu wanaacha kila kitu, wanakula ovyo, wanaacha kufanya mazoezi na kuwa wavivu.”

Katika hatua nyingine aliyekuwa daktari wa Yanga kuanzia mwaka 1990 mpaka 98, Dk Godfrey Kalimba ambaye alikuwa hospitalini hapo kwa matibabu, alimzungumzia Lunyamila kama mchezaji aliyekuwa na uwezo wa kipekee wa kusakata kabumbu katika nchii hii.

“Wakati nikiwa daktari wa Yanga nilimuona Lunyamila akicheza, tangu akiwa chipukizi mpaka kuwika Afrika nzima, hakuwa na matatizo ya moyo wala ugonjwa wowote mkubwa zaidi ya maradhi madogo ya kawaida kama homa na malaria.

“Sijawahi kuona mcheza soka wa aina yake, hata hawa wa sasa hakuna hata mmoja anayefikia kiwango chake. Nawaomba watanzania wamuombee apone lakini Lunyamila atabaki kuwa Lunyamila,” alisema Dk Kalimba.


