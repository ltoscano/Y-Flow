
Hasara yaisubiri Man Utd kwa kukosa kufuzu Uefa
MANCHESTER, UINGEREZA LICHA ya Manchester United kuingiza pato la Sh17 bilioni mwaka huu, mabosi wake wamekiri watakabiliwa na hasara ya Sh4.4 bilioni baada ya timu kushindwa kufuzu Uefa msimu ujao. 
Kocha aliyepigwa kalamu David Moyes ikiwa imesalia mechi tatu msimu kukamilika, ndiye anayelaumiwa kwa kusababisha hasara hiyo baada ya kuiongoza timu na kuhakikisha inamaliza katika nafasi mbaya zaidi kwa kipindi cha miaka 24 nambari saba. 
Kulingana na ripoti ya masuala ya mapato, pato la United lilidaiwa kuongezeka kwa asilimia 26 mwaka huu licha ya misukosuko iliyoshuhudiwa timuni. Pato hilo linadaiwa kuchangiwa na pesa walizoingiza kupitia wadhamini pamoja na mikataba mingine ya kibiashara lakini kuna hasara kubwa ya zaidi ya bilioni nne inayowasubiri msimu ujao.
Makamu Mwenyekiti wa klabu hiyo Ed Woodward amesema kwamba waliangushwa sana na kocha Moyes kwa sababu alishindwa kutimiza lengo la klabu la kuiwezesha kufuzu Ligi ya Mabingwa Ulaya na sasa hatua hiyo itawasababishia hasara.
“Moyes alishindwa kabisa kufanikisha lengo la kuhakikisha tunafuzu kwa Ligi ya mabingwa Ulaya na kutokana na hilo tunakadiria hasara ya Euro37 milioni.
Dhamira ya klabu ni kurejea kwenye Ligi hiyo ya mabingwa kwa kuongeza nguvu kwenye usajili kabla ya mwanzo wa msimu ujao,” |Woodward alilalama.
Wakati huo huo, United italazimika kumfidia Moyes mamilioni ya pesa kutokana na mkataba wake wa miaka sita uliokatizwa alipotimuliwa haya ni kwa mujibu wa kinara huyo. Ed Woodward alitangaza kwamba hesabu ya fidia ya Moyes itafanyika kufikia Septemba mwaka huu.
Moyes alipigwa kalamu baada ya kutawala miezi 10 alipojiuzulu kutoka Everton ili kusaini kandarasi ya miaka sita na United kama mrithi wa Sir Alex Ferguson aliyehudumu kwa miaka 26 kabla ya kustaafu mwisho wa msimu jana.
Chini ya uongozi wa meneja wa muda Ryan Giggs, United walimaliza katika nafasi ya saba kwenye Ligi na kukosa kufuzu ulingo wa Uropa vile vile msimu ujao.


