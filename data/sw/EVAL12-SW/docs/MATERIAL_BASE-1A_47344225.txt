
Watalii Pwani watarajiwa kupungua Mwaka Mpya
Na MATHIAS RINGA
IDADI ya watalii katika hoteli za Pwani na mbuga za wanyama inatarajiwa kushuka wakati wa sikukuu ya Mwaka Mpya kutokana na hofu za kiusalama na matayarisho ya wanafunzi kurudi shuleni kwa mhula wa kwanza.
Baadhi ya watalii kutoka humu nchini ambao walikuwa Pwani kusherehekea Krismasi, wameamua kurudi nyumbani kwa sherehe za Mwaka Mpya.
Sababu nyingine ambayo inachangia kupungua kwa watalii kutoka humu nchini ni kwamba wengi wanarudi nyumbani kutayarisha watoto wao ambao wanarudi shule Januari 5.
Wakati wa maadhimisho ya Krismasi, hoteli nyingi katika kaunti za Mombasa, Kwale na Kilifi zilijaa watalii kutoka humu nchini na wachache kutoka Ulaya.
Kulingana na meneja wa Hoteli za Kenya Safari Lodges, Bw Silas Kiti hoteli ya Mombasa Beach ilijaa wakati wa sherehe ya Krismasi.
Hata hivyo, Bw Kiti alisema kuwa idadi ya wageni itashuka hadi asilimia 70 wakati wa sikukuu ya Mwaka Mpya. 
Bw Kiti alisema kuwa idadi ya watalii katika Ngulia Safari Lodge itapungua kutoka asilimia 80 hadi asilimia 40 wakati wa sherehe za Mwaka Mpya.
Voi Safari Lodge, alisema, inatarajiwa kuwa na wageni asilimia 18 wakati wa sherehe ya Mwaka Mpya ikilinganishwa na wageni asilimia 45 wakati wa Krismasi.
“Wakati wa Krismasi tulikuwa na wageni wengi hasa kutoka humu nchini, lakini wakati wa sikukuu ya Mwaka Mpya idadi ya wageni itapungua,” akasema.
“Kulingana na hofu za kiusalama baadhi ya wageni wetu wameamua kurudi nyumbani ili kusherehekea Mwaka Mpya mashambani ilhali wengine wamerudi nyumbani kwa matayarisho ya wanafunzi kurudi shule,” akaeleza.
Meneja wa Hoteli za Sarova, Bw Kennedy Mwichuli alisema kuwa hoteli ya Sarova Whitesands Beach Resort inatarajiwa kuwa na asilimia 85 ya wageni ikilinganishwa na wageni asilimia 91 wakati wa sikukuu ya Krismasi.
Bw Mwichuli aliarifu kuwa katika Sarova Taita Hills Game Lodge ambayo ilijaa wakati wa Krismasi, idadi ya wageni itashuka hadi asilimia 80 ilhali katika Sarova Salt Lick Game Lodge idadi ya wageni itashuka hadi asilimia 55.
Mkuu wa Hoteli za Heritage, Bw Mohamed Hersi alisema kuwa wakati wa Mwaka Mpya hoteli ya Voyager itakuwa na wageni asilimia 90, kambi ya Mara Intrepids itakuwa na wageni asilimia 90 ilhali kambi ya Samburu Intrepids itakuwa na idadi hiyo hiyo ya wageni.
Mkuu wa Utalii katika kaunti ya Kwale, Bw Adan Sheikh alisema kuwa hoteli za Diani zitakuwa na kati ya asilimia 80 na asilimia 90 ya wageni wakati wa sherehe za Mwaka Mpya.
Bw Sheikh alisema idadi kubwa ya wageni ni wa kutoka humu nchini ilhali wengine ni wa kutoka mataifa ya Ujerumani, Uingereza na Poland.
Wakati wa sherehe za Krismasi, Bw Sheikh aliarifu kuwa baadhi ya hoteli zilikuwa na wageni wapatao asilimia 60.
Meneja wa hoteli ya Sai Rock, Bw Robert Kiri alisema kuwa idadi ya wageni inatarajiwa kushuka hadi asilimia 60 wakati wa sikukuu ya Mwaka Mpya.


