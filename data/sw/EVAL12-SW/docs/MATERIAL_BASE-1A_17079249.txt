Dar wataka kura ya siri Bunge la Katiba
Mar 26, 2014

WAKATI Bunge Maalumu la Katiba likianza kujadili rasimu ya Katiba wiki hii, wakazi wa Dar es Saalam waliohojiwa kuhusu suala tete la mfumo wa upigaji kura wametaka itumike kura ya siri. 
Aidha, katika hatua nyingine, wakazi hao wamesema kwamba hawaungi mkono suala la wajumbe wa Bunge hilo kutaka kuongezewa posho kama walivyokuwa wamependekeza.
Maoni hayo ni matokeo ya utafiti uliofanywa na Raia Mwema kwa kipindi cha Machi mwaka huu kwa wakazi 333 wa Dar es Salaam. Utafiti huo umefanywa kwa njia ya simu kwa ushirikiano na taasisi za DataVision na Taasisi ya Ustawi wa Uchumi (Centre for Economic Prosperity). Utafiti huu awali ulikuwa ukiendeshwa na Uwazi iliyoko Twaweza.
Suala la mfumo wa upigaji kura ndani ya Bunge Maalumu la Katiba lilizua mvutano mkubwa wakati wa Bunge hilo kutengeneza Kanuni za uendeshaji wake na wakati wa kufikia maamuzi, likigawa wajumbe katika kambi mbili zilizoshindwa kuafikiana za ama kura ya wazi au ya siri.
Suala hilo kwa sasa limeachwa lishughulikiwe wakati Bunge likiendelea lakini pia limekuwa ni suala ambalo lilijadiliwa sana nje ya Bunge na waliokuwa wakifuatilia mijadala ya Bunge hilo.
Utafiti huo wa Raia Mwema unaofahamika rasmi kama Sikiliza Dar es Salaam, unaonyesha kwamba asilimia 53.7 au wakazi watano kati ya 10 wanaunga mkono wajumbe waliokuwa wanataka mfumo wa kura ya siri huku asilimia 42.9 sawa na wakazi wanne kati ya 10 wanaunga mkono wajumbe waliokuwa wanataka kura ya wazi. Asilimia tatu ya wakazi hao wa Dar es Salaam walieleza katika utafiti kwamba hawakuwa wakijua chochote kuhusu suala hilo la kura huku asilimia 0.4 wakiwa hawakuunga mkono upande wowote.
Utafiti huo umewashirikisha wakazi wa Dar es Salaam 333 kutoka Wilaya zote za Jiji hilo. Wahojiwa 268 sawa na asilimia 80 waliwahi kusikia kuhusu mkutano wa Bunge Maalumu la Katiba unaoendelea huko Dodoma wakati wahojiwa 65, sawa na asilimia 20, walisema hawakuwahi kusikia kuhusu mkutano wa Bunge hilo.
Kuhusu posho, wakazi hao wa Dar es Salaam walikuwa wameulizwa kama walikuwa wanaunga mkono au kupinga ongezeko la posho kwa wajumbe wa Bunge Maalumu la Katiba.
Kwa mujibu wa utafiti huo asilimia 94 au wakazi tisa kati ya 10 walipinga ongezeko la posho huku asilimia 3 wakiunga mkono ongezeko la posho na asilimia 3 nyingine wakisema hawakujua lolote kuhusu ongezeko la posho.
Mwanzoni mwa vikao vikao vya Bunge la Katiba, iliibuka hoja ya wajumbe wa Bunge hilo kutaka kuongezewa posho wakidai posho ya Shilingi 300,000 kwa siku haitoshi kwa mazingira ya mji wa Dodoma na hadhi yao.
Baadhi ya wajumbe walipinga moja kwa moja nyongeza ya posho wakisema kwa maisha ya Dodoma Sh 300,000 kwa siku zinatosha wakihoji wananchi na watumishi wengine wanalipwa shilingi ngapi kwa mwezi na wanawezaje kujikimu kimaisha.
Baadhi ya wabunge hao akiwamo Zitto Kabwe, walitaka uchunguzi ufanywe kuthibitisha gharama za kuishi Dodoma zilivyo akitoa mfano wa bei za vyumba katika hoteli wanazofikia zinaanzia Sh 15,000 hadi 40,000 na bei za juu hazizidi Sh 100,000 huku vyakula vikiwa vinaanzia Sh 4,000 hadi Sh 10,000. 
Siku ya pili ya kikao cha Bunge Maalumu, Richard Ndassa Mbunge wa Sumve, ndiye aliibua suala hilo la posho akisema Sh 300,000 kwa siku wanayolipwa wajumbe wa Bunge Maalumu la Katiba ni ndogo akidai pia kwamba wajumbe wa Baraza la Wawakilishi wameongezwa posho na Serikali ya Mapinduzi ya Zanzibar (SMZ).
Naye Suleiman Nchambi, alihoji sababu za wao kupewa posho hiyo wakati wajumbe wa Tume ya Marekebisho ya Katiba walilipwa Sh 500,000 walipokuwa wakikusanya maoni.
Katika madai yao hayo walidai pia kwamba hadhi ya hoteli wanayopaswa kulala ni ya kuanzia Sh 70,000 na pia wanahitaji mafuta ya gari, kulipa madereva na kutoa fedha kwa watu mbalimbali wanaowaomba msaada. Maelezo hayo yalipingwa na wenzao waliosema gharama hizo hazihalalishi kupandishwa kwa posho hiyo.


