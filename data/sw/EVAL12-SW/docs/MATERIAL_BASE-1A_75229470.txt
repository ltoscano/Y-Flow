Tujiandae kisaikolojia kupata Katiba Mpya
Oct 11, 2013

NIANZE makala hii kwa pongezi zangu za dhati kwa Ubalozi wetu nchini Kenya ambao juzi ulitangaza kuwa umejiunga na mtandao wa kijamii wa Twitter. Kadhalika, naushukuru ubalozi huo kwa heshima waliyonipatia kwa ‘kunitwiti’ kuhusu habari hiyo njema.

Lilipotokea shambulio la kigaidi nchini Kenya hivi karibuni, nilihoji kama Ubalozi huo unatumia mtandao wa Twitter kuwafahamisha Wa tanzania waliopo nchini humo au/na huko nyumbani kuhusu usalama wao au wa ndugu, jamaa au marafiki zao.

Kwa nchi nyingi duniani, hususan za Magharibi, balozi zao na hata Wizara zao za Mambo ya Nje, hujihangaisha sana kwenye mitandao ya jamii na tovuti zao kuwafahamisha wananchi kuhusu hali ya usalama, na hasa wakati wa majanga kama tukio la ugaidi jijini Nairobi.

Ni matumaini yangu kuwa balozi zetu nyingine zitaiga mfano wa ubalozi wetu wa Kenya na kuanza kutumia vyombo mbalimbali vya habari, na hasa mitandao ya kijamii kusambaza na kurahisisha mawasiliano.

Baada ya pongezi hizo, nibaki huko huko Twitter kwa ajili ya mfano unaohusiana na mada yangu wiki hii. Majuzi nilikuwa na maongezi ya utani na mbunge mmoja wa Bunge la Afrika Mashariki, Abdullah Mwinyi (mtoto wa Rais wa Awamu ya Pili, Mzee Ali Hassan Mwinyi).

Pasi kuingia kiundani kuhusu maongezi yetu hayo, mbunge huyo alinieleza (kwa utani) kwamba namnukuu: “Chahali, you are very cynical…” (akimaanisha mie ni mtu mwenye kuyaangalia mambo kwa mashaka, kwa tafsiri isiyo rasmi).

Ninapenda kukiri kuwa mara nyingi mtizamo wangu kuhusu masuala mbalimbali yanayohusu mustakabali wa taifa letu, umetawaliwa na mashaka. Pengine tabia hiyo, ni matokeo ya kujihusisha na fani moja huko nyuma ambayo inasisitiza kuliangalia kila jambo kwa mashaka, sambamba na dhana kuwa imani itapelekea mauti yako (trust will get you killed).

Ni katika hali hiyo, mtizamo wangu kuhusu mchakato mzima wa kuelekea kupata Katiba Mpya, umetawaliwa na mashaka. Na huenda nikieleza sababu zinazonipa mashaka hayo, wasomaji wangu wanaweza kushawishika kukubaliana nami kwamba japo ni vema kuwa na matarajio mema, lakini ni muhimu matarajio hayo yakatokana na misingi imara na ya kuleta matumaini.

Kwa wanaofuatilia kwa karibu suala la Katiba Mpya, watakuwa wanafahamu kuwa kimsingi ajenda hiyo iliasisiwa na chama cha upinzani cha CHADEMA, kabla ya kuporwa na CCM.

Lakini, jambo la msingi si nani aliyeasisi hoja hiyo au nani aliipora, bali umuhimu wake kwa taifa letu. Hata hivyo, ukweli kwamba awali CCM ilionyesha upinzani dhidi ya wazo hilo la CHADEMA kuhusu Katiba mpya, unaweza kutupa mwanga kuhusu sokomoko linaloendelea katika mchakato wa kupata Katiba Mpya. 

Kwa wanaofuatilia makala zangu kwa karibu, wanaweza kubaini kwamba sijalitilia maanani sana suala la Katiba mpya. Kwanini? Jibu langu ni jepesi tu, ambalo pengine linachangiwa na kile alichokieleza Mmbunge Mwinyi kuwa ninayaangalia mambo mengi kwa mashaka, ni kwamba ninapata shida sana kuamini kwamba CCM ipo tayari kujitundika kitanzi kwa kuruhusu Katiba Mpya yenye maslahi ya wananchi, badala ya utaratibu uliozoeleka miaka nenda rudi, wa kuweka mbele maslahi ya kibinafsi na/au kiitikadi.

Kwamba CCM iruhusu nchi iongezwe na Katiba badala ya Chama kushika hatamu (hata kama tupo kwenye mfumo wa vyama vingi)? Ninapata shida kuamini hilo, kama ambavyo siamini kuwa chama hicho tawala kitaruhusu kundi lolote lile, iwe ni Tume ya Warioba, wawakilishi wa makundi mbalimbali ya kijamii na kadhalika, kuongoza mchakato huo badala ya CCM yenyewe.

Ni hivi; kwa viongozi wengi wa CCM, kila suala linaloihusu nchi yetu, lipo chini ya hakimiliki yake. Ukiwasikiliza viongozi mbalimbali wa chama hicho wanapozungumzia masuala yanayohusu nchi yetu, unaweza kudhani wanazungumzia kitu wanachokimiliki binafsi na si cha umma.

Na japo ni rahisi kuwalaumu kwa ubinafsi huo, lakini tutarajie nini kutoka kwa wanasiasa ambao wengi wao wametumia mamilioni ya fedha kuingia kwenye nyadhifa walizonazo sasa?
Kwa watu wa aina hiyo, siasa ni zaidi ya ajira; ni njia ya mkato ya kujinufaisha na hata kupata utajiri wa haraka, kama si kinga kwenye matendo yaliyo kinyume cha sheria.

Lakini, hata kama CCM ingekuwa chama ‘kisafi’ bado kinakabiliwa na tatizo moja kubwa la haiba ya viongozi wakuu wa chama hicho. Tangu ‘utotoni,’ chama hicho kilitegemea sana nguvu na busara za Baba wa Taifa, Mwalimu Julius Nyerere, ingawa wengine wanatafsiri kuwa alikuwa mbabe, ambapo alimudu kwa asilimia kubwa kukipa dira na mwongozo chama hicho tawala.

Kila anayeifahamu CCM ya sasa anajua fika kuwa japo Rais Jakaya Kikwete anapewa heshima zake kama Mwenyekiti wa Taifa wa chama hicho, lakini yayumkinika kuhitimisha kuwa kuna wanasiasa wawili-watatu wenye nguvu kubwa zaidi yake ndani ya chama hicho.


