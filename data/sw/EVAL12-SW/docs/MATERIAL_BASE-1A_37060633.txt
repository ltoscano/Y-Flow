Mapinduzi ya kilimo au kilimo cha kimapinduzi? II
Nov 06, 2014

Hii ni sehemu ya pili ya mada katika Siku ya Maadhimisho ya Chakula Duniani iliyoandaliwa na Mtandao wa Vikundi vya Wakulima Wadogo Tanzania (MVIWATA) na kufanyika katika ukumbi wa ICE, Chuo Kikuu cha Sokoine (SUA),Oktoba 16, 2014. Makala ya wiki iliyopita ilitoa utangulizi juu ya dhana ya mapinduzi ya kilimo, ambayo kwa kweli ni msisitizo wa kilimo cha kibepari, chenye kuegemea kwa wakulima wakubwa na kutaka kumfuta mkulima mdogo kutoka katika uso wa dunia.
WIKI iliyopita nilitoa mfano wa uporaji wa ardhi kutoka kwa wakulima wadogo nchini Uingereza kati ya karne ya 15 na 19, ambao ndio hupigiwa mfano kama mapinduzi ya kwanza ya kilimo duniani.
Mfano huu wa Uingereza unatupatia mafunzo ya aina mbili juu ya mfumo wa ubepari. Mosi, ubepari hujengwa kwa kuwapora wanyonge njia za uzalishaji. Ndicho kilichowakumba wakulima wadogo wa Uingereza: walipoteza ardhi yao, ambayo walikuwa wakiitegemea kuishi. Kwa hiyo, uporaji ni moja ya mbinu ambazo hutumiwa na mabepari kulimbikiza mtaji.
Ubepari hutengeneza matabaka. Tabaka la kwanza ni la wenye mtaji, ambalo ni tabaka la mabepari. Mabepari hupata mtaji wao kwa kuwapora wazalishaji wadogo. Tabaka la pili ni la wanyonge. Hawa hawakuzaliwa wakiwa masikini. Umasikini wao ulisababishwa na wao kuporwa nyenzo zao za uzalishaji, kama ardhi. Hivyo, wakawa hawana njia nyingine ya kuishi isipokuwa kwa kuuza nguvu-kazi yao kwa mabepari.
Funzo la pili tulipatalo ni sura ya kimataifa ya uporaji. Wakati ambapo wanyonge wa Uingereza waliporwa ardhi yao, Waafrika walipoteza nguvu-kazi yao ambayo ingelijenga bara lao. Vijana wa Kiafrika, wake kwa waume, waligeuzwa bidhaa, wakauzwa sokoni, na kupelekwa Marekani kuzalisha migodini na mashambani. Utumwa uliendelea kwa miaka 400, na baadaye kufuatiwa na miaka ipatayo 100 ya ukoloni.
Wakati wa ukoloni, wakulima wadogo wa Afrika walinyang’anywa ardhi yao ambayo iligawiwa kwa wakulima wakubwa wa Kizungu. Uporaji huo ulitamalaki katika baadhi ya makoloni kama Kenya, Zimbabwe na hata Afrika Kusini.
Kwa maana hiyo basi, tunapaswa kujifunza kuwa suala la uporaji wa ardhi ndilo kiini cha ubepari. Kuirejesha ardhi iliyoporwa ni mapambano ya muda mrefu. Wazimbabwe wamefanikiwa kurejesha ardhi yao miaka ya hivi karibuni baada ya mapambano ya muda mrefu.
Huko Afrika Kusini, sehemu kubwa ya ardhi yenye rutuba bado inamilikiwa na kikundi cha watu wachache wenye asili ya Kikaburu. Afrika Kusini ni nchi inayoongoza kwa pengo kubwa kati ya walionacho na wasio nacho duniani.
Wanyonge wa nchi hiyo sasa wanapambana kurejesha ardhi mikononi mwa watu Weusi. Badala ya kujifunza kutokana na mifano hiyo ili tulinde ardhi yetu, watawala wetu sasa wanagawa ardhi bure kwa kampuni za kimataifa! Tunataka kuwa kama Zimbabwe na Afrika Kusini?
Kwa bahati, huko Uingereza baada ya uporaji wa ardhi, watu wote wasio na ajira (surplus population) wakapelekwa Marekani na kuanzisha nchi mpya, huku nguvu kazi ya kuzalisha ikiwa ni watumwa. Sisi Wa tanzania hatuna Marekani ya kuwapeleka watu wetu walioporwa ardhi!
Mapinduzi ya Kilimo Mexico na India 
Nchini Mexico, mapinduzi ya kilimo yaliasisiwa na mashirika ya Marekani ya Rockefeller Foundation na Ford Foundation, mwaka 1941. Mapinduzi hayo yalifika India mwaka 1961, chini ya ufadhili wa mashirika hayo.
Hakuna ubishi ya kuwa, baada ya utengenezaji wa mbegu zinazostahimili ukame na utumiaji wa mbolea za kemikali pamoja na kemikali za kuulia wadudu, kulikuwa na uzalishaji mkubwa wa chakula uliosaidia kuondoa tatizo la njaa.
Hata hivyo, wakosoaji wa sera hizo wanabainisha kwamba njaa haikuondolewa na ongezeko la uzalishaji bali serikali kuingilia katika uchumi ili kuhakikisha upatikanaji wa chakula kwa wanyonge. Na pale serikali ilipojitoa, hata kama uzalishaji ulikuwa mwingi, kulikuwa na njaa kubwa.
Katika kitabu chao kiitwacho Food Rebellions! Crisis and the Hunger for Justice, Eric Holt-Gimez na Raj Patel wanatoa mfano wa nchi ya India: “Mwaka 2001, pamoja na kwamba maghala yalikuwa yamesheheni chakula cha ziada kiasi kwamba mamlaka za India zikapendekeza kukimwaga baharini, vifo vitokanavyo na njaa viliripotiwa katika majimbo 12 ya nchini India. Idadi ya vifo hivyo haikuwahi kusikika tangu miaka ya 1960”.
Sera za mapinduzi ya kijani pia zinakosolewa kwa kuegemea katika wazalishaji-papa na hivyo kuwatenga wakulima wadogo. Na wakulima papa walipotanuka, waliishia kupora ardhi ya wakulima wadogo.


