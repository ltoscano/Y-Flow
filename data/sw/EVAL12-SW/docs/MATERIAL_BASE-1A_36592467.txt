Bodi ya ligi, TFF ondoeni tatizo hili
Mar 11, 2015

MOJA ya vitu vinavyochangia ligi yoyote ya soka ulimwenguni ifanikiwe, ni pamoja na kuwa na mpangilio mzuri kwa maana ya ratiba. Ratiba lazima izingatie matakwa ya wadau wake.
Kwa mtindo huo hakutakuwa na lawama na hata kama kutatokea mabadiliko, hayatalalamikiwa kwa kiasi kikubwa endapo wadau wanashirikishwa katika kila hatua na si vinginevyo.
Uendeshwaji wa Ligi Kuu Soka Tanzania Bara, umekuwa ukigubikwa na vimbwanga vya hapa na pale, kubwa likiwa ni lile la kubadili ratiba kila mara kana kwamba wahusika wa kutengeneza ratiba hiyo hawakujua kuwa kuna baadhi ya matukio lazima yapewe nafasi katikati ligi hiyo.
Mbali na misimu iliyopita, ratiba ya msimu huu imeishapanguliwa mara tatu, hali ambayo imezifanya baadhi ya timu kupinga kitendo hicho, kwani zinaona kama vile hazitendewi haki. Lakini kuna baadhi ya timu zimeamua kukaa kimya kwa sababu zinafahamu fika kuwa hata kama zitaleta mapendekezo huenda ikawa vigumu kufanyiwa kazi kwa sababu moja ya msingi; kuwa ushirikishwaji katika maandalizi ya ratiba hiyo umekuwa kama kitendawili.
Bodi ya ligi (TPLB), ndio wasimamizi wa ligi hiyo kama chombo kilichoteuliwa na Shirikisho la Soka Tanzania (TFF). Usimamizi wao umekuwa ukileta maswali mengi dhidi yao na TFF tangu mwanzoni mwa msimu huu. 
Chombo hicho awali kilikuwa kinaongozwa na Ofisa Mtendaji Mkuu Silas Mwakibinga ambaye hivi sasa amemaliza muda wake wa miaka mitatu na hivyo kuachia nafasi hiyo.
Baada ya Mwakibinga kumaliza muda wake katika kiti hicho, TFF chini ya raisi wake Jamal Malinzi ilimteua Fatuma Abdallah kuwa Kaimu Ofisa wa bodi hiyo.
Kabla ya Mwakibinga kulitokea hali fulani ya kutoelewana kati yake na Malinzi. Baada ya kupishana kwa baadhi ya mambo likiwemo lile la makato ya asilimia tano kutoka kwa fedha ya mdhamini inayokwenda kwa klabu za ligi kuu.
Mwakibinga hakulitaka hilo na alisimamia upande wa timu mpaka dakika za mwisho kabla ya kumalizika kwa muda wake ndani ya taasisi hiyo.
Sifungamani na upande wa Malinzi wala Mwakibinga, lakini nchini ya Mwakibinga TPLB hakukuwa na manungâ€™uniko mengi kama ilivyo sasa.
Viongozi wengi wa ligi kuu walimpenda Mwakibinga kwa utendaji wake wa kusimamia weledi na kuwatetea kwenye mambo muhimu. Hali ilivyo sasa inaonekana kuwa utaratibu wa kusimamia haki ukawa unazidi kupotea taratibu katika taasisi hiyo.
Hili si jambo la kujivunia hata kidogo kwani linaweza kutupeleka pabaya zaidi na hatimaye kuzorotesha maendeleo ya soka la nchi hii ambalo limedumaa kwa kipindi kirefu.
Mwaka jana na hata katika misimu iliyopita kulikuwa na tatizo la ratiba, lakini kwa hali ilivyojitokeza msimu huu, kuna baadhi ya wadau wanaodiriki kusema kuwa tatizo hili linazidi kuwa sugu badala ya kutafuta njia mbadala ya kulitatua.
Ni juzi tu ambapo Yanga walikuwa wakilalamikia juu ya mahasimu wao kuwachezesha wachezaji wawili Ibrahim Ajib na Abdi Banda kwa nyakati tofauti ambao walikuwa na kadi tatu za njano kila mmoja.
Simba wakasema kuwa waliandika barua na wakapata kibali kutoka Bodi ya Ligi na kuwa kwa sasa kuna sheria ambayo inaruhusu jambo kama hilo kufanyika.
Kilichozishangaza timu nyingine zote kutoa Simba ni kutokuwa na taarifa rasmi juu ya mabadiliko hayo, ambayo hata hivyo hapo awali iliwahi kupendekezwa.
Kuna baadhi ya timu ambazo kwa sasa ni kama zimepoteza imani na uongozi wa sasa wa bodi hiyo kutokana na mwenendo huo wa kufanya mambo pasipo kuwashirikisha wadau wote.
Hii ni changamoto kubwa kwa Malinzi ambayo anatakiwa kuifanyia kazi, kabla ya upepo haujazidi kuharibika. Sijui kama wadau wakuu ambao ni timu za ligi kuu zikiamua kugomea baadhi ya mambo kama soka letu litakwenda popote.
Bodi ya ligi inatakiwa kufahamu kuwa usimamizi wake wa ligi hautakiwi kufungamana na upande wowote na endapo kama kuna tatizo la utendaji basi, ni bora wakawekwa watu wenye weledi wa soka.
Moja ya mambo ambayo yamekuwa yakikwamisha soka la nchi hii ni pamoja na viongozi wababaishaji. Tena hawa wako wa aina mbili; kuna wale ambao hawajui kabisa wanachokiongoza kwa maana ya soka lakini pia kuna wale ambao wanafanya makusudi kwa ajili ya manufaa ya matumbo yao na si kuendeleza soka.
Sipati jibu la haraka haraka ni viongozi wa aina gani ambao kwa sasa wamekabidhiwa mikoba ya bodi ya ligi, ila la msingi Malinzi ana kazi katika hili.
Namjua Malinzi ni kiongozi shupavu ambaye hawezi kuyumbishwa hata kidogo kwenye uamuzi wake. Suala hili kwake ni suala dogo ambalo kulitatua kwake hawezi kutumia nguvu kubwa katika kulinyoosha na likakaa sawa.


