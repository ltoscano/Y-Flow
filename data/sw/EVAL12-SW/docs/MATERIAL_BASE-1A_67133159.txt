

Na Amina Omari, TANGA
MJI mkongwe wa Pangani ulioko mkoani Tanga umeathiriwa na mabadiliko ya tabia nchi kutokana na kina cha maji ya bahari kuongezeka kwa kasi.
Hali hiyo ya kuongezeka kwa kina cha maji ya bahari imesababisha athari katika mji huo baada ya ukuta unaozuia maji ya bahari na makazi ya watu kumeguka na kuanza kutishia uhai wa makazi ya watu wa mji huo.Ukuta huo ulijengwa mwaka 1805 na wakati wa utawala wa kijerumani wakati wakitawala katika eneo hilo.
Kutokana na mji huo kuwa karibu na pwani ndipo walipojenga ukuta huo pamoja na mitaro ya kupitisha maji pale ambapo bahari ilikuwa na bamvua, maji yaliweza kupita kwenye mitaro hiyo hadi mjini na kisha kurudi baharini tena.
Wakati huo hifadhi ya eneo la pwani ilikuwa inatuzwa na uwapo wa mikoko pamoja na matumbawe ambayo yalikuwa yanazuia kasi ya maji ya bahari.
Lakini uharibifu wa mazingira ikiwemo ukataji wa mikoko umesababisha mawimbi makubwa ya bahari wakati wa bamvua (kujaa na kupwa kwa maji ya bahari) na kuubomoa ukuta huo.
Wakati wa bamvua maji yanasonga mbele zaidi kutokana na kutokuwepo kwa kizuizi chochote katika pwani ya bahari hiyo, na hivyo kusababisha kuharibu nyumba kadhaa za mjini Pangani zilizojengwa karibu na ufukwe.
Aidha athari nyingine iliyopo kwenye mji huo maji ya bahari yameweza kuingia ndani zaidi na kuharibu visima kadhaa ambavyo sasa vina maji ya chumvi yasiyofaa kwa matumizi ya binadamu.
Naibu Waziri Ofisi ya Makamu wa Rais
Muungano na Mazingira, Luhaga Mpina, hivi karibuni alitembelea Wilaya ya Pangani
kukagua ukuta huo ambapo alishuhudia namna ulivyoathiriwa na maji ya bahari.
Anasema kubomoka kwa ukuta huo kunadhihirisha namna athari za mabadiliko ya tabia nchi zinavyoweza kuleta madhara makubwa kwa jamii pamoja na viumbe vyake.
“Huu ni ushahidi tosha kuwa kasi ya shughuli za binadamu katika kuharibu mazingira ikiwemo ukataji wa miti ovyo unachangia kuleta madhara ya mabadiliko ya tabia nchi katika maeneo mbalimbali nchini,”anasema Mpina.
Anasema serikali itahakikisha ukuta huo unakarabatiwa kwa haraka iwezekanvyo ili
kunusuru hali ya sasa ilivyo.


