
Hapana Prof. Lumumba, Kikwete aombe radhi!
Aug 07, 2014

MWISHONI mwa wiki iliyopita nilikuwa mmoja wa waliobahatika kuusikiliza mjadala kuhusu mkwamo wa mchakato wa kulipatia taifa letu Katiba mpya uliofanyika mjini Dar es Salaam na ambao wazungumzaji wakubwa walikuwa ni Jenerali Ulimwengu na Profesa Lumumba kutoka Kenya.
Sina hakika mjadala huo umesaidia kiasi gani kuwafumbua macho Wa tanzania kuelewa mhusika mkuu aliyesababisha mkwamo huo ni nani hasa.
Vyovyote vile, niwapongeze waliouandaa, na kwa hakika wale wote waliotumia na wanaotumia muda wao kujaribu kuwashawishi UKUWA warejee katika Bunge la Katiba ili mchakato uendelee.
Mpaka sasa hakuna mwenye uhakika nini kitatokea kwenye kikao cha Bunge hilo Dodoma ingawa watawala wanatamba ya kwamba wana mbinu wanayoweza kuitumia kuwezesha Katiba mpya kupatikana bila ushiriki wa UKAWA. Yaani kwamba wana mbinu watakayoitumia kupata akidi inayotakiwa kisheria kupitisha vifungu vya rasimu hiyo ya Katiba.
Nikirejesha kumbukumbu zangu nyuma, namlaumu Rais Kikwete kwamba ndiye hasa aliyesababisha mkwamo huo. Alisababisha mkwamo huo kwa hotuba yake ile ya kulifungua bunge hilo la Katiba alipoiponda na kuikejeli rasimu hiyo ya pili ya Katiba iliyoandaliwa na Tume ya Mabadiliko ya Katiba iliyoongozwa na Jaji Warioba.
Katika hotuba yake ile, Rais Kikwete alidai ya kuwa waliounga mkono serikali tatu ni wachache mno. Akaongeza ya kuwa Tume ya Warioba ilikosea kuchukua idadi hiyo na kuitumia kuhalalisha pendekezo lao hilo la muundo wa serikali tatu.
Si hivyo tu; alikwenda mbele zaidi na kuwatisha wananchi kwamba kama tukiukubali mfumo wa serikali tatu, wanajeshi wanaweza kukosa mishahara, na hivyo kuipindua serikali! Akahitimisha kwamba hayuko tayari wakati wa kipindi chake cha urais tuwe na muundo wa serikali tatu.
Kauli hizo kwenye hotuba yake hiyo zilimaanisha ya kwamba hata kabla Tume ya Warioba haijaingia kazini kukusanya maoni ya wananchi, yeye Rais Kikwete tayari alishakuwa na msimamo wake. Na msimamo huo ni kutokubali muundo wa serikali tatu hata kama ndio wananchi wanaoutaka.
Ndugu zangu, mkizingatia mabilioni ya mapesa yaliyotumiwa na Tume ya Warioba kukusanya maoni hayo ya wananchi na mabilioni mengine mengi yaliyotumiwa na Bunge la Katiba, mtakubaliana nami kwamba Rais Kikwete ametukosea mno Wa tanzania kwa kutumia mapesa yetu mengi kuanzisha mchakato wa kupata Katiba mpya ambao wala hakuwa na dhamira njema nao!
Maana, kama angekuwa na dhamira njema nao, angeliheshimu maoni ya wananchi yaliyokusanywa na Tume ya Warioba, na hivyo asingelitoa kauli hizo alizozitoa wakati akilizindua bunge hilo maalumu.
Kwa hakika, kauli zake hizo za kuikejeli Rasimu ya Pili ya Katiba na kuponda maoni ya wananchi juu ya muundo wa serikali tatu wanaoutaka ndizo hasa zilizosababisha mkwamo huo.
Nilipata kusema huko nyuma kwamba watawala wengi duniani, hasa wa nchi zetu za Afrika, wanapenda mno kuzungukwa na watu (walamba miguu) ambao unaweza kuwaita court jesters au hata sycophants.
Kwa kawaida, hawa kazi yao ni kusifia kila kitu Rais anachokifanya au kukitamka, na wanafanya hivyo ili wampendezeshe, na aone kuwa ‘wanampenda’.
Rais akicheka, wao watacheka zaidi. Rais Akinuna, wao watanuna zaidi. Rais akimkasirikia mtu fulani, wao watamkasirikia mtu huyo zaidi. Na Rais akitukana, wao watatukana zaidi. Ni court jesters hao ambao kihulka unaweza kuwaita sycophants!
Ni mtazamo wangu ya kwamba wapo watu wenye hulka hizo za ki-court jester na ki-sycophant ndani ya Bunge letu la Katiba. Hao, baada ya kugundua msimamo wa Rais Kikwete juu ya muundo wa serikali anaoutaka, wamekwenda mbali zaidi hadi kufikia hatua ya kumtukana Jaji Warioba – wakidhani wanamfurahisha Rais Kikwete!
Hao ndiyo waliopitiliza kuupigia debe msimamo huo wa Rais Kikwete wa kukataa muundo wa serikali tatu kuliko hata yeye mwenyewe alivyoukataa! Na wanafanya hivyo wakiamini wanamfurahisha, na si kwa sababu ya maslahi ya taifa.
Hao ndiyo walioenda mbali zaidi na kumtukana Jaji Warioba; huku mwana CCM mmoja kutoka Zanzibar akifikia hata hatua ya kusema ya kwamba CCM Zanzibar hawako tayari kuachia utawala kwa njia ya kura – labda kwa umwagaji damu!
Ndugu zangu, yote hayo katika ujumla wake ndiyo yaliyosababisha UKAWA wasusie bunge hilo, na hivyo kusababisha mkwamo huo. Lakini tusisahau ya kuwa msababishaji mkuu wa mkwamo huo wa mwanzo kabisa ni Rais Kikwete mwenyewe; japo sasa anaanza kujigongagonga kujitetea (rejea hotuba yake ya mwisho wa mwezi kwa taifa).
Nihitimishe kwa kusema ya kuwa, nakubaliana na yote yaliyosemwa na Jenerali na Profesa Lumumba ya namna tunavyoweza kujikwamua kutoka katika mkwamo huo ikiwa ni pamoja na lile pendekezo la kurekebisha Katiba ya sasa ili tufanye uchaguzi mkuu mwakani ili tuwe na muda wa kujadiliana zaidi ni Katiba mpya ya namna gani tunayoitaka.
Hata hivyo, nisichokubaliana nacho ni kile kilichozungumzwa na Profesa Lumumba ya kwamba tukimshinikiza Rais Kikwete atuombe radhi kwa kusababisha mkwamo huo, ni kudhalilisha urais! Mimi hilo sikubaliani nalo.
Nchi yetu ni masikini, na yametumika mabilioni mengi mno ya pesa za walipakodi kwa ajili ya kugharimia mchakato huo wa Katiba mpya, na hivyo Rais makini asingekuwa wa kwanza kuukwamisha mchakato huo kwa kauli zake za kuiponda kazi ya tume yake mwenyewe!
Ndiyo maana, binafsi, naamini kabisa ya kwamba Rais Kikwete anapaswa kutuomba radhi kwa yote yaliyotokea. Na akituomba radhi sisi wananchi atakuwa pia amemwomba radhi Jaji Warioba na tume yake kwa kudhalilishwa na wana CCM ndani ya bunge hilo la Katiba na hata nje ya bunge hilo.
Akituomba radhi sisi wananchi atakuwa pia amemwombea radhi yule Mzanzibari wa CCM aliyetamka ndani ya bunge hilo ya kwamba, kwa sababu waliitwaa dola kwa kumwaga damu, hawataachia kamwe madaraka kwa kipande cha karatasi (kura)!
Mimi ni Mkristo. Mathayo 18:22 inazungumzia dhana ya kusamehe na kuomba radhi.
“Kisha Petro akamwendea akamwambia, Bwana, ndugu yangu anikosee mara ngapi name nimsamehe. Hata mara saba? Yesu akamwambia, sikuambii hata mara saba, bali hataa saba mara sabini.” Ingawa kifungu hicho kinazungumzia dhana ya kusamehe, kwa mtazamo wangu, kinazungumzia pia dhana ya kuomba radhi ambayo hata Quran imeizungumzia. Vitu hivyo viwili – kuomba radhi na kusamehe, vimefungamana.
Ingawa kusamehe si lazima uwe umeombwa radhi, lakini kuomba radhi ni jambo jema linalopaswa kuutangulia msamaha . Kwa hakika, vyote viwili havina mpaka wa muda (deadline). Anaweza kutuomba radhi sasa au baadaye. Nasi twaweza kumsamehe sasa au baadaye.
Cha muhimu ni kwamba Rais Kikwete anapaswa kutuomba radhi kwa kusababisha mkwamo huo uliowafanya UKAWA wasusie Bunge la Katiba.
Ingawa Profesa Lumumba anaona ya kwamba kumshinikiza Rais Kikwete atuombe radhi ni kudhalilisha urais, lakini ukweli ni kwamba hakuna udhalilishaji wowote, na isitoshe tendo hilo huwa linathibitisha uungwana wa mtu.
Na ndiyo maana mwaka 1998 Rais Bill Clinton wa Marekani aliwaomba msamaha Wamarekani wote kwa kuingia kwenye mahusiano yasiyostahili na mfanyakazi wa kujitolea wa Ikulu, Monica Lewisnky.
Vyovyote vile; kama ni kweli (aaminivyo Profesa Lumumba) ya kwamba kutuomba radhi sasa ni kudhalilisha taasisi ya urais, basi nataraji Rais Kikwete atakuwa muungwana kutuomba radhi atakapoondoka Ikulu mwishoni mwa mwaka ujao.

Nasi tutamsamehe kwa kuteketeza mabilioni ya pesa zetu kwa kuanzisha mchakato wa Katiba mpya ambao wala hakuwa na nia njema nao tangu mwanzo!


