Waziri Muhongo aundiwa njama kung’olewa uwaziri
Apr 23, 2014

WAKATI Bunge la Bajeti likitarajiwa kuanza vikao vyake siku kadhaa zijazo, kumekuwapo mkakati maalumu wa kumng’oa Waziri wa Nishati na Madini, Profesa Sospeter Muhongo, kutokana na misimamo yake kuhusu sekta ya gesi nchini inayokwaza baadhi ya kampuni za kimataifa na wafanyabiashara nchini.
Baadhi ya wataalamu katika sekta hiyo waliozungumza kwa sharti la kutotajwa majina yao, wamefichua uwepo wa mikakati ya kukwamisha mipango ya Serikali kuhusu matumizi ya gesi hapa nchini, kutokana na hofu ya kuvurugika kwa biashara zao za mafuta na gesi, ambazo kimsingi huwaingizia faida maradufu.
Miongoni mwa mikakati hiyo ni pamoja na kumng’oa waziri huyo pamoja na Katibu Mkuu wake, Eliakimu Maswi, hawa wakiponzwa na misimamo yao kuhusu uendeshaji wa sekta hiyo na wahusika wakuu wa njama hizo.
“Vita dhidi ya Profesa Muhongo inaendelea na baadhi ya wafanyabiashara wamekuwa wakitumia muda mwingi mjini Dodoma wakiendesha mikakati ya kumng’oa waziri huyo,” anasema mmoja wa wataalamu wa gesi nchini.
Kinachomponza waziri huyo ni misimamo yake katika kusimamia sekta hiyo, misimamo mbayo inaonekana kuwa kikwazo kwa baadhi ya wafanyabiashara wenye nia ya kuwekeza katika sekta hiyo, hususani gesi.
“Katika biashara, hasa rasilimali, vitu kama hivyo vipo, usitegemee kampuni hizi kubwa za mafuta na gesi, zitafurahia mipango itakayoathiri biashara zao, jambo la msingi hapa ni kuwa na vibrant leadership, kama una uongozi usio na nguvu wafanyabiashara watasumbua tu,” anasema mtaalamu huyo katika mahojiano yake na Raia Mwema.
Akizungumzia hali hiyo, Katibu Mkuu wa Wizara ya Nishati na Madini, Maswi alikiri kuwa na taarifa za njama hizo, lakini hakuingia kiundani zaidi kuelezea anachokifahamu.
“Nami nimezisikia, kuna hata baadhi ya wabunge wamewahi kunidokeza kuhusu suala hilo, lakini ndio Tanzania yetu,” alisema Maswi.
Katika majibu yake kwa njia ya ujumbe mfupi wa simu, Profesa Muhongo hakuonyesha kukubali wala kukataa.
“Nashauri taarifa hizi zipeleke kwenye vyombo vinavyohusika,” aliandika Prof Muhongo na kurudia tena akisema; “Bado ushauri wangu ni ule ule. Peleka kwenye vyombo vya dola husika.”
Miongoni mwa waliotoa maoni yao kuhusu suala hilo ni pamoja na Mbunge wa Kawe, Halima Mdee ambaye anasema uwezekano upo kutokana na changamoto nyingi zinazoikabili wizara hiyo huku ahadi nyingi zilizotolewa huko nyuma zikihitaji majibu.
“Sijalisikia kwa sana, lakini ninatarajia bajeti yake haitakuwa nyepesi sana kutokana na mambo mengi yanayoendelea sasa ndani ya wizara yake na Bunge la Katiba,” alisema Halima Mdee.
Misuguano ya wazi kuhusu usimamizi wa sekta ya gesi nchini ilianza kujitokeza katika mradi wa ujenzi wa bomba la gesi kutoka Mtwara hadi Dar es Salaam.
Mkazi mmoja wa mjini Mtwara na mtumishi wa Mamlaka ya Bandari Tanzania (jina linahifadhiwa), anabainisha uhusika wa kambuni za usambazaji gesi na mafuta nchini, zikiwatumia baadhi ya wanasiasa kuzuia ujenzi wa bomba hilo.
Pamoja na mgogoro wa Mtwara, kwa takribani miaka mitatu sasa imekuwepo mikakati dhidi ya baadhi ya viongozi wa wizara hiyo, hususani Waziri na Katibu Mkuu wake, mikakati inayohusishwa pia na mabadiliko ya mara kwa mara katika nafasi hizo wizarani hapo.
Misuguano mingine iliyolihusisha Bunge ni pamoja suala la ununuzi wa mafuta kwa ajili ya mitambo ya kuzalisha umeme nchini ambapo wizara iliamua kuyanunua kwa msambazaji moja kwa moja, hatua iliyopingwa pamoja na ukweli kwamba iliokoa fedha nyingi.
Vyanzo vingine vya habari kutoka ndani ya Wizara ya Madini na Nishati pamoja na Shirika la Mafuta Tanzania (TPDC) vinafichua uhusika wa baadhi ya taasisi za kifedha duniani katika kukwamisha mradi huo, kisa kikiwa mkopo kuchukuliwa China badala ya taasisi hizo, ambazo hata hivyo riba zake, iwapo Serikali ingekopa huko, ni kubwa maradufu.
“Vita ya bomba hili sio ndogo kama wengi wanavyodhani, ni kubwa, hapa unazungumzia kampuni kubwa za kimataifa, taasisi za kifedha za kimataifa, zinapata ushirikiano kutoka ndani kwa wafanyabishara na wanasiasa,” kinabainisha chanzo chetu ndani ya TPDC.
Chanzo kingine ndani ya wizara kinabainisha kuwa pamoja na bomba la gesi kuwa katika hatua zake za mwisho kukamilika, Benki ya Dunia bado hawakubaliani na msimamo wa Serikali kuchukua mkopo Benki ya Exim ya nchini China.


