
Raia 4 kujiunga na kamati ya hazina ya maendeleo
Na OTIATO GUGUYU
BUNGE la Kaunti ya Nairobi imepitisha majina manne ya raia ambao watakuwa wakitumika katika Kamati ya Hazina ya Maendeleo na Usimamizi ya Kaunti. 
Bw Dominic Ayaa, Yasin Ismail, Peter Munyi na Irene Riungu walichaguliwa na wanangojea kuteuliwa rasmi kujiunga na Kamati hiyo kulingana na msimamizi wa fedha wa kaunti Bw Gregory Mwakanongo.
Kuchaguliwa kwa wanne hao kumetoa nafasi ya kuundwa kwa usimamizi wa hazina hiyo ambayo itakuwa na jukumu la kusimamia matumizi ya Sh16 milioni kwa wadi zote zilizoko Nairobi.
“Kwa sababu kamati hii imeundwa hatutakubaliana na visingizio. Lazima wasimamizi wa kaunti wajue kwamba hatutapitisha miswada yoyote ikiwa hatutapata fedha hizo kwa akaunti ifikapo Januari,” alisema msimamizi wa walio wengi Bungeni David Mberia.
Hazina hiyo iliyoundwa kama ilivyokuwa Hazina ya Maendeleo ya Maeneo Bunge ililenga kufadhili asilimia 15 ya miradi ya elimu kama vile basari na mitihani ambayo huzingatiwa kuwa gharama.
Asilimia 12 itatumiwa kugharamia kudumisha magari, usimamizi na mishahara ya wafanyikazi watano kwa kila wadi, michezo, mazingira na kuimarisha viwango vya elimu.
Asilimia tano zitakuwa fedha za kugharamia matukio ibuka. Wadi zitakazokuwa na fedha ambazo hazijatumia mwishoni mwa mwaka zitafanya ombi jipya la fedha kwa mwaka ufuatao.
Kamati za wadi zitahitajika kupeana orodha ya miradi ya maendeleo na kuiwasilisha kwa kamati simamizi ya kaunti ili kukubaliwa kabla ya mwisho wa Februari kila mwaka wa kifedha.


