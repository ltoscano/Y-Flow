
Majadiliano yafaa kuimarisha utaifa
Wito wa kuandaliwa kwa mdahalo wa kitaifa ambao umekuwa ukizua joto nchini tangu kinara wa Cord Raila Odinga arejee nchini kutoka Amerika, unapasa kushughulikiwa kwa ukomavu wa kisiasa na upande wa serikali na upinzani.
Badala ya kurushiana lawama zinazoweza kuzua makabiliano na kuvuruga amani nchini, pande zote zinapasa kutilia maanani umuhimu wa mazungumzo ya pamoja kwa nchi.
Rais Uhuru Kenyatta amesema wazi kwamba serikali yake ilipanga kuandaa mjadala wa kitaifa sawa na ambao upinzani umekuwa ukiitisha lakini ikaufutilia mbali kutokana na kuingizwa siasa.
Kufikia sasa, ni bayana kwamba kila upande unakubali kuwa kuna haja ya mazungumzo kwa lengo ya kuimarisha maisha ya Wakenya.
Hivyo basi, badala ya kupatia wanasiasa sababu ya kushambuliana hadharani na kugawanya Wakenya, serikali inapasa kuunganisha washikadau wote, kwa kuwaleta pamoja kujadili masuala muhimu yanayohusu nchi hii.Tumeyasikia mashirika ya kijamii yakisema kwamba yako tayari kushiriki shughuli yoyote ya kuimarisha maisha ya Wakenya na ni kwa kupitia mjadala kama huu ambapo wanaweza kutoa maoni yao sawa na viongozi wa kidini ambao wamesahau wajibu wao wa kupatia jamii mwelekeo wa kimaadili na kuchukua misimamo ya kisiasa inayoengemea upande mmoja.
Si siri kwamba tangu uchaguzi mkuu uliopita, Wakenya wamegawanyika kwa misingi ya kikabila, kisiasa na hata kidini na ni kupitia mdahalo wa pamoja ambapo uwiano na maridhiano yanaweza kupatikana. Litakalookoa nchi hii kutoka kwa matatizo yanayoikabili, ni mazungumzo ya uwazi yanayohusisha kila mmoja lakini sio tabia ya viongozi ya kujipiga kifua na kuwaona wapinzani wao kama maadui kutoka nchi ya kigeni.
Mataifa mengine kama Bahrain, Nigeria na Malawi yalishirikisha wananchi wao katika midahalo ya kitaifa iliyozaa matunda na tunaweza kuchukua hatua sawa na kusonga mbele kama taifa. 


