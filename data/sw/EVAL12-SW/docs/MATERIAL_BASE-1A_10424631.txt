Mondɛ́lɛ́ Bosquet, mokonzi monɛ́nɛ wa mosálá mpé ayéí na ntángo ya ngonga ya ísáto na ndámbo ya mpókwa. Ayókí sé makɛlɛ́lɛ míngi káti ya mosálá. Abéngí Mákalámbá, moyíndo wa libosó o mosálá. Amótúní níni bato bazalí kolobaloba. Yĕ mpé amózóngísélí na bolobi te ayébí tɛ́. Ayókí atá koyóka tɛ̂. Atátólí Mákalámbá mbatá. Mákalámbá mpé azilí tɛ̂. Amósímbí o mabɔ́kɔ. Atíí yĕ mokato mpé amóbwákí epái ya mésa. Mosálá moyéí mabé. Bato bakɔ́tí káti ya bangó mpɔ̂ ya bokaboli bangó. Mosíká tɛ̂, komisɛ́lɛ ayéí. Bakangí Mákalámbá. Bapolísi bamókangí mpanga na makási nyɔ́sɔ, mpé bamónátí epái ya biló ya Komisɛ́lɛ, mpɔ̂ ya bosámbi. Mosálá mpé mosílí. Baníngá ba Mákalámbá bakúmbí nsango epái ya mwăsí wa yĕ wa ndáko mamá Bolúmbú, mpé baye bayébáká te azaláká na Lusengo, bakúmbí nsango na Lusengo lokóla.

Lusengo makángo ya kala ya Mákalámbá, eyókí yĕ nsango ya makángo •wa yĕ•, azilí atá kozila tɛ̂, asímbí sé nzelá epái ya nganga-nkísi.

Ekómí Lusengo epái ya nganga-nkísi, amóyánólí mpé ndéngé ya likambo lîná.

Nganga-nkísi yĕ yĕ te, "Kamátá lokásá loye mpé símbá mpɛ́mbɛ́ óyo. Mpɛ́mbɛ́ ótíya yĕ na nkíngó, mpé lokásá opésa yĕ alótíya o monɔkɔ. Yébísá yĕ sɔ́kí abandí koloba ákangaka yangó na míno ndé akolónga mpé bakobimisa yĕ."

Lusengo mpé ayókí maloba ma nganga-nkísi mpé abimí na nkísi yangó. Akómí o komisɛ́lɛ libosó ya mwăsi ya •libála ya Mákalámbá• ákóma. Atíndí ndeko mosúsu wa yĕ ekosálaka pulúsi, átúna sɔ́kɔ́ Mákalámbá asílí asámbí. Pulúsi akɔ́tí o káti ya lopángo mpé amɔ́ní Mákalámbá. Amótúní sɔ́kí asílí kosámba. Mákalámbá amózóngísélí te asámbí naíno tɛ̂. Amólobélí lisúsu te útá ayákí na ntángo ya mpókwa ya ngonga ya mínɛi na ndámbo kínô ekómí ngonga ya sambo asámbí naíno tɛ̂. Pulúsi óyo wâná Lusengo atíndákí ayéí mpé komóyébisa nsango atúnákí.

Lusengo atúní mpé sɔ́kí akokí kokɔ́ta mpɔ̂ átála yĕ. Bapulúsi babóyí. Lusengo azilí mpé tɛ̂. Afútí avoká na mokonzi ya bapulúsi mpé akɔ́tísí yĕ na mayɛ́lɛ.

Mákalámbá amɔ́ní Lusengo alingí ábánga, kási akangí sé motéma. Lusengo amókɛndɛ́lí pɛnɛpɛnɛ. Amólobélí na makútu makambo mánsɔ asálákí epái ya nganga-nkísí mpé na maye nganga-nkísi amólobélákí ásála. Mákalámbá alingí ábóya, kási áwa yĕ ayébí te sɔ́kí moto azalí na mpási, akondima sé mánsɔ mpɔ̂ te ábíka, akamátí sé kokamata bilɔ́kɔ bínsɔ Lusengo amókúmbélákí, mpé asálí mánsɔ malobákí nganga-nkísi epái ya Lusengo.