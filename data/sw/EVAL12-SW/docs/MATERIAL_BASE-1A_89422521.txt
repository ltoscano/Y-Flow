UKAWA wapige hatua zaidi
May 08, 2014

KATI ya mambo ambayo watu wanaotaka mabadiliko ya kweli ya kisiasa nchini wamekuwa wakiyatamani na kuyangojea kwa hamu kubwa ni kuona vyama vya upinzani nchini vinaungana na kushirikiana kukiondoa Chhama cha Mapinduzi (CCM) madarakani na kulipatia taifa maono na uongozi mbadala ambao utakuwa bora mara nyingi zaidi kuliko ule wa CCM.

Tangu kurudi kwa mfumo wa vyama vingi hamu hii ya Wa tanzania haijawahi kutimizwa na japo mara kadhaa kumekuwa na jitihada za kushirikiana hakujawahi kutokea muungano ambao umewahi kuwapa Wa tanzania matumaini.

Ujio wa ushirikiano wa vyama vya upinzani na wadau wengine katika kudai mfumo wa Serikali tatu umekuja kama kupenya kwa mwanga kwenye chumba chenye giza na kuleta matumaini kuwa yawezekana muda uliosubiriwa umefika.

Hii ni kwa sababu wakati katika Bunge la Muungano upinzani umegawanyika katika mambo mengi hadi kufikia kuitana majina (CCM B; Maliberali na mengine mengi) kwenye Bunge Maalum la Katiba watu wale wale ambao wamegawanyika kwenye Bunge la kawaida tumewaona wakiungana na kuwa na misimamo ya aina moja kiasi cha kuwapa wananchi matumaini.

Umoja wao ulifikia kilele pale walipoanzisha kile kinachoitwa Umoja wa Katiba ya Wananchi (UKAWA). Ni wazi ushirikiano huu ulikuja pale ambapo wanasiasa wa vyama vya upinzani bungeni walipogundua kuwa mapendekezo ya rasimu ya Katiba kutoka Tume ya Katiba iliyokuwa inaongozwa na Jaji Joseph Warioba hayatakubaliwa na wajumbe wengi wa Bunge hilo ambao wengi ni kutoka CCM.

Kabla ya kufahamu hili baadhi ya wanasiasa hawa waliamini kuwa kilio na matamanio ya mfumo wa Serikali tatu yatakubalika kirahisi hasa kwa vile wapo wana CCM wengi ambao nao walikuwa wanataka mfumo wa Serikali tatu. Hii ni kwa sababu miaka 20 hivi huko nyuma kundi la wabunge wa CCM wapatao 55 waliweka shinikizo kubwa la kutaka Serikali ya Tanganyika kiasi cha kusababisha mgogoro ambao Baba wa Taifa, Mwalimu Julius Nyerere, aliingilia kati kwa umahiri mkubwa na kuutibua.

Hivyo, wapinzani walitarajia – kwa makosa makubwa – kwamba wenzao ndani ya CCM watakubali lakini zaidi ni kwa sababu Tume ya Katiba ilipendekeza mfumo huo na kuandika rasimu nzima ya Katiba ikizunguka mfumo huo. Walitarajia kuwa “mawazo ya wananchi” ambayo yaliingizwa katika rasimu hii yatakubaliwa na wajumbe na hivyo ingekuwa ni suala rahisi tu. Hili halikuwa hivyo.

Kinyume cha matarajio ya wengi Chama cha Mapinduzi kilifanya kikao chake cha Kamati Kuu huko huko Dodoma na wakatoka na uamuzi wa pamoja wa kusimamia sera yake ya Serikali mbili. Hili lilikuwa ni pigo kubwa sana kwa wapinzani na katika kuweka shinikizo kuwa wajumbe wote wa CCM wanaunga mkono msimamo huo wa chama, CCM ikapigania kuwa kura za wazi zipigwe katika Bunge la Katiba wakati wa kupitisha vipengele mbalimbali vya rasimu ya Katiba.

Sasa haya yote yalisababisha wapinzani kutambua kuwa siyo tu wamezidiwa mikakati lakini pia wamezidiwa nguvu. Wapinzani hawakuwa na kura za kutosha kwenye Bunge la Katiba kwani hata wangejaribu kuzungumza kwa ukali kiasi gani kura zikipigwa wasingeweza kupata kura za kutosha kwani asilimia karibu 80 (Super Majority) ya wajumbe wa Bunge hilo ni wana CCM. Hivyo, ushirikiano huu ulikuja kama jibu pekee la kushindana na “wengi” bungeni. Na kutoka kwenye Bunge hilo lilikuwa ni jaribio la kuhamisha mjadala kutoka bungeni na kuuleta kwa wananchi.

Hata hivyo ninaamini kuwa ili UKAWA uweze kuridhisha matamanio ya Wa tanzania kiukweli haitoshi tu kuungana kupinga msimamo wa CCM kwenye muundo wa Muungano. Hii ni kwa sababu kama Nyerere alivyosema suala la muundo wa Muungano si suala la msahafu; siyo suala la imani ni suala la sera tu. Chama kinaweza kuwa na sera ya serikali moja, tatu au mbili. Sera ya CCM ni Serikali mbili kwa sasa wakati kwa vyama vingine hasa CUF na CHADEMA ni “Serikali tatu”. Maoni ya wananchi wengi yanayodaiwa kutolewa kwenye Tume ya Warioba nayo si msahafu – ni maoni tu. Na bahati mbaya sana hayana hata nguvu ya sera.


