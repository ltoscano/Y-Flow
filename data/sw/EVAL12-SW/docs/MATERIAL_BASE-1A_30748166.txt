
Serikali yazindua chanjo dhidi ya ugonjwa ambao unaathiri mifugo
Na TITUS OMINDE
UASIN GISHU KUTOKANA na hasara ambayo wakulima na wafugaji wa mifugo hupata katika Kaunti ya Uasin Gishu kutokana na ugonjwa na miguu na midomo, serikali ya kaunti hiyo ilizindua kampeini ya kuchanja mifugo dhidi ya ugonjwa huo. 
Kampeini hiyo ambayo imekuwa ikiendelea katika maeneo yote ya kaunti hiyo imewezesha mifugo 30,000 kupokea chanjo.
Akihutubia wanahabari mjini Eldoret, katibu wa kaunti hiyo Bw Peter Lelei alisema chanjo hiyo itaendelea ili kuhakikisha kuwa mifugo wote wamechanjwa.
Bw Lelei alisema utawala wa kaunti hiyo utatenga fedha zaidi kwa idara ya kilimo katika kipindi cha bajeti ya mwaka 2014/2015 ili kukabiliana na changamoto za uzalishaji chakula kwa wakulima husika. 
“Katika makadrio ya bajeti yetu ya mwaka 2014/2015 tutatumia kila mbinu ili kuona kwamba aslimia kubwa ya bajeti hiyo imetengewa sekta ya kilimo kutokana na umuhimu wa sekta hiyo kwetu. Tungependa kuwapa wakulima mazingira bora ya uzalishaji chakula ili kuhakikisha kuwa kuna usalama wa chakula katika eneo la North Rift na katika taifa letu la Kenya kwa jumla” akasema. 
Kama njia moja ya kuhakikishia wakulima mazingira afueni ya uzalishaji chakula, Bw Lelei alisema serikali hiyo inashirikiana na wauzaji wa dawa za mifugo ili kubuni mbinu ya kuanza kuwauzia wakulima dawa hizo kwa bei nafuu


