
Hongera Stars, sasa jitihada zielekezwe kwa vijana
Timu ya taifa ya soka, Taifa Stars juzi iliwafedhehesha Wa tanzania waliokuwa na matumaini na waliokuwa wakiamini kuibuka na ushindi wa kujenga mazingira mazuri ya kufuzu kucheza Fainali za Afrika za 2017.
Kilichotokea ni timu hiyo kufungwa mabao 2-0 na kufisha matumaini ya kucheza fainali hizo kwa kuwa sasa hata ikiifunga Nigeria katika mchezo wa mwisho haitaweza kuiondoa Misri kileleni mwa msimamo wa kundi lake.
Kufungwa kwa Stars kumeendeleza historia mbaya ya miaka 36 tangu timu hiyo ifuzu kucheza fainali hizo mwaka 1980 jijini Lagos, Nigeria.
Kila mwaka, kila mara timu hiyo imekuwa mwathirika wa matokeo ambayo hayaipi nafasi ya kufika fainali hizo.
Baada ya kutolewa na kuzima ndoto za kurudi kwenye fainali hizo kwa mara ya pili, tunadhani kuna haja ya kutathmini mambo kadhaa kuhusu ushiriki wa Tanzania kwenye michuano ya kimataifa.
Baada ya kupata wachezaji wanaosakata soka nje ya nchi, na hasa barani Ulaya angalau safari hii inaonekana kuna dalili za kufanya vizuri kwa timu ya taifa iwapo jitihada zitaongezwa katika soka la vijana.
Stars ilianza kwa kufungwa mabao 3-0 na Misri jijini Cairo, baadaye ikalazimisha sare ya bila kufungana na Nigeria kwenye Uwanja wa Taifa kabla ya kupata ushindi wa aina yake wa mabao 1-0 ugenini dhidi ya Chad na hivyo kujiweka kwenye nafasi nzuri ya kuibuka kinara wa Kundi G.
Hata hivyo, baada ya kupoteza mechi hiyo nyumbani, Chad ilitangaza kuwa haitaweza kuja Tanzania kucheza mechi ya mzunguko wa pili na hivyo kutolewa kwenye michuano hiyo na matokeo yake yote kufutwa, hali iliyoyumbisha kundi zima na hivyo kufanya matumaini ya Tanzania kuwa finyu.
Ili kufufua matumani, Stars ilitakiwa iibuke na ushindi wa kuanzia mabao 3-0 dhidi ya Misri na baadaye kuishinda Nigeria kwenye mechi ya mwisho, jambo ambalo limeshindikana. 
Kwa hiyo, hatuna budi kupongeza mafanikio yaliyofikiwa hadi sasa japokuwa timu haijaweza kuvuka hatua ya makundi.
Lakini pongezi hizo zimaanishe kuwa jitihada kubwa zaidi zinaanza kufanyika ili kujenga timu imara zaidi ambayo itapambana kwenye mashindano yajayo na kufikia malengo ya kucheza fainali hizo kubwa katika soka barani Afrika.
Na jitihada hizo ni zile za kuweka msukumo kwenye soka la vijana ambalo limemfanya mshambuliaji wa Tanzania, Mbwana Samatta kuwa tegemeo la nchi kwa sasa. Jitihada zilizomuibua Samatta ndizo ziendelee kufanyika kwa kuhamasiaha wadau wa soka kuanzisha vituo vingi vya watoto na vijana huku Shirikisho la Soka Tanzania (TFF) likisaidia katika kutoa mwongozo, kufundisha walimu, waamuzi na kuanzisha na kuendesha mashindano ya vijana yatakayoibua vipaji vingi zaidi.
Maana yake, mashindano kama ya U-15, ya vijana walio na umri chini ya miaka 17 na ya walio na umri chini ya miaka 20 yaimarishwe au kuanzisha ili vijana wengi zaidi waandaliwe wakiwa wadogo kwa ajili ya manufaa ya baadaye kwa nchi.
Serikali pia haina budi kuwa mstari wa mbele katika kuhakikisha programu za vijana za soka na michezo mingine zinapata msukumo ili vyama viweze kuziendesha kwa ufanisi.
Kama ambavyo imesemwa siku zote, hatuwezi kuendelea kwenye michezo bila ya kuweka mkazo kwa watoto na vijana.


