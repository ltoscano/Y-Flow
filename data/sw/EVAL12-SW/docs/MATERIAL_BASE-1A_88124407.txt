
Swissport Tanzania yajivunia kutunukiwa cheti cha ubora
Ni baada ya kushinda ukaguzi ulioendeshwa na KLM, cheti hiyo kinatambuliwa na ISAGO
Loremipsum Dolor, Mwananchi
Dar es Salaam. Shirika la Ndege ya Swissport tawi la Tanzania limepata cheti baada ya kufaulu ukaguzi ulioendeshwa na wakaguzi waliobobea kutoka Shirika la Ndege la Ufaransa (KLM).
Shirika hilo ambalo linatoa huduma kwa abiria na mizigo, limepata cheti hicho kinachotambuliwa na Shirika la Ukaguzi wa Usalama wa Safari za Ndege kwenye Maeneo ya Viwanja (ISAGO).
Baada ya kutunukiwa cheti hicho, Meneja wa Ubora na Mifumo wa Swissport, Daniel Simkanga alijigamba kwa kusema kuwa:
“Baada ya kukaguliwa na ISAGO na kupasi, tunathubutu kusema kuwa sasa Swissport Tanzania inaendesha shughuli zake kwa kutumia viwango vya ISAGO, hili ni jambo la kujivunia na tunad hani ni habari njema kwa wateja wetu.”
Alisema watahakikisha kuwa wafanyakazi wao wanakuwa na ueledi kuhusu viwango vya ISAGO kwa kuendelea kuwapa mafunzo na kuendesha kampeni juu ya mfumo huo. Alisema ubora katika utendaji kazi unaendana pia na ubora wa vitendea kazi kwani mwaka 2015 kampuni hiyo ilitumia Sh3.7 bilioni kununua vifaa mbalimbali ikiwamo trekta la kusukuma ndege ambalo halitumii kiunganishi.
Alisema ISAGO imeanzishwa na Shirikisho la Makampuni ya Ndege Duniani (IATA) kufuatia kufanikiwa kwa IOSA (IATA)
ambayo ni wakaguzi mahsusi kwa ajili ya mashirika ya ndege.
Simkanga alisema vituo vya Uwanja wa Ndege wa Kimataifa Kilimanjaro (Kia) na wa Julius Nyerere (JNIA) vinakuwa vya 26 na 27 kupata cheti hicho kati ya vituo 290 duniani ambavyo kampuni mama ya Swissport Tanzania yaani Swissport International Ltd inatoa huduma zake.
Alisema ukaguzi wa ISAGO unatoa taratibu za mfumo wa ukaguzi kwa watoa huduma kwa ndege, abiria na mizigo katika viwanja vya ndege. 


