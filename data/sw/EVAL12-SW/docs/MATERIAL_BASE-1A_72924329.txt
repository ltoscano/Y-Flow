
Uwanja wa Karume Pemba waanza kutoa huduma

Imeandikwa na Khatib Suleiman, Zanzibar

Imechapishwa: 04 Septemba 2016

UWANJA wa Ndege wa Karume uliopo Pemba sasa umeanza kutoa huduma za kutua na kuruka kwa ndege nyakati zote ikiwemo usiku. 

Hali hiyo inatokana na matengenezo makubwa yaliyofanywa kwa kuweka taa za kuongoza ndege na zinazoruhusu ndege kutua nyakati za usiku, mradi unaotajwa kuigharimu Serikali ya Mapinduzi Zanzibar zaidi ya Sh bil 1.6.
Waziri wa Nchi, Ofisi ya Rais na Mwenyekiti wa Baraza la Mapinduzi, Issa Haji Ussi (Gavu) alisema hatua hiyo ni sehemu ya juhudi zilizochukuliwa na Rais wa Zanzibar, Dk Ali Mohamed Shein kuona kisiwa cha Pemba kinapiga hatua ya maendeleo kiuchumi na katika sekta ya utalii.
Gavu aliyesimamia mradi huo wakati akiwa Naibu Waziri wa Mawasiliano na Miundombinu, alisema kukamilika kwa mradi huo ni fursa nyingine kubwa ya kukua kwa uchumi Pemba.
Aliyasema hayo wakati wa ziara ya Rais wa Jamhuri ya Muungano wa Tanzania, John Magufuli mwishoni mwa wiki kisiwani Pemba.
Baada ya kumaliza kuhutubia wananchi, Magufuli aliondoka kwa ndege kupitia katika uwanja huo akielekea Unguja pamoja na Dk Shein na viongozi wengine wa Zanzibar na wa Muungano.


