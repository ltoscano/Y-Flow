Wito kwa vijana: Nchi yenu inaangamia, amkeni muiokoe
Dec 04, 2014

Kijana jiulize, utaifanyia nini Nchi yako, na wala usiulize nchi yako itakufanyia nini.

Vijana ni Taifa la leo, si Taifa la kesho.
UPEPO wa mabadiliko unaovuma sehemu nyingi duniani, likiwemo Bara la Afrika, kwa jumla, na hasa Tanzania, ni kielelezo kuwa jamii zinataka mabadiliko – mabadiliko ya mifumo ya utawala, sera, sheria na mengineyo ambayo yataihakikishia nchi maendeleo ya kweli, uhuru wa kweli na ustawi wa kweli.
Kwa nini mabadiliko yataletwa na vijana? Hiki ni kizazi cha Joshua. Imani yangu inatokana na historia yetu. Katika vitabu vya kale (Kurani na Biblia), habari ya wana wa Israeli inasimuliwa kwamba Musa aliwaongoza kutoka nchini Misri kwa takribani miaka 40.
Katika miaka hiyo 40, wana wa Israeli walipitia misukosuko mingi, lakini kutokana na uongozi imara wa Musa, waliikabili misukosuko hiyo na hatimaye kufanikiwa kushinda. Wakiwa wamekaribia kabisa kuingia Nchi ya Ahadi; yaani Kanani.
Mungu alimchukua Musa hadi juu ya mlima mrefu, akamwonyesha Nchi ya Ahadi ilivyokuwa nzuri. Baada ya kumwonyesha, Mungu alimwambia Musa kwamba Joshua na Kalebu ndiyo watakaoongoza wana wa Israeli kuingia Kanani, na si yeye Musa. Joshua na Kalebu walikuwa vijana.
Natumia mfano huu kuwapa vijana wa Tanzania ujumbe kwamba wao ndiyo watakaoiingiza Tanzania kwenye mabadiliko makubwa ya kijamii, kiuchumi na kisiasa yenye kunufaisha makundi yote katika nchi – vijijini na mijini.
Vijana ni kizazi kipya kama Joshua na Kalebu. Wana maono mapya kuhusu nchi yetu. Wazee waliopigania uhuru wamefanya kazi kubwa kumtoa mkoloni. Wametimiza wajibu wao. Maono yao yameishia hapo.
Kumwondoa mkoloni mkongwe ilikuwa kazi ngumu, lilikuwa jambo jema na la heshima kwa nchi. Lakini tunahitaji kwenda mbele zaidi ya hapo ili kudhibiti ukoloni mamboleo unaowafanya wananchi wengi kuishi katika hali ya ufukara wa kupindukia wakati nchi yao ni miongoni mwa nchi chache duniani zilizobarikiwa kwa utajiri wa maliasili. Ili kwenda zaidi ya hapo, yanahitajika maono mapya yatakayoleta mabadiliko yatakayowanufaisha Wa tanzania wote.
Ni nini kilisababisha Musa asiingie Nchi ya Ahadi wakati alikuwa amekaribia kabisa? Mungu hakosei. Alimzuia Musa asiingie – ilikuwepo sababu ya msingi. Tafakari!
Upepo mkubwa wa mabadiliko unavuma pande zote za dunia. Tawala dhalimu na kandamizi zinazojali zaidi maslahi ya watawala na kuacha wananchi wengi wakitaabika, zinang’olewa.
Hivi karibuni kule Burkina Faso, Campaore amepinduliwa kwa ufagio wa umma alipotaka kubadili Katiba ili aendelee kutawala. Vijana wengi walijitokeza wakasema liwalo na liwe, wakaenda kulizingira Bunge na kuzuia kubadili Katiba na hatimaye aliyekuwa rais akaikimbia nchi. Popote penye wimbi la mabadiliko, vijana ndio wanaoongoza harakati hizo kwa sababu ni wakati wa mabadiliko.
Vijana wana maono. Kutokana na maono haya, wana hamasa na nguvu za kuleta mabadiliko hayo. Hakika ni mabadiliko mema yenye kuwakumbusha watawala kuwa wenye mamlaka ya mwisho kuhusu namna wanavyotaka nchi iendeshwe ni wananchi wenyewe. Hivyo ni muhimu kwetu sote tuwaunge vijana mkono.
Maono hupatikana palipo na fikra safi zenye kujitegemea. Vyama vingi vya siasa vilivyopigania uhuru katika nchi nyingi za Afrika, kwa sasa vimetoweka, au vimeondolewa madarakani, au viko kambi ya upinzani.
Vyama ambavyo bado viko madarakani, vimechoka au kuchakaa kisiasa. Vingine viko mbioni kufa au kujikuta kambi ya upinzani. Vyama hivi vilifanya kazi nzuri zamani, lakini kila haki ina wakati wake.
Wengi wa wazee wetu na viongozi waliopigania uhuru wanashindwa kwenda na mabadiliko. Matokeo ya kushindwa kwao ni kuwa katika nchi zao kuna vurugu na migogoro isiyoisha.
Natumia nafasi hii kuwapongeza kwa dhati vijana wote ambao wamejitokeza kwa wingi katika uchaguzi wa serikali za mitaa kama wagombea na kama wapiga kura. Kujitokeza kwa wingi kwa vijana katika kujiandikisha, kupiga kura na kusimamia ushindi katika maeneo mengi ni ushahidi tosha kwamba mabadiliko Tanzania yataletwa na vijana.
Vijana ni taifa la leo, si taifa la kesho peke yake. Piganieni mabadiliko yatakayowanufaisha leo, watoto wenu kesho na wajukuu na vitukuu vyenu miaka mingi ijayo.
Vijana kubalini na vumilieni kutaabika leo, lakini faida ya taabu yenu ni kubwa, kwa kuwa taifa ambalo halitakubali kutaabika kwa faida yake lenyewe, bila shaka litataabishwa na watu wengine. Vijana mnaweza kuthubutu.


