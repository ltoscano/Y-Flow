
Serikali ijipange kuondoa bidhaa bandia nchini
Mamlaka ya Usimamizi wa Mawasiliano Tanzania (TCRA) kwa mara ya kwanza usiku wa kuamkia Juni 17, mwaka huu iliamua kuzima simu bandia.
Tukio hilo limeonekana kusikika sana kutokana na nguvu iliyotumika katika kulitangaza kupitia vyombo vya habari.
Kampuni za simu zilipewa jukumu la kuzima simu feki za wateja wao na matokeo yake kwa siku hiyo moja simu 600,000 ziliondolewa katika mawasiliano. 
Kwa kazi hiyo waliopata hasara ya haraka ni Wa tanzania waliokuwa wakizitumia simu hizo kwa vile waliuziwa hapahapa nchini. Kibaya zaidi ni kwamba simu hizo zingine ziliuzwa kwa bei kubwa kana kwamba ni zile zinazokubalika.
Wa tanzania wa maeneo mbalimbali yakiwamo ya Mtwara, Mwanza, Arusha, Mbeya, Dodoma, Kigoma na hata Katavi walisikika wakiihoji TCRA ni kwa vipi inazima simu ambazo ziliruhusiwa kuingia nchini na kuuzwa?
Bila shaka swali lao lilikuwa la msingi sana na bado halijajibiwa. Mpaka sasa wengine wanauliza, je simu bandia zimeondolewa kwenye maduka yote? Je hazitaingia tena nchini na kuuzwa mitaani?
Sina hakika, lakini naamini TCRA ina mikakati yake, hata hivyo, kwa kuzingatia hali halisi ya biashara inayofanywa nchini, simu bandia ni kitu kidogo sana kwani Wa tanzania wamezungukwa na soko la bidhaa nyingi feki. Wengi wanaamini kwamba Serikali imezikubali kwa sababu zipo kwenye maduka ambayo yanalipa kodi TRA.
Bidhaa bandia nyingi ni pamoja na dawa za binadamu na mifugo, vifaa vya ujenzi, nguo, viatu, vifaa vya umeme, simu, nyembe na hata makufuli.
Hali kadhalika bidhaa bandia zipo kwenye kundi la redio, televisheni na hata saa.
Lakini bidhaa bandia zingine zinatengenezwa hapahapa nchini na zinauzwa mitaani.
Baadhi ya bidhaa hizo ni pamoja na pombe kali nyingi zilizofungwa kwenye vikaratasi vya nailoni. Kimsingi bidhaa bandia kutoka nje na ndani ya nchi zimetapakaa licha ya juhudi kubwa na nzuri zinazofanywa Shirika la viwango (TBS) na Mamlaka ya Chakula na dawa (TFDA). Kumekuwepo na ukamataji wa bidhaa hizo feki lakini kiwango hicho hakifikii asilimia tano ya zilizopo sokoni. 
Nini sababu za kuwapo bidhaa nyingi za bandia? Bila shaka ni swali ambalo linahitaji utafiti wa kutosha, lakini wengine wanaitupia lawama Serikali.
Serikali inatwishwa lawama za kubariki bidhaa bandia kutokana na ukweli kwamba haijafanya kampeni na oparesheni hata mwaka mmoja kitaifa kuondoa bidhaa hizo madukani.
Serikali inao watumishi wengi ambao wangeweza kushiriki kukamata bidhaa bandia, lakini wananunua bidhaa hizo madukani jambo ambalo linaashiria wazi kwamba ni ubia.
Hali kadhalika , Serikali imekuwa ikidai kodi kwa wafanyabiashara wanaouza bidhaa hizo.
Lakini tofauti na mtazamo huo, watu wengine wanaamini kwamba chanzo cha bidhaa bandia kuzagaa ni ugumu wa maisha ambao Wa tanzania wengi unawakabili.
Inaelezwa kwamba Wa tanzania wengi wanapenda bidhaa za bei rahisi kiasi kwamba bidhaa zenye uhalisia zinazouzwa bei kubwa zinakosa wanunuzi.
Baada ya kugundua udhaifu huo, wafanyabiashara wakubwa nchini wameungana na wafanyabiashara wa nchi za nje kutengeneza bidhaa zenye viwango vya chini ili waweze kuuza.
Hivyo, suala la bidhaa feki kwa Tanzania ni janga. Ipo haja kwa Serikali kujipanga kwa ujumla na kuunganisha nguvu za kusaka, kuzuia na kutekeleza bidhaa bandia zilizotengenezwa nje na hata za ndani.
Mchambuzi ni mwandishi wa gazeti hili mkoani Mbeya (0715338897).


