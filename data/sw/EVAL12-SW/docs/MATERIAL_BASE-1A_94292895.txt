
Mlo ni shida kubwa zaidi Kenya -utafiti
Na CAROLYNE AGOSA
KUPANDA kwa gharama ya maisha ndilo tatizo kubwa linalowakera Wakenya, utafiti wa shirika la Ipsos Synovate unaonyesha.
Ingawa waliochukulia gharama ya juu maisha kuwa shida imepungua hadi asilimia 38 kutoka asilimia 50 mwezi Februari, waliohojiwa wanasema kupanda huko kunawaathiri mno.
Maoni hayo ya Wakenya yametolewa licha ya Rais Uhuru Kenyatta kutia saini sheria iliyorekebishwa ya Ushuru kwa Bidhaa za Chakula. 
Usalama ni tatizo la pili kwa asilimia 17 huku Ukosefu wa Ajira ni wa tatu na Ufisadi ni tatizo la nne.
Ikilinganishwa na miezi mitatu iliyopita ambapo ni asilimia saba pekee ya wakenya waliokuwa na wasiwasi kuhusu hali ya usalama, sasa ni asilimia 17. Huenda hilo linatokana na mashambulizi ambayo yameshuhudiwa humu nchini katika siku chache zilizopita.
Ukosefu wa ajira (asilimia 13), ufisadi (asilimia 10) na uongozi mbaya (asilimia 7) zinafunga orodha ya matatizo matano sugu yanayowakosesha wananchi usingizi.
Utafiti huo uliofanywa kati ya Aprili 28 na Mei 7 ulishirikisha watu 2,059 walio na umri wa miaka 18 na zaidi, mijini na mashambani. 
“Mambo hayajabadilika mno. Hata hivyo, iwapo tungefanya utafiti wetu baada ya mashambulizi ya wikendi jana, ukosefu wa usalama ungekuwa nambari moja,” alisema Dkt Tom Wolf, (pichani) mchanganuzi wa utafiti katika kampuni ya Ipsos iliyofanya utafiti huo.
Jumapili iliyopita, watu saba waliuawa na wengine zaidi ya 70 kujeruhiwa katika milipuko iliyolenga mabasi ya abiria kwenye miji ya Nairobi na Mombasa.
Mashambulizi hayo yalikujia wakati serikali ikiendesha msako mkali wa usalama kwa jina Operation Usalama Watch.
Msako huo unalenga kuwanasa wahamiaji haramu hususan kutoka Somalia, ambao wamelaumiwa na serikali kuendesha msururu wa mashambulizi ya kigaidi nchini. 
Hata hivyo, msako huo umeoibua tetesi kuwa unalenga watu wa jamii ya Somali nchini.
Wanaounga mkono wanasema utang’oa magaidi wanaopenyeza nchini kutoka taifa jirani la Somalia, ambako jeshi la Kenya (KDF) liko humo kusaidia kuwang’oa magaidi hao.
Hii imepelekea al-shabaab kuapa kushambulia Kenya kulipiza kisasi, na kuwafanya wengine kutaka jeshi lirejee nchini.
Kura ya maoni ya jana yaonyesha wananchi wamegawanyika katika tathmini yao kuhusu kuwepo kwa KDF Somalia.
Aeleza Dkt Wolf: “Asilimia 56 wanahisi kuna uwezekano zaidi wa mashambulizi ya kigaidi kuzidi Kenya, asilimia 49 wanahisi al-shabaab watashindwa huku 37 wakiona uwezekano huo ni chini sana.
Kilichojitokeza ni kuwa wananchi wengi (asilimia 44 ikilinganishwa na 40 walio na maoni kinyume) hawahisi kwamba kuwepo kwa KDF Somalia kutapelekea taifa hilo kurejelea utulivu na uthabiti chini ya serikali mpya Wakati huo huo, licha ya ukosefu wa usalama kuwa suala kuu ni Wakenya wachache tu walioripoti kuwa wahasiriwa wa uhalifu.
“Asilimia 93 ya tuliohoji hawajakuwa wahasiriwa wa viusa vya uhalifu katika miezi mitatu iliyopita, ikilinganishwa na asilimia saba,” alieleza Dkt Wolf.
Idadi kubwa ya wahasiriwa, asilimia 20, walipatikana eneo la Magharibi kinyume na hapo awali ambao walikuwa Pwani. Aidha, maeneo ya Nyanza na Kaskazini Mashariki yaliripoti wahasiriwa wa chini zaidi— asilimia 2 kila moja.
v


