
Vijana sita watuhumiwa kumbaka mfugaji

Imeandikwa na John Gagarini, Bagamoyo

Imechapishwa: 08 Septemba 2016

JESHI la Polisi mkoani Pwani linafuatilia tukio la mwanamke mmoja mkazi wa kijiji cha Kimange kata ya Kimange tarafa ya Kwaruhombo wilayani Bagamoyo kutoka jamii ya kifugaji kulalamika kubakwa na vijana sita wa kijiji hicho. 

Akizungmza na mwandishi wa habari hizi, Kamanda wa Polisi mkoani humo Bonaventura Mushongi amesema kuna taarifa juu ya tukio hilo lakini zinafuatiliwa ili kupata ukweli.
Mushongi alisema kuwa uchunguzi juu ya tukio hilo unaendelea ili kujua kama lipo na ili hatua stahiki zichukuliwe kwa watu wanaotuhumiwa.
Akizungumza akiwa kwenye Hospitali ya Wilaya ya Bagamoyo mwanamke huyo (jina limehifadhiwa) alisema tukio hilo lilitokea Septemba 4, mwaka huu mchana ambapo vijana hao mbali ya kumbaka pia walimnyangâ€™anya Sh 600,000.
Mwanamke huyo alidai kuwa vijana hao walimvamia akiwa jirani na nyumbani kwake kisha kumtaka kutoa fedha na alipotoa walimtaka atoe fedha zaidi lakini alipowaambia kuwa alizonazo ni hizo tu, ndipo walipoamua kumfanyia kitendo hicho.
Mganga Mkuu Mfawidhi wa Hospitali hiyo, Tumaini Byron alikiri kumpokea mgonjwa huyo na kusema kuwa anaendelea na matibabu ambapo alichukuliwa vipimo.
Mwenyekiti wa Kijiji hicho, Ayubu Mchafu alisema hajapata taarifa kamili kuhusu tukio hilo na kusema kuwa inawezekana limetokea lakini halikupitia ofisini kwake.
Kutokana na tukio hilo, Mkuu wa Wilaya ya Bagamoyo, Majid Mwanga alisema ameunda tume ndogo kwa ajili ya kufuatili suala hilo na mara litakapokamilika atatoa taarifa.


