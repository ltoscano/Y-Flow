
Shirika la MAS lasaka njia kujiinua
KUALA LUMPUR, Malaysia SHIRIKA la safari za ndege la Malaysia (MAS) jana lilisitisha biashara ya hisa zake jana huku leo likitarajiwa kutangaza mipango mipya itakayowezesha ndege zake kuendelea kuhudumu kufuatia mikasa miwili.
Hazina ya Kitaifa (Khazanah Nasional), ambayo inamiliki asilimia 70 ya Shirika la Ndege la Malaysia, ilisema kuwa itatoa ufafanuzi wa kina kuhusu mipango mipya kuhusiana na ndege zake leo jioni.
Kupitia taarifa yake kwa soko la hisa la Malaysia, MAS ilisema kuwa lilisitisha safari zake za ndege ili kutoa nafasi kwa Khazanah kujiandaa kutangaza mipango mipya.
Inadaiwa kuwa baadhi ya mipango mipya ambayo shirika la Khazanah litatoa ni kusitisha safari ndefu zisizokuwa na faida baina ya Malaysia na mataifa ya bara Ulaya. Vilevile, huenda usimamizi wa MAS ukabadilishwa.
Alhamisi, shirika la MAS lilitangaza kuwa lilipata hasara katika robo ya kati ya Aprili-Juni huku likisema kuwa ajali mbili za ndege zake MH370 na MH17 zimepunguza maradufu idadi ya wasafiri wanaotumia ndege za shirika hilo. 
Na AFP


