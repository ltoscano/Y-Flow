
TRA yaonya magendo kwenye 'michomoko'

Imeandikwa na Samsaon Chacha, Tarime

Imechapishwa: 17 Oktoba 2016

MAMLAKA ya Mapato Tanzania (TRA) mkoa wa Mara imewataka wamiliki na waendeshaji bodaboda na wenye magari madogo ‘michomoko’ katika wilaya za Tarime na Rorya, kujiepusha kubeba bidhaa za magendo katika vijiji vya mipakani kwani wanahujumu uchumi wa nchi.

Imesema watakaokamatwa wakiwa wamebeba bidhaa ambazo hazikulipiwa ushuru watapigwa faini kuanzi dola moja ya kimarekani hadi dola 5,000 kulingana na bidhaa iliyobebwa, huku kukiwa na uwezekano wa kutaifisha mali iliyobebwa yakiwemo mafuta na mifuko ya plastiki.
Akitoa onyo hilo na kuwaasa waendesha bodaboda hao na wenye magari madogo zaidi ya 200 katika semina ya siku moja iliyofanyika wilayani Tarime mwishoni mwa wiki, Meneja wa Kituo cha Forodha TRA Sirari, Narcissius Moshi aliwaonya wote wanaojihusisha kwa namna moja ama nyingine kubeba bidhaa ambazo hazikulipiwa ushuru wa forodha kwenda nchi jirani na kutoka nchi jirani kupitia njia za panya katika vijiji vya mipakani.
Moshi alisema watakapokamata mali, bidhaa walizobeba zitapigwa faini na nyingine kutaifishwa yakiwemo mafuta ya taa, dizeli, petroli, mifuko ya plastiki ambayo imepigwa marufuku na chombo kilichobeba bidhaa hizo kama ni pikipiki ama gari kupigwa faini kulingana na chombo chenyewe.
Ofisa Elimu ya Mlipa Kodi TRA Mkoa wa Mara, Wilbard Rwiza alisema “wenye vyombo vya moto pikipiki na magari mliopo hapa mnatakiwa kulipia kodi za vyombo vyenu vya moto, kwa wale ambao hawajabadilisha majina baada ya kununua pikipiki ama gari kutoka kwa watu wengine mnatakiwa kubadilisha majina ili kugundua mapema kama chombo unachotumia kimesajiliwa kihalali na kulipia kodi stahiki.”


