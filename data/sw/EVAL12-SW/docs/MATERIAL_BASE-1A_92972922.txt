
Simba, Azam zaiachia Yanga
Simba, Yanga inahitaji pointi saba kutetea ubingwa msimu huu
Charles Abel, Mwananchi cabel@mwananchi.co.uk
Dar es Salaam. Licha ya kutokuwa uwanjani, matokeo ya mechi ya Simba na Azam zilizotoka suluhu, yameitengenezea Yanga mazingira ya kutetea ubingwa msimu huu.
Matokeo ya jana yameiacha Azam ikiendelea kushika nafasi ya pili ikiwa na pointi 59 dhidi ya 58 za Simba na kuacha pengo kubwa kuifikia Yanga yenye pointi 65.
Yanga, kesho itakuwa Shinyanga kucheza na Stand United ipo kileleni mwa msimamo wa ligi kwa tofauti ya pointi sita mbele ya Azam baada ya juzi kuishinda Toto Africans ya Mwanza, mabao 2-1 kwenye Uwanja wa CCM, Kirumba. Ligi hiyo imebakiza michezo minne, Yanga inahitaji pointi saba katika michezo hiyo itakayofanyika Shinyanga, Mbeya, Songea na Mtwara ili kujitangazia ubingwa.
Uwanja wa Taifa Kwenye Uwanja wa Taifa, Dar es Salaam jana, Simba ilionyesha mchezo mzuri kipindi cha kwanza ambako Hamis Kiiza angeifungia bao la mapema, lakini mpira wake wa kichwa ulipanguliwa na kipa wa Azam, Aishi Manula na kuwa kona tasa.
Azam wana kila sababu ya kujilaumu kutokana na nafasi kadhaa walizopoteza, zikiwamo za mshambuliaji wake kubaki na kipa wa Simba, Vincent Angban mara nne na kushindwa kumtungua.
Khamis Mcha ‘Vialli’ alipoteza nafasi akibaki na kipa Angban, nafasi ambazo pia alizipata John Bocco, kipindi cha pili.
Mchezo huo wa jana ulionekana zaidi kukamiwa na timu zote mbili, huku ukiwa na kasi na nguvu wakati baadhi ya wachezaji wakionekana kushindwa kudhibiti hasira zao.
Salum Aboubakar ‘Sure Boy’ wa Azam na Kiiza wa Simba walizua tafrani baada ya kugongana katikati ya uwanja na kuzua vurugu zilizodumu kwa zaidi ya dakika mbili kabla ya mwamuzi, Matthew Akrama kutoka Mwanza kuwatuliza. 
Akiwa na kiwango kizuri jana, Bocco alishindwa kuitumia pasi ya Sure Boy baada ya kuitoka safu ya ulinzi ya Simba na kumuinulia mpira kipa Angban, lakini ulikatika na kutoka nje.
Dakika chache baadaye, nahodha huyo wa Azam alifanya kazi ya ziada kuwalazimisha mabeki wa Simba kutoka katika kibendera na kuingia eneo la hatari kabla ya kupiga shuti lililokatika pembeni kidogo ya lango.
Brian Majwega aliyeingia kipindi cha pili kwa Simba alikuwa na nafasi nzuri ya kuipa timu yake bao la ushindi, lakini shuti lake hafifu lilidakwa kirahisi na kipa Manula.
Suluhu hiyo imepokewa vizuri kwa wapinzani wao, Yanga ambao wangekaribiwa ama na Azam au Simba kama mojawapo ingeibuka na ushindi, zaidi Azam, ambayo ingekuwa na pointi 61 na kuongeza presha kwa mabingwa hao watetezi.
Wakati mchezo ukiendelea na baada ya filimbi ya mwisho, mashabiki na wanachama wa Simba walikuwa wakiwatupia lawama viongozi wao huku wakiwataka wajitumbue kwa kushindwa kuongoza timu hata kutwaa ubingwa.


