
‘Bado kuna changamoto sekta ya afya’
Mbunge ahoji ni lini maabara ya Kituo cha Afya cha Buisya katika Kisiwa cha Ukara itakamilika na kupewa wataalamu
Habel Chidawali, Mwananchi hchidawali@mwananchi.co.tz
Dodoma. Serikali inatambua kuwa bado kuna changamoto nyingi katika sekta ya afya zitakazoendelea kutafutiwa ufumbuzi. 
Kauli hiyo ilitolewa jana na Naibu Waziri Ofisi ya Rais, Seleman Jaffo ambaye alisema wataendelea kutafuta ufumbuzi kupitia bajeti za halmashauri kwa awamu kulingana na upatikanaji wa fedha.
Jaffo alikuwa akijibu swali la Mbunge wa Ukerewe (Chadema), Joseph Mkundi aliyetaka kujua Serikali inachukua hatua gani za makusudi za kuinua maisha ya wananchi wa Ukerewe ambako kuna jumla visiwa 38 na kati ya hivyo 15 vinatumika kwa makazi ya kudumu lakini hakuna huduma za kijamii hasa afya.
Mbunge huyo alihoji ni lini maabara ya Kituo cha Afya cha Buisya katika Kisiwa cha Ukara itakamilika na kupewa wataalamu ili kutoa huduma ya upasuaji kunusuru maisha ya wananchi wa eneo hilo na visiwa jirani. 
Naibu Waziri alisema, changamoto za utoaji wa huduma za afya katika kisiwa cha Ukerewe zinatokana na jiografia ya eneo lenyewe kuwa limezungukwa na maji. Alisema Serikali imejenga Hospitali ya Wilaya katika Kisiwa cha Nansio, vituo vya afya viwili na zahanati 17.
Pia, alisema kwa sasa kuna baadhi ya maeneo ambayo kisiwa hicho kinapelekewa huduma kwa njia ya mkoba.
“Katika kuboresha huduma ya afya kwa mama na mtoto, Serikali imejenga jengo la upasuaji katika kituo cha afya cha Buisya na tayari kimepatiwa daktari msaidizi wa dawa za usingizi kwa ajili ya kuanza kutoa huduma za upasuaji,” alisema Jaffo.
Alitaja changamoto inayoshughulikiwa ni upatikanaji wa nishati ya umeme wa maji na hadi sasa shughuli za kuweka umeme katika kituo hicho zinaendelea.


