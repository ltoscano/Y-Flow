Upepo mbaya kwa Lipumba

October 11, 2016

MAHAKAMA Kuu Kanda ya Dar es Salaam imeridhia ombi la Bodi ya Baraza la Wadhamini la CUF kutaka kufungua kesi ili mahakama hiyo itoe amri ya kumzuia Msajili wa Vyama vya Siasa nchini, Jaji Francis Mutungi asijihusishe na masuala ya kisiasa nje ya mamlaka, kanuni na taratibu za Sheria ya Vyama vya Siasa Tanzania.
Bodi hiyo imeruhusiwa kufungua kesi hiyo ndani ya siku 14 ambapo baada ya mahakama kutoa tamko la kuridhia ombi hilo, jopo la mawakili wa CUF linaloongozwa na Juma Nassoro, alisema watahakikisha ndani ya siku 7 wanafungua kesi hiyo chini ya hati ya dharura ili ianze kusikilizwa. 
Uamuzi wa mahakama hiyo kuridhia ombi hilo ulitolewa jana na Jaji Ama Isario Munisi ambaye alisema mahakama imejiridhisha kuwa maombi yaliyowasilishwa yalikuwa na hati ya kiapo cha Katibu Mkuu wa CUF, Maalim Seif Shariff Hamad baada ya kupitia nyaraka zote kwa umakini.
Akizungumza na waandishi wa habari nje ya mahakama kuhusu ombi hilo, Nassoro (Wakili wa CUF), alisema mahakama iliwahi kutoa tafsiri ya mamlaka ya Msajili ambapo kwa sasa wanataka iende mbali zaidi kwa kumzuia Jaji Mutungi asifanye kazi zake kinyume cha mamlaka aliyopewa kisheria.
Alisema bodi iliyofika mahakamani hapo kuwasilisha maombi hayo ndiyo inayotambulika kisheria hivyo hakuna bodi mbili ndani ya CUF na kusisitiza kuwa, Msajili hana mamlaka ya kutengua uamuzi wa Kamati Kuu ya chama hicho.
Kwa upande wake, Mwenyekiti wa Kamati ya Uongozi CUF Taifa, Julius Mtatiro, alimtaka Jaji Mutungi aache kujihusisha na harakati za CUF kinyume cha Sheria ya Vyama vya Siasa inavyosema.
“Tumesikitishwa na barua ya Jaji Mutungi kwenda benki mbalimbali ikiwemo NMB Tawi la Ilala, Dar es Salaam kwa ajili ya kufungua akaunti nyingine ya chama wakati kikatiba hairuhusiwi.
“Chama kimebaini kuna njama za kuandaa nyaraka batili ambazo zinafanywa na Profesa Ibrahim Lipumba na Msajili ili kufungua akaunti nyingine baada ya kukataliwa na NMB,” alisema Mtatiro.
Mwenyekiti ya Bodi ya CUF, Abdallah Katau, alisema bodi yao inawajibika kwa wanachama wake na hakuna bodi mbili kama baadhi ya watu wanavyodai, Msajili hawezi kuisumbua CUF kitu ambacho kipo imara, kwenda mahakamani ili haki itendeke.
Wakati chama hicho kikiwa kwenye mgogoro wa pande mbili, upande mmoja unamtuhumu Jaji Mutungi ukidai anaingilia mambo ya ndani katika chama chao kinyume cha sheria, kutoa msimamo wa kumtambua Prof. Lipumba ni Mwenyekiti halali wa CUF na wanachama 12 ambao baadhi yao walisimamishwa uanachama na wengine kufukuzwa. 
Bodi iliamua kukimbilia mahakamani baada ya Prof. Lipumba aliyejiuzulu katika nafasi ya Mwenyekiti na baadaye kutengua uamuzi wake, kutangaza kurejea katika wadhifa huo baada ya Jaji Mutungi kutoa msimamo wa kumtambua.
Prof. Lipumba aliandika barua ya kujiuzulu wadhifa huo Agosti,
2015 akidai kutoridhishwa na ujio wa Edward Lowassa aliyekuwa mgombea urais wa CHADEMA akiungwa mkono na vyama vinne vinavyounda Umoja wa Katiba ya Wananchi (UKAWA).
Hata hivyo, mwaka huu Prof. Lipumba aliandika barua ya kutengua uamuzi huo na kusema dhamira yake ya kurudi katika nafasi hiyo ni kukijenga chama.
Hivi karibuni, Baraza Kuu la Uongozi la CUF, katika kikao cha dharura kilichofanyika Makao Makuu ya CUF, Mjini Zanzibar lilimfukuza uanachama Prof. Lipumba, kumtaka asijihusishe na shughuli zozote ndani ya chama hicho.
Kwa mujibu wa baraza hilo, uamuzi huo umechukuliwa baada ya baraza kuridhika na mashtaka dhidi ya Prof. Lipumba akidaiwa kuongoza na kusimamia kikundi cha wahuni kuvamia Ofisi Kuu ya CUF, Buguruni, Dar es Salaam, Septemba 24 mwaka huu.


