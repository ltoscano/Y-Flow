Mákalámbá mpé amólobélí te, "Sɔ́kí makambo ma yɔ̆ masílí káti ya libumu tɛ̂, yébísá ngáí mpɔ̂ libosó náyóka mánso mazalí na yɔ̆, mpɔ̂ te nálobela yɔ̆ makambo mazalí na ngáí káti ya motéma mwa ngáí."

Lusengo yĕ yĕ te, "Nazalí lisúsu na maloba tɛ̂. Yébísá ngáí sé óyo ozalí na yangó káti ya motéma mwa yɔ̆ náyóka."

Mákalámbá yĕ yĕ te, "Lusengo mwásí wa ngáí, olobí sɔ̂lɔ́ likambo liye limɔ́nání mpé nandimí mabé wâna nyɔ́nsɔ nasálákí yɔ̆. Moto nyɔ́nsɔ akobúngaka, ndé nalingí sika nábɔngisa mobúnga mwa ngáí. Nasálí yɔ̆ sɔ̂lɔ́ mabé mpé makambo ya mpási mpɔ̂ nakɛndɛ́kí atá kozóngela yɔ̆ tɛ̂, mpé lisúsu sánzá elekí motóbá. Bakísá óyo tozalí na yangó lokóla sánzá sambo. Nasɛ́ngí na yɔ̆ ólímbisa ngáí mobáli wa yɔ̆. Nasálákí boye pámba tɛ̂, mbóka óyo tozalí, sɔ́kí olingí ózala malámu ebɔngí sé yɔ̆ ómílɛ́ngɛlɛ. Sɔ́kí otíkí nzótu boye, omɔ́ní mpé ndéngé níni makambo mánsɔ makoyéla yɔ̆, sɔ́kí káti ya nzelá ya mabé tŏ sɔ́kí káti ya nzelá ya malámu.

"Awa na Kinshásá, sɔ́kí obálí sika, fándá sé nyɛ̂. Mpé sɔ́kí olingí libála lya yɔ̆ libɔnga, landá sé nzelá ya efándeli • ya malámu. Yangó wâná nabomákí nzelá ya yɔ̆̆, ezalí te bangúná ndé bakomɛma nsángo ndéngé na ndéngé epái ya mwăsí wa ngáí. Na bôngó, atá mwăsí azalákí malámu, mosíká tɛ̂ •okomɔ́na• sé boye na mbala mɔ̆kɔ́ abóngólí motéma mwa yĕ, mpé abébísí libála lya yĕ pámba mpɔ̂ ya •bilobáloba• ya bato ba lokutá o Kinshásá. Oyo wâná ezalí bato balingí basúsu bázala sé ndéngé ya mabé ya bangó. Mwăsí abótámí áwa na Kinshásá mpé abálí sé áwa azalí lokóla óyo aútí na mbóka tɛ̂. Mpɔ̂ óyo ya mbóka akondima makambo mánsɔ bakolobela yĕ mpé akokanisa te mánsɔ makoleka o míso ma yĕ mazalí makambo ma sɔ̂lɔ́."