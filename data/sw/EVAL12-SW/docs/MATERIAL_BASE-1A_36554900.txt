
Wezi wa mifugo waua maafisa 4 wa polisi
Na SAMMY LUTTA
WEZI wa mifugo waliwaua maafisa wanne wa polisi wa utawala (AP) na wafugaji wawili katika kaunti ya Turkana.
Kwa mujibu wa Afisa Mkuu wa Polisi wa wilaya ya Turkana Kusini, Bw Paul Kuria, miili ya sita hao ilipatikana katika eneo la Kakong mnamo Jumatano. 
Mfugaji mwingine alipatikana akiwa na majeraha.
Bw Kuria alisema kuwa wavamizi zaidi ya 200 walikuwa wameiba mbuzi wakiwa malishoni eneo la Kalimorock.
Maafisa hao waliofariki walikuwa miongoni mwa sita ambao walikuwa wanawafuata wezi hao walipokumbana na wezi eneo la Kakong ndipo makabiliano makali yaliyodumu saa tatu hadi giza lilipoingia.
Maafisa wawili ambao walinusurika walikesha msituni na ndio waliopiga ripoti Jumatano asubuhi kuhusu kutoweka kwa wenzao.
Walipoenda kuchunguza walipata miili hiyo huku mfugaji aliyejeruhiwa akipelekwa hospitali ya wilaya ya Lodwar. 
Magari mawili ya polisi ambayo yalitumiwa kusafirisha polisi waliokuwa wanafuata wezi hao yalipigwa risasi na kuharibiwa vibaya.
Maafisa wakuu wa polisi katika kaunti ya Turkana sasa wametangaza kuhusisha vilivyo wenzao kutoka kaunti ya Pokot Magharibi katika kuimarisha usalama kwenye mpaka wa kaunti hizo.
Hatua hii, Bw Kuria alisema, itafanya wezi ambao wanatoka jamii ya Pokot kuwa na wakati mgumu kushambulia na kuibia wenzao wa jamii ya Turkana.
“Haifai wezi wawe na uhuru wa kupita kwa urahisi baada ya kuvamia upande mmoja,” alisema OCPD huyo huku akitangaza vita vikali dhidi ya wezi wa mifugo.
Majuma mawili yaliyopita, wakazi wa kijiji cha Kalimorock walivamia kambi ya polisi eneo hilo baada ya afisa wa akiba ambaye alimpiga risasi na kumwua mmoja wao ambaye alipatikana akiiba mifugo kukimbilia huko.
Hata hivyo, polisi ambao waliletwa eneo hilo waliweza kuwalemea wavamizi hao.
Visa vya maafisa wa polisi kushambuliwa vimeanza kukithiri kwenye mpaka wa kaunti hizo huku usalama ukiendelea kudorora.


