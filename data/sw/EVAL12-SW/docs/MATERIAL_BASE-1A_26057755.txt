
Januzaj akiri huzitazama mbinu za Cristiano videoni
CHIPUKIZI wa Manchester United, Adnan Januzaj amedokeza kuwa amekuwa akitizama kanda za video za mshambuliaji hodari wa Real Madrid, Cristiano Ronaldo akiwa na nia ya kuiga mbinu zake.
Ronaldo ambaye ni Mwanasoka Bora Duniani alijifunza soka ya hali ya juu akichezea Man United kabla ya kwenda Real kwa Sh10 bilioni mnamo 2009.
Januzaj mwenye umri wa miaka 19 aliingia kikosi cha kwanza cha United katika mechi za kwanza msimu huu chini ya mkufunzi David Moyes na amesifiwa sana.
Akihojiwa na jarida la Inside United, Januzaj alisema “Ninamtizama Ronaldo mara nyingi sana na ninajaribu kuiga kila anachofanya uwanjani na hata anapokuwa mazoezini. Yeye ni mwanasoka mzuri sana na nimekuwa nikitizama karibu kila mechi anazocheza na mbali na kujaribu kujifunza mbinu zake, ninatizama pia kanda za video za wakati alipokuwa Old Trafford akiwa mchanga kama mimi wakati huu,” Januzaj alisema.
Ajenti wa mwanasoka huyo alisema mapema wiki hii kuwa klabu ya Ufaransa, PSG itatoa mabilioni ya pesa kumsajili mwanasoka huyo wa Ubelgiji.
Hata hivyo, Moyes alimshawishi nyota huyo kudumu Old Trafford na tayari ametia saini mkataba mwingine.
Januzaj anasubiri kwa hamu kuitwa katika kikosi cha Ubelgiji cha Kombe la Dunia baada ya kukubali kuchezea taifa hilo.


