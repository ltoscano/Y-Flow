
Afisa wa polisi atuzwa kwa kuonyesha ushujaa
KIRINYAGA AFISA wa polisi ambaye alimlinda na kuyaokoa maisha ya mwajiri wake ametuzwa na serikali kwa hatua yake ya ushujaa.
Koplo Joseph Musumbu, mlinzi wa Mbunge wa Ndia, Stephen Ngari, alituzwa Tuzo la Ushujaa 2014 na Shirika la Huduma za Polisi Ijumaa kwa kutoa ulinzi madhubuti kwa mbunge huyo ambaye alishambuliwa na mwanamume Oktoba alipokuwa akiendelea kukagua miradi ya maendeleo ya Pesa za Maeneo Bunge katika eneo lake, Kaunti ya Kirinyaga.
Afisa huyo alipambana vilivyo na mshambulizi wa mwajiri wake na kumshinda nguvu. Alipata pia cheti cha kutambuliwa kama afisa aliyejitokeza zaidi katika huduma ya polisi mwaka wa 2014.
Tuzo hilo alipewa na mkuu wa polisi anayeondoka Inspekta David Kimaiyo katika Hoteli ya Laico Nairobi. Alipongezwa na Bw Kimaiyo kwa ukakamavu wake na kunusuru maisha ya mbunge huyo. 
Na GEORGE MUNENE


