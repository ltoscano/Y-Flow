
Magufuli akabidhi ndege mpya ATCL kwa masharti

September 29, 2016

RAIS, Dkt. John Magufuli, amezindua ndege mbili zilizonunuliwa na serikali kwa ajili ya Kampuni ya Ndege Tanzania (ATCL) na kwa masharti ya kuitaka menejimenti ya kampuni hiyo kujipanga upya kwa kufanya kazi na si kufanya kazi kwa kujipendekeza. Ameagiza kila atakayesafiri na ndege hizo lazima alipe nauli hata kama akiwe yeye, kwani kinachotakiwa ni ATCL kujiendesha kibiashara.
Rais Magufuli, alitoa kauli hiyo Dar es Salaam jana wakati wa uzinduzi wa ndege hizo mbili aina ya Bombadier zilizotengenezwa nchini Canada ambazo zimenunuliwa na Serikali kwa ajili ya kuzikodisha kwa ATCL. 
Msiruhusu mtu kusafiri bure kwa sababu ni kiongozi wa Serikali hata mimi mwenyewe mnitoze hela, Waziri Mkuu, mwenyekiti wa bodi hiyo au mfanyakazi lazima wote walipe nauli, bure inafikisha watu pabaya.
“Ndege si za ATCL, ni ndege za Serikali hivyo wao watakodishwa na Serikali na kulipa fedha katika akaunti maalumu itakayofunguliwa kwa ajili ya ndege hizo na wajipange kufanya kazi kwa weledi na kuacha kufanya kazi kwa mazoea,” alisema Magufuli.
Aliitaka menejimenti na bodi ya shirika hilo kuepuka mambo yaliyosababisha ATCL kufikia hatua iliyonayo sasa. Alisema shirika hilo lilifikia hatua hiyo kutokana na mfumo mbovu uongozi na kushindwa kujisimamia lenyewe kiuendeshaji, hivyo kushindwa kuhimili ushindani.
Alisema shirika hilo lilikuwa limebweteka kiasi cha wafanyakazi kukosa weledi, hadi walishindwa kutengeneza hata mwongozo wa shirika, hadi kazi hiyo ikawa inafanywa na TCAA na kisha kuupitisha wao.
Pia, alisema viongozi wa ATCL waliokuwa wanaenda kukagua ndege Uwanja wa Julius Nyerere walikuwa wanalipwa posho sh.50,000 kila walipofika uwanjani hapo.
Alisema shirika liliajiri wafanyakazi pandikizi na wakati mwingine walikatisha tiketi za watoto zitumike kwa watu wazima kwenye ndege kumbe ni mtu mzima anasafiri. Alisema sababu nyingine walitumia mawakala kukatisha tiketi ili walipwe kamisheni, na wakati mwingine walitengeneza hasara mbalimbali, pia ratiba ya ndege kuondoka haikuzingatiwa, kuwepo kwa safari hewa na kujilipa fedha za muda wa ziada bila kufanya kazi.
Hata hivyo, alisema jumla ya sh. milioni 700 zilipotea Comoro na mtu aliyezipoteza hakuchukuliwa hatua yoyote na akamaliza muda wake wa kustaafu wakamwongezea tena muda mwingine wa kuendelea kufanya kazi ili apoteze fedha zaidi.
“Nimeeleza madhambi ya ATCL ili bodi hiyo mpya na Mkurugenzi wajue wanaenda kufanya kazi na watu wa ajabu kwa hiyo wasiwe na huruma, wawachambue kweli kweli kama karanga ili mbaki na watu wakrimu wanaoweza kufanya kazi kwa weledi,” alisema Rais Magufuli.
Hata hivyo alisema wafanyakazi wa ATCL wajisalimishe wenyewe watubu na kuokoka waweze kufanya kazi na kasi iliyopo na kama hawawezi wajiondoe wenyewe.
Alisema ATCL wapo watu wengi wengine tangu akiwa shule ya msingi mpaka sasa bado wapo, hata wake wa Mawaziri wapo wanaeendelea kukaa sehemu ambayo hakuna hata mishahara.
Aliitaka bodi hiyo kutumbua wafanyakazi wazembe ambao hawawezi kwenda na kasi hiyo kwani kupunguza wafanyakazi mia mbili si kazi.
Ndege mpya zingine
kununuliwa
Rais Magufuli amesema Serikali imeanza mazungumzo ya kununua ndege zingine mbili zitakazofanya safari za ndani na nje ya Bara la Afrika ambapo moja itakuwa na uwezo wa kubeba abiria 160 na nyingine itakuwa na uwezo wa kubeba abiria zaidi ya 240.
“Kwa sababu fedha za kununulia ndege hizo zote mbili kubwa zipo, tukinunua ndege ya kubeba watu 240 itakuwa inatoka hapa Dar es Salaam hadi Marekani bila kutua popote; itaondoka hapa Dar es Salaam mpaka China bila kutua popote ili watalii wanaotoka China, Marekani, Urusi, Ujerumani na nchi zingine wasifikie nchi nyingine yoyote, watue hapa moja kwa moja na waangalie maliasili zetu tulizonazo, utalii wetu upande, na huo ndiyo mwelekeo wa nchi yetu tunaoutaka,” amesema Rais Magufuli.
Rais Magufuli amewataka Wa tanzania kuunga mkono juhudi zinazofanywa na Serikali katika kuleta mabadiliko yenye manufaa kwa nchi na kuwapuuza watu wanaobeza juhudi hizo wakiwemo waliobeza ununuzi wa ndege hizo kwa kujenga hoja zisizo na msingi.
Aidha, Dkt. Magufuli ameitaka Bodi na Menejimenti ya ATCL kufanya kazi kwa weledi na ufanisi huku akiisisitiza kuondoa kasoro zote zilizosababisha kampuni hiyo kudorora ikiwemo kuchuja na kuwaondoa wafanyakazi watakaoshindwa kuendana na mwelekeo unaostahili, wasio waadilifu na waaminifu, wasaliti na wahujumu.
Rais Magufuli pia amewataka Wa tanzania wote wafanyabiashara, wakulima na wafanyakazi kusafiri kwa kutumia ndege hizo ili Kampuni ya ATCL ijiimarishe na iweze kujiendesha badala ya kutegemea ndege za Serikali.
Katibu Mkuu Kiongozi
Kabla ya kuzindua ndege hizo zenye uwezo wa kubeba abiria 76 kila moja, Rais Magufuli alishuhudia makabidhiano ya mkataba wa ukodishaji wa ndege hizo kutoka kwa Katibu Mkuu Kiongozi Balozi John Kijazi kwa niaba ya Wakala wa Ndege za Serikali (TGFA) kwenda kwa Katibu Mkuu Uchukuzi Dkt. Leonard Chamriho kwa niaba ya Kampuni ya Ndege Tanzania (ATCL).
Taarifa ya ununuzi wa ndege hizo iliyotolewa na Katibu Mkuu Kiongozi Balozi John Kijazi ilieleza kuwa ndege hizo ni mali ya Serikali na zitakodishwa kwa ATCL kwa lengo kutoa huduma za usafiri wa anga ndani na nje ya nchi.
Aliongeza kuwa kuwa ndege hizo zimenunuliwa kwa kuzingatia kuwa zinafaa kufanya kazi katika mazingira ya Tanzania ikilinganishwa na ndege nyingine za jamii yake; na imetaja manufaa hayo kuwa ni pamoja na uwezo wa kuruka na kutua katika viwanja vya lami na visivyo vya lami, matumizi madogo ya mafuta, kuwa na injini zenye nguvu zaidi na kubeba mzigo mkubwa.
“Ni dhahiri kuwa ndege hizi zitaimarisha mtandao wa huduma za usafiri wa anga kwa soko la ndani, lakini pia zitaongeza ushindani na kuleta unafuu wa bei kwa watumiaji wa usafiri wa anga, vilevile zitaimarisha sekta za biashara na uwekezaji na kuwezesha watalii kutembelea vivutio vya ndani ya nchi,” ameeleza Balozi Kijazi.
Waziri wa Uchukuzi
Kwa upande wake Waziri wa Ujenzi, Uchukuzi na Mawasiliano; Profesa Makame Mbarawa, alisema ndege hizo zitafanya kazi katika viwanja 12 hapa nchini, kwani zina uwezo wa kutua viwanja vya lami na visivyo vya lami.
Prof. Mbarawa alisema ATCL ina upungufu mkubwa wa wataalamu katika maeneo mbalimbali ikiwemo, marubani, wahandisi, wanasheria, maofisa biashara, wahasibu na menejimenti na hatua inayosabisha shirika hilo kushindwa kujiendesha vizuri. Waziri Mbarawa alisema kuwa ATCL wamejipanga kutoa huduma za usafiri katika viwanja vya Dodoma, Dar es Salaam, Bukoba, Tabora, Zanzibar, Mbeya, Kilimanjaro, Mtwara, Mwanza Kigoma, Arusha na Comoro. Kwa Upande wake Spika wa Bunge la Tanzania, Job Ndugai alisema ndege hizo zitasimamiwa na kamati tatu za Bunge.


