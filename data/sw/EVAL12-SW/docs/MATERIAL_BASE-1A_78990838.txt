
CWT yatishia kuwaondoa walimu waliopigwa na wanakijiji Bariadi
Faustine Fabian, Mwananchi mwananchipapers@mwananchi.co.tz
Bariadi. Walimu watano wamepigwa na mazao yao kung’olewa shambani na wanakijiji kwa madai ya kuwazuia wanakijiji kuchunga mifugo yao kwenye maeneo ya shule.
Hayo yalisemwa jana na Katibu wa Chama cha Walimu Tanzania (CWT) wilayani Bariadi, Baraka Owawa alipozungumza na waandishi wa habari baada ya kutokea kwa tukio hilo.
Walimu hao wanafundisha shule za msingi za Giriku, Nkindwabiye, Sapiwi na Nyamikoma.
Owawa aliwataja walimu hao wanaodaiwa kupigwa kuwa ni Masumbuko Jackson, George Mwakanusya, Joseph Marco, Zacharia Jeremiah na Hipolitus Domisian ambao wamekimbia vituo vyao vya kazi.
Owawa alisema licha ya kupigwa, walimu hao pia wamepewa vitisho na wanakijiji wanaojiita wazawa kuwa wanajiandaa kuwabambikia tuhuma za kuwabaka wanafunzi au kutembea na wake za watu ili wahalalishe sababu zilizowafanya wawapige.
“Tunaiomba Serikali iingilie kati suala hili ili kuwajengea imani walimu na watumishi wengine waendelee kufanya kazi katika maeneo hayo bila woga. Kama suala hili halitashughulikiwa haraka iwezekanavyo tutawaondoa walimu katika shule hizo ambazo zimekuwa tatizo,” alisema Owawa.


