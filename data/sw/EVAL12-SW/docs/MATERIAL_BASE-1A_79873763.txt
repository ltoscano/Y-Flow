
Machafuko yasababisha mauti Misri
CAIRO, Misri MTU mmoja aliuawa katika ghasia za usiku mjini Cairo kati ya wafuasi na wapinzani wa rais aliyeng’olewa mamlakani Mohamed Mursi, maafisa wa usalama walisema jana. 
Watu wanne pia walikamatwa wakati wa ghasia hizo zilizozuka wakati wa mkutano wa wafuasi wa Mursi.
Tangu jeshi kumng’oa na kumkamata Mursi Julai 3 mwaka jana, maafisa wa usalama wamefanya misako dhidi ya maandamano ya wafuasi wake.
Misako hiyo imepelekea kuuawa kwa watu zaidi ya 1,400 huku wengine 15,000 wakikamatwa, ukiwemo uongozi wote wa chama cha Mursi cha Muslim Brotherhood.
Aidha, serikali mpya iliyowekwa mamlakani na jeshi imepiga marufuku chama hicho na kukiorodhesha kama kundi la “kigaidi”.
Takriban maafisa 500 wa usalama pia wameuawa katika msururu wa mashambulizi ya wanamgambo wanaoyatekeleza kulipiza kisasi misako hiyo


