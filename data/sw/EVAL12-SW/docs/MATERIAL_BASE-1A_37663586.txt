
Kutimua makocha ovyo kuligonga vichwa vya habari
Na CHRIS ADUNGO LIGI Kuu nchini (TPL) ilianza kwa kasi mno huku kila klabu ikiongozwa na dira ya kusajili ushindi na kufunga kampeni katika nafasi nzuri kwenye msimamo wa jedwali.
Klabu ambazo ziliteleza na kusajili matokeo duni zilishuhudia wakufunzi wakizidiwa na shinikizo, matokeo yakiwa ni kutimuliwa kwao vikosini humo.
Top Fry AllStars ilimtimua kocha wake wa miezi miwili tu, Oliver Page baada ya kusajili msururu wa matokeo duni kwenye mechi nne za ufunguzi wa msimu uliopita. Ingawa hivyo, AllStars ilienedeleza matokeo mabaya katika msimu mzima chini ya uongozi wa kocha Peter Okidi na ilikuwa klabu ya kwanza kupata na msumeno ulioibandua nje ya TPL 2015 baada ya kushushwa daraja pamoja na Nairobi City Stars.
Shinikizo zaidi lilishuhudiwa katika ‘klabu kubwa‘ zilizo na idadi kubwa ya mashabiki hasa AFC Leopards na Gor Mahia.
Nandwa alitimuliwa na ‘Ingwe’ mapema mwaka huu kwa kile kilichotajwa na usimamizi wa klabu hiyo ‘msururu wa matokeo duni’ Kocha huyo anaamini kwamba kutimuliwa kwake na Ingwe ni jambo lililokuwa la kawaida na katu hakuona kuwa suala hilo lilikuwa ni uamuzi wa kimakusudi ulioafikiwa na usimamizi wa klabu hiyo kwa lengo la kumdhalilisha.
Nandwa alisema kwamba daima klabu yoyote inapokosa kusajili matokeo yanayoridhisha matamanio ya usimamizi na mashabiki wake basi aghalabu shinikizo huelekezwa kwa mkufunzi.
“Yote yaliyojiri katika klabu ya Leopards ni mambo ya kawaida katika msururu wa changamoto zinazonasibishwa na taaluma ya ukocha”, alisema Nandwa ambaye kwa sasa anawalea JAMES Nandwa aliyetimuliwa na AFC Leopards . Picha/MAKTABA kisoka vijana wa Coastal Union nchini Tanzania. Nandwa alichukua nafasi ya Yussuf Chippo ambaye alinyakuliwa na Leopards kuwa naibu wa kocha mkuu katika kikosi cha Ingwe. 
Bingwa wa TPL 2010, Ulinzi Stars, ilimfunganyishia virago kocha Salim Ali Machi 20 na kumkabidhi kwa muda kipa wa zamani katika kikosi cha Harambee Stars, Francis Onyiso, hatamu za uongozi kabla ya kuzitwaa huduma za Robert Matano kutoka Tusker FC.
Kwingineko, KCB ilimfungulia mlango mkufunzi Juma Abdallah pamoja na msaidizi wake Jeremy Owuor baada ya msururu wa matokeo mabaya katika kampeni za TPL.
Hatua hiyo iliafikiwa na usimamizi wa KCB baada ya kupoteza 2-1 dhidi ya Bandari ugani City Stadium mnamo Aprili 16,2014. Kutimuliwa kwa Abdallah, aliyehamia katika kikosi cha AFC Leopards, kulimpisha Rishadi Shedu kutwaa ukocha wa wanabenki hao.
Ingawa hivyo, huduma za Abdallah katika kikosi cha Ingwe hazikudumu kama alivyotarajia kwa sababu mapema Desemba, Ingwe ilikinai malezi yake na kumtimua huku nafasi yake ikipokezwa aliyekuwa kocha msaidizi katika timu ya taifa, Harambee Stars, Yussuf Kyenzi Chippo.
Baada ya kukamilika kwa msimu uliopita, klabu mbalimbali zinazoshiriki TPL zimeshuhudia mabadiliko makubwa. Nyingi za klabu hizo ziliteua kuwabandua wakufunzi wao na kuwasajili wengine wapya kama moja ya hatua muhimu katika maandalizi ya kufanikisha kampeni zao msimu ujao.
Aliyekuwa kocha wa makipa wa Harambee Stars, Mathews Ottamax alisajiliwa na klabu ya Gor Mahia kuhudumu katika nafasi hiyo hiyo baada ya kuondoka kwa Iddi Salim aliyejiunga na klabu ya Bandari FC.
John Irungu Kamau aliigura klabu ya Thika United na kwenda Posta Rangers. Kamua alichukua nafasi ya George Maina aliyeyeshushwa ngazi hadi kuwa msaidizi wake Kamau, ambaye alirithiwa na Moses Irungu katika klabu ya Thika United.
Kinachosubiriwa ni mafanikio ya klabu hizo mbalimbali zilizobadili wakufunzi wao kabla ya kampeni za msimu ujao kwenye mashindano mabalimbali kung’oa nanga.


