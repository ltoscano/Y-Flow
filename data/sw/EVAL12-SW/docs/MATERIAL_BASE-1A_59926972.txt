

Priska Willison akiwa amempakata mwanawe, Kulia ni mwandishi wa makala haya.

* Mtoto alitanguliza makalio badala ya kichwa
Na Pendo Fundisha, Mbeya
ZIPO sababu nyingi na ushahidi wa kisayansi unaonyesha kuwa, ndoa na mimba katika umri mdogo wa chini ya miaka 18 ni hatari kwa afya ya mama na mtoto.
Wasichana katika umri huu nyonga zao huendelea kukua na mara nyingi huwa changa na finyu kiasi kwamba husababisha matatizo mengi ya uzazi wakati wa kujifungua kwa njia ya kawaida.
Wasichana wengi huchelewa kujifungua au huchukua saa nyingi za uchungu kabla ya kujifungua, hali hii inaweza kusababisha kifo cha mama, mtoto au wote wawili kama matibabu ya dharura ya upasuaji hayakufanyika.
Wasichana wanaopata ujauzito na kujifungua katika umri mdogo wengi wao pia hupata tatizo la fisitula na kusababishia kutokwa na haja ndogo au kubwa bila kujizuia.
Tatizo lingine linaloambatana na mimba katika umri mdogo ni pamoja na kutokwa na damu nyingi pale mimba inapoharibika, kupata uambukizo wa bakteria katika njia ya kizazi pamoja au kifafa cha mimba. 
Wasichana wadogo mara nyingi huzaa watoto wenye uzito pungufu au njiti, watoto wa namna hii hukabiliwa na hatari pamoja na changamoto nyingi za kiafya katika umri wa chini ya miaka mitano.
Watoto wengi hupata matatizo ya mtindio wa ubongo na hali hii ndio iliyomkuta Fedrick Emmanuel (19) mwenye ulemavu wa viungo na mtindio wa ubongo.
Mama mzazi wa kijana huyo, Priska Willison mkazi wa Kata ya Iganzo Mtaa wa Mwambenja mkoani Mbeya, anasema alizaliwa mwaka 1980 na mwaka 1996 alibahatika kuolewa akiwa na umri wa miaka 16.
Priska ni mama wa watoto wanne ambapo mtoto wake wa kwanza alimzaa mwaka 1997 akiwa na umri wa miaka 17.
Mama huyu anasimulia madhara makubwa yaliyompata kutokana na kuzaa akiwa na umri mdogo.
“Mara tu nilipoolewa kwa kushinikizwa na wazazi wangu nilishika ujauzito na kufanikiwa mwaka 1997 mtoto Fedrick katika Hospitali ya Wazazi ya Meta kwa njia ya kawaida.
“Madaktari walinishauri nifanyiwe upasuaji kutokana na nyonga zangu kuwa ndogo lakini mimi na familia yangu hatukukubaliana na uamuzi huo.
“Tuliamini kwamba tendo hilo litaleta nuksi ndani ya ukoo, hivyo nililazimisha kuzaa kwa njia ya kawaida jambo ambalo hivi sasa linaniumiza roho yangu kwa mateso niliyomsababishia mwanangu,”anasema mama huyu kwa uchungu.


