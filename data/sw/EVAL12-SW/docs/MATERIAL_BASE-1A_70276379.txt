
Hoteli za Pwani upweke mtupu baada ya sikukuu
Na MATHIAS RINGA

HOTELI na Kampuni za kusafirisha watalii katika maeneo ya Pwani, zinakabiliwa na hali ngumu za biashara baada ya msimu wa sherehe za Krismasi na Mwaka Mpya kufika kikomo.
Wakati wa sikukuu ya Krismasi na Mwaka Mpya, hoteli zilikuwa na biashara nzuri kutokana na watalii wengi kutoka humu nchini ambao walizuru Pwani kujivinjari.
Kulingana na Mwenyekiti wa Chama cha Utalii Pwani (KCTA), Bw Mohamed Hersi, hoteli katika Kaunti ya Mombasa zina asilimia 30 ya wageni ambapo wakati wa sikukuu ya Mwaka Mpya zilikuwa na kati ya asilimia 70 na 90 ya wageni.
Hoteli katika Pwani Kusini zina kati ya asilimia 15 na 20 ya wageni ilhali hoteli za Malindi na Watamu katika Kaunti ya Kilifi zina kati ya asilimia 10 na 15 ya wageni.
Bw Hersi alisema kuwa hali hiyo imechangiwa na idadi ndogo ya watalii kutoka nchi za nje.
Vikwazo vya usafiri vilivyowekwa na mataifa ya Uingereza, Marekani, Ufaransa na Australia mnamo Mei Mwaka jana, alisema, ndivyo vimesababisha uhaba mkubwa wa watalii kutoka Ulaya.
Idadi ya safari za ndege kutoka Ulaya hadi Mombasa, aliarifu, imebakia nne kwa siku ikilinganishwa na safari zaidi ya 20 mwaka wa 2013.
Bw Hersi alisema kuwa vikwazo vya usafiri vilivyowekwa na Uingereza na Marekani vimeathiri maandalizi ya mikutano ya kimataifa.
Shirika la Umoja wa Mataifa, Benki Kuu ya Dunia, Hazina ya Fedha ya Kimataifa, alisema, hazifanyi mikutano katika hoteli za Mombasa kutokana na vikwazo vya usafiri.
Hata hivyo, Bw Hersi aliomba Serikali ya Uingereza kuondoa vikwazo vya usafiri dhidi ya raia wake kwani hali ya usalama imeimarika Pwani.
SHEREHE Afisa Mkuu wa Chama cha Watoaji Huduma za Hoteli Nchini (KAHC) tawi la Pwani, Bw Sam Ikwaye alisema kuwa uhaba wa wageni katika hoteli umesababishwa na Wakenya kurudi kazini baada ya kumalizika kwa msimu wa sherehe. 
Bw Ikwaye vile vile alisema kuwa idadi ya watalii kutoka humu nchini imeshuka kutokana na likizo ya shule kufika kikomo.
“Kwa kawaida, Wakenya wengi huja Pwani na watoto wao kwa mapumziko wakati wa likizo za shule,” akasema.
Kutokana na uhaba mkubwa wa wageni, alisema, hoteli za Mombasa zitategemea sana mikutano inayoandaliwa na mashirika ya Serikali na yasiyokuwa ya Serikali.
Aidha, Bw Ikwaye alihimiza Serikali kurekebisha barabara ambazo zimeharibika katika kaunti ya Mombasa kuwezesha hoteli kuvutia mikutano zaidi.


