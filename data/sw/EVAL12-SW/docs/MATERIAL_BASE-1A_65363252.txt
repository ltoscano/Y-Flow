Bomu likilipuka, risasi zikilia, tunafanyaje?
Apr 09, 2015

BAADA ya matukio ya wiki iliyopita katika Chuo Kikuu cha Moi, Garissa nchini Kenya na yale ya Amboni yaliyotokea Tanga, ni wazi kwamba ugaidi sasa ni tishio la kweli na uhakika katika eneo letu.
Kimsingi, tangu baada ya matukio ya mashambulizi ya kigaidi katika balozi za Marekani katika nchi za Tanzania na Kenya mwaka 1998, nchi yetu haijawa salama na mashambulizi ya namna hiyo, hata kama kwa majirani zetu hali imekuwa mbaya zaidi.
Na kwa sababu tayari imetangazwa kuwa mikoa ya Mwanza na Dar es Salaam iko hatarini kwa mashambulizi hayo, ni muhimu sasa kuchukua hatua zote za kuzuia maafa yasitokee, na Mungu apishilie mbali, kama yakitokea, ni nini cha kufanya.
Jambo la wazi ambalo tunalifahamu ni kwamba wananchi wetu wengi hawana ufahamu wa kutosha kuhusu namna ya kuyakabili maafa ya ugaidi. Kwamba elimu ile ambayo inaweza kuokoa maisha yao, haifahamiki.
Bado Wa tanzania wanapenda kukimbilia mahali ambako kuna tukio la hatari limetokea. Kwa mfano, bomu likilipuka sehemu, dakika chache baadaye utaona wananchi wamekwenda kutazama.
Umefika wakati sasa ambapo serikali inatakiwa kusambaza elimu kwa umma kuhusu nini cha kufanya inapotokea tatizo la kigaidi au viashiria vya uwezekano wa tukio la kigaidi.
Kwamba watu waambiwe ubaya wa kukaa sehemu zenye mikusanyiko mikubwa wakati kuna tishio la ugaidi. Kwamba watu waambiwe kuhusu maeneo ya hatari ambako imeonekana ugaidi unaweza kutokea.
Wananchi sasa wanatakiwa kuelezwa wanatakiwa kufanya nini wanapovamiwa na watu wenye silaha. Wanatakiwa wapeleke taarifa zipi na kwa namna gani. Haya ni mambo ambayo tunadhani wananchi wanatakiwa kuyafahamu.
Ni jambo la kawaida kwenye nchi zilizoendelea ambazo zinakumbwa na matetemeko ya mara kwa mara ya ardhi kuona watoto wadogo wakilala chini ya madawati au meza wakati wanapohisi dalili za matetemeko.


