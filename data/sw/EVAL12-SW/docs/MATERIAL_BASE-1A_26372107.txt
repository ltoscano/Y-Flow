
Wachezaji wa kisasa hawana ghera na ari jinsi tulivyokuwa sisi
BILA ya wanasoka wenyewe kuwa na ari na kucheza kwa kujitolea, hakuna hatua yoyote ya kujiendeleza inaweza kufikiwa.
Soka mkoani Pwani inaweza kuimarika zaidi ikiwa wachezaji watajitolea na kuhakikisha wanapiga hatua ya kuendeleza vipaji vyao. 
Aliyekuwa beki wa klabu iliyokuwa maarufu ya Mwenge FC, Seif Said Washe anaamini ni wachezaji ndio wanaosababisha hali ya mchezo huo kudidimia mkoani Pwani.
Anawalaumu wachezaji wa kisasa kwa kukosa kutimiza yale mchezaji anatakiwa kuyafanya.
Washe anasema haoni sababu yoyote ya kuwafuta makocha ama maafisa wa klabu kutokana na timu kufanya vibaya hali wakulaumiwa zaidi ni wachezaji wenyewe wanaokuwa uwanjani na ambao hawachezi kwa ari na kuzipenda timu zao.
“Jambo la kunihuzunisha ni kusikia viongozi wa klabu wakiwafuta kazi makocha kwa sababu ya timu kutofanya vizuri hali makosa ni ya wachezaji ambao hawafuati mafunzo wanayopewa.
Ni wachezaji wa kulaumiwa kukosa kucheza walivyofundishwa,” anasema mchezaji huyo wa kale.
Jagina huyo aliyezaliwa mwaka 1960 na kuchezea klabu za Bantu Warriors na Burnley anasema wakati wao makocha walikuwa wakiwaunganisha kama wachezaji na maafisa wa klabu lakini sasa kuna wakufunzi wenye ujuzi.
“Ninashangaa kuona wanasoka wa kisasa hawachezaji kwa ari na moyo wa kujitolea kuzihami timu zao kwani wanapata kila mahitaji yakiwemo ya mavazi, marupurupu na kwengineko hata mishahara,” anaeleza Washe.
Anasema vijana wanaocheza soka wakati huu wanastahili kucheza kwa ghera ili kuzipatia ushindi timu zao na anawaomba viongozi wa klabu waache tabia ya kukimbilia kuwafuta wakufunzi kwani si wao wanaosababisha timu kushindwa.
“Viongozi wa soka wanastahili kuwatimua wachezaji ambao wanawaona kukosa kucheza kwa kujitolea ama kucheza kwa ghera kwani ushindi unakuja kwa wachezaji kushirikiana, kocha ni kuongeza motisha tu kwa timu,” anasema Washe.
Anakumbusha jinsi alivyokuwa akichezea timu zake za mtaani, Bantu Warriors na Burnley Amateur jinsi wachezaji walivyokuwa wakijitolea kwa moyo na ari ya kutafuta ushindi. Anasema wachezaji wa kisasa hawajitayarishi kwa mechi.
Anasema wakati wao walikuwa wakifanya mazoezi yao ya kibinafsi kabla ya kujiunga na yale ya timu ambapo kunakuwako na kocha kiwanjani anayewasimamia kwa mazoezi ya kawaida.
“Nashangaa kwa nini timu zetu hazifanyi uzuri wakati huu ambapo wana makocha wenye hati za kufuzu kufundisha hali wakati wetu tulikuwa tukimchagua mtu kutusimamia na kutupa maarifa ya kushinda mechi.” Mwanasoka huyo ambaye ni shabiki sugu wa timu ya Barcelona lakini alifurahia jinsi Liverpool ya Uingereza ilivyosakata soka maridadi msimu huu, anasema hapo zamani walikuwa wachezaji wenyewe wakifanya marekebisho ya makosa yao wanapokuwa wamefungwa.
“Bahati kubwa sasa wakufunzi wanawapa maarifa ya jinsi watakavyocheza na wakiwa wachezaji watayafuata kimakini, watakuwa wakishinda mechi zao.
Washe anawataka wanasoka chipukizi wa Pwani kuwa na nia ya kujiendeleza hadi kucheza soka la kulipwa. Washe ni miongoni mwa wanasoka wa zamani wanaopendekeza majina ya klabu za zamani za Pwani zilizokuwa maarufu yafufuliwe kwani anaamini ndiyo yatakayorudiha mashabiki wengi viwanjani.
“Ninafurahikia sana kusikia vijana wa Sarigoi Youth wanataka kubadilisha na kujiita Liverpool (Mwenge) na timu nyingine kama Feisal, Lake Warriors, Western Stars na Jogoo nazo zifuat


