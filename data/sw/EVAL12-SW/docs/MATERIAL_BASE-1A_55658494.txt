
5 WAFARIKI WAKISUBIRI OWUOR
Na JAMES KARIUKI
WATU watano walikufa katika uwanja wa Kaptembwa mjini Nakuru wakisubiri kufanyiwa maombi ya uponyaji wakati wa ibada iliyoongozwa na Nabii Dkt David Owuor.
Mkuu wa Polisi eneo la Nakuru Benard Kioko aliambia Taifa Leo kuwa wahasiriwa hao walikuwa wamesafirishwa hadi kwenye krusedi hiyo na jamaa zao waliowatoa kwenye vitanda hospitalini licha ya ushauri mkali wa madaktari dhidi ya hatua hiyo yao. 
“Ninaweza kuthibitisha kuwa walikuwa katika uwanja huo na wote walikuwa wagonjwa sana. Tumeona stakabadhi zao zinazoonyesha kuwa baadhi yao wamekuwa hospitalini kwa miezi kadhaa,” alisema Bw Kioko lakini akadinda kutoa taarifa zaidi hadi familia za wahasiriwa zifahamishwe na polisi.
Licha ya miili ya wahasiriwa hao kutiwa katika gari la polisi huku waumini wakishuhudia, maelfu ya watu waliendelea kuwasili katika uwanja huo kwa kutumia matatu, mabasi na wengine wakitumia magari ya kibinafsi ili kupokea miujiza yao.
Dkt Owuor, ambaye huzua msisimko mkali wakati wa mahubiri yake, alikuwa ameandamana na kundi lake la madaktari wakiongozwa na Dkt Catherine Wangui kutoka Chuo Kikuu cha Egerton, kuleta uponyaji.
Madaktari wengine walikuwa mtaalamu wa masuala ya Ukimwi Dkt Torome Kochei, Dkt Zakary Kaseboi ambaye ni mtaalamu wa maradhi ya saratani katika hospitali ya Moi Teaching, na Rahab Lenakoko.
“Madaktari wa hadhi ya juu wamejitokeza na kuthibitisha kuwa wagonjwa wa maradhi sugu wameponywa kupitia maombi. Wahubiri wote nchini lazima wafahamu ni muhimu kuwa na ushahidi wa uponyaji. Hii ndiyo njia ya kutakasa kanisa. Hapa Kenya nilisikia mapasta wakisema wataponya wagkuu onjwa watakaotoa Sh500,000,” alisema Dkt Owuor.
“Baadhi ya mapasta wamefungwa kwa kulaghai, hii ndiyo njia ya pekee ya kuthibitisha kuna damu ya Yesu.
Huu ndio ushahidi kuwa Yesu alitundikwa msalabani. Inueni mikono ili kuunga mkono miujiza,” akasema.
Dkt Owuor aliongeza kuwa Wakenya wanaendelea kuponywa hadharani na kusema wakati umefika wa kumgeukia Mungu na kupuuza makanisa yenye laana zinazozuia uponyaji na baraka za Mungu.
Awali, Dkt Wangui ambaye ni mfuasi wa kanisa hilo, aliambia wafuasi waliokuwa na msisimko kuwa wataalamu wa kiafya hawawezi kueleza jinsi baadhi ya wagonjwa wenye maradhi sugu walivyoponywa na nabii huyo.
Alitaja ‘uwezo’wa Dkt Owuor kama wa kihistoria na ishara njema ya kusaidia wataalamu wa kiafya.
Naye Dkt Kochei alisema alishuhudia wagonjwa wakifa vitandani kati ya mwaka 2003 na 2010, lakini wakati Dkt Owuor alipotembelea hospitali hiyo, wengi walipona.
Daktari huyo alimsifu nabii huyo na kusema kuwa alithibitisha visa 100 vya wagonjwa walioponywa, hali ambayo ilimfanya amgeukie Mungu.
“Tunasimama hapa kama wataalamu wa kiafya, mtumishi wa Mungu Dkt Owuor ameleta uponyaji wa kweli,” alisema Dkt Wangui.


