
Serikali izingatie miiko ya uongozi 2015
Katika kufanya hivyo, tutaweza kujiwekea maazimio ya mwaka mpya 2015 na pia tatumbue mbinu na nyenzo za kufikia maazimio hayo.
Katika hili naelewa kiu chetu kuweka maazimio ya kupata taifa salama lenye nishati nafuu, elimu bora, huduma za kijamii zenye tija, nafasi za ajira kwa vijana na taifa linalogombeza ulaji rushwa, ukabila na umaskini wa kipato.
Hata hivyo, kwangu azimio mama na linalobeba hayo yote ni kulinda mihimili ya utawala wa kidemokrasia unaongozwa na miiko ya kiuongozi.
Na MAINA MOHAMMED Utawala unaoheshimu mgawanyo wa madaraka kati ya mihimili mitatu mikuu ya dola yaani bunge, utawala na mahakama.
Ninapopiga jicho nyuma, sitababaisha kauli kusema kuwa serikali ya Jubilee imepandisha cheti azima yake ya kutaka kuongoza nchi kwa kuonea haya uzingatifu wa miiko ya uongozi na utawala.
Serikali hii kwa kupitisha sheria tata za usalama iliweka bayana kiu chake cha kujibu hoja za wakosoaji wake si kwa hoja bali kwa nguvu za virungu na ukakasi wa buti la polisi.
Hivyo inakuwa faradhi kwa upinzani kujitoa mhanga kumvisha kengele paka huyu wa utawala wa kidikteta.
Kwa kufanya hivyo tutaweza kumwepuka kama maradhi ya ‘Ebola’.
Hata hivyo upinzani wa sasa ni legelege mno, jambo linalozidisha hofu yangu kuwa huenda lori la udikteta, ufisadi, ukabila na umaskini wa kipato tulilopandishwa na uchaguzi mkuu uliopita likafanikiwa kutufikisha ‘kuzimuni’.
Sauti ya upinzani imekuwa hafifu,nyonge, isiyoheshimiwa wala kuogopewa.Hili ndio maana wito wangu kwa Wakenya ni kuwa tusilale wala kusinzia.Alama za nyakati zinaonyesha kuwa serikali hii inahitaji kurudishwa katika mkenye mkondo ufaao kwa inapotoka. Hili ndilo liwe azimio letu la 2015.
Lazima tufahamu kuwa hata mbuyu ulianza kama mche.
Sifa za Jamhuri yoyote ya migomba [Banana Republic] ni kuwa huanza kwa dalili hafifu za kutovulimia hoja za wakosoaji wake. Wakosoaji hawa huwa ni upinzani, vyombo vya habari na mashirika ya kiraia.
Katika siku za karibuni serikali ya Jubilee imeonyesha kutovumilia makundi hayo matatu.
Na hili likiwa hivyo basi tamko la viongozi wake wakuu kuwa wamevalia njuga ustawi wa nchi kiuchumi, kijamii na kisiasa ni ahadi za kuchangamsha gumzo tu.


