
Walusimbi angali ngangari klabuni - K’Ogalo yasisitiza
Na CHRIS ADUNGO

MABINGWA watetezi wa Ligi Kuu nchini (TPL), Gor Mahia wamesisitiza kwamba difenda wa timu ya taifa ya Uganda, Godfrey Walusimbi, angali mchezaji wao licha ya kushika kasi kwa tetesi kwamba yumo mbioni kuzifuata nyayo za Waganda wenzake walioigura klabu hiyo mwishoni mwa mwaka jana.
Beki huyo alijiunga na kikosi cha kocha Frank Nuttal mwanzoni mwa msimu uliopita na kuisaidia K’Ogalo kutetea ubingwa wa taji la TPL na hivyo kufuzu kwa kipute cha Klabu Bingwa barani Afrika 2015.
Mustakabali wa Walusimbi katika klabu ya Gor Mahia ulisalia kutetereka na kuibua mijadala baada ya kuondoka kwa Geoffrey “Baba” Kizito na Dan Sserunkuma aliyesajiliwa na miamba wa Tanzania, Simba SC. 
Lakini Afisa Mkuu Mtendaji wa klabu hiyo, Lordvick Aduda ameeleza kwamba Walusimbi angali na kandarasi inayoendelea na K’Ogalo na hapana shaka kwamba atakuwemo kikosini mwaka huu wote.
“Tumekuwa tukisikia fununu tu kwamba Walusimbi ataondoka baada ya Waganda wenzake kuamua kuhama na kuzielekeza huduma zao kwingineko. Madai hayo hayana mashiko yoyote kwa sababu difenda huyo angali na mkataba wa miaka miwili nasi,” alisema Aduda.
Litakuwa pigo kubwa kwa K’Ogalo kumpoteza mchezaji mwingine wa haiba kubwa hasa ikizingatiwa kwamba tayari wasakataji watatu wa kutegemewa wamekwisha kuondoka. “Baba” anahusishwa pakubwa na moja ya klabu zinazoshiriki Ligi Kuu ya Vietnam na David “Calabar” Owino alijiunga na Zesco United ya Zambia siku chache zilizopita.
Haya yakijiri, nahodha wa K’Ogalo, Jerim Onyango ameeleza kwamba ana imani kubwa kwa mchezaji mpya, Dirkir Glay, aliyejiunga nao kutoka klabu ya Thika United baada ya kandarasi yake kutamatika mwishoni mwa mwaka jana.
Onyango amesema kwamba tajriba ya miaka mingi aliyo nayo raia huyo wa Liberia itawafaa pakubwa kuziba mapengo yaliyojidhihiri kwenye safu ya ulinzi msimu uliopita.
Gor Mahia inataraji kushiriki dimba la CAF, Cecafa Kagame Cup, TPL, Ngao ya GOTv na Top Eight.


