
Serikali isikie kilio cha wadau wa sukari
Nov 20, 2014

KWENYE siku za karibuni, makampuni ya sukari na wakulima wa miwa wamekuwa wakilalamika kuhusu suala la uingizaji holela wa sukari nchini unavyoathiri sekta yao.

Sukari ya magendo imekuwa nyingi kiasi kwamba makampuni ya sukari yameshindwa kuuza sukari yake katika soko la ndani na pia yameshindwa kununua miwa kutoka kwa wakulima ambayo ndiyo malighafi kuu ya kutengeneza sukari.

Kwa sasa, kutokana na mafanikio ya kilimo cha miwa yaliyoanza kupatikana kwenye miaka ya karibuni, idadi ya wakulima wanaouza miwa yao kwenye makampuni imefika zaidi ya watu 30,000.

Kwa vyovyote vile, serikali haiwezi kuacha makampuni ya ndani ya sukari yakafa, wakulima wakaacha kulima kwa sababu tu ya sukari ya kuagiza kutoka nje ya nchi.

Kama nchi zilizoendelea kama Brazil zimeamua kulima miwa kwa wingi kwa ajili ya soko la ndani na nje ya nchi yake, ni ajabu kwamba Taifa masikini kama letu likose hata dhamira tu ya kusema “Tutalima miwa kwa kiwango cha kukidhi walau soko la ndani”.

Kama kwa makampuni manne tu makubwa yaliyopo hapa nchini, kuna wakulima wadogowadogo zaidi ya 30,000 wanaonufaika, maana yake ni kwamba makampuni 20 ya namna hiyo yanaweza kuchochea wakulima zaidi ya 150,000 ambayo ni idadi nzuri.

Idadi hii ya wakulima ni tofauti na ile ya wafanyakazi watakaopata ajira za moja kwa moja kwenye viwanda hivi. Hapa ni tofauti na wale ambao watapata ajira zisizo za moja kwa moja kama. 

Kama kweli Taifa letu limepania kutafuta suluhu ya tatizo la ajira kwa vijana, sekta hii ya sukari ni mojawapo ya zile ambazo kama uwekezaji na umakini utakuwa wa kutosha, unaweza kusaidia sana.

Ni muhimu kwa serikali kuzuia mianya ya uingizwaji wa sukari hizi za magendo. Ni muhimu pia kuongeza udhibiti katika zile zinazofahamika kama bandari bubu ambazo zinaelezwa kuwa njia kuu ya kusafirisha sukari hizi.

Tukifanya hivi, tutaokoa wakulima na maisha magumu yatakayowakabili baada ya kukosa wateja wa miwa yao. Tutaokoa wawekezaji ambao wamekubali kufungua viwanda vya kuzalisha sukari hapa nchini na tutaokoa ajira za maelfu ya vijana.


