
Ulegevu katika vyombo vya usalama ukabiliwe ili kuzuia maafa zaidi nchini
MAUAJI ya kinyama ya watu zaidi ya 70 katika eneo la Mpeketoni kaunti ya Lamu yaliwaacha wengi vinywa wazi.
Badala ya hatua kabambe kuchukuliwa na vyombo vya usalama kuwaandama magaidi waliokuwa wamejihami na silaha za maangamizi, wakuu serikalini walianza kulaumu wanasiasa wa upinzani.
Tangu shambulizi la Westgate ambapo watu 67 waliuawa na magaidi wa Al Shabaab mambo machache yamefanywa kuimarisha hali ya usalama.
Ni jambo la aibu kwa maafisa wanaohusika na usalama hasa idara ya upelelezi kutochukua hatua wakati unaofaa na kukabiliana na magaidi hawa.
Ikiwa ni kweli waliotekeleza shambulizi hili ni magaidi wa Al Shabaab swali kuu ambalo lahitaji kujibiwa na vinara wa sekta ya ulinzi magaidi hawa waliwezaje kufika Mpeketoni bila ya kujulikana.
Pia swali lingine ambalo lahitaji kujibiwa ni kwa nini kunaonekana kuko na ulegevu katika kitengo cha usalama hata magaidi wasikabiliwe.
Natoa wito kwa serikali iwape polisi silaha kali kama hizo zinazotumiwa na wavamizi. 
NAFTALI KING'OO Thika.


