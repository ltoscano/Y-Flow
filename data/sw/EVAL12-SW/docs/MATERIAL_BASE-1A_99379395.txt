Benki ya TADB watakiwa kuendelea kuinua kilimo

October 12, 2016

SERIKALI imetaka Benki ya Maendeleo ya Kilimo Tanzania (TADB) waendelee kuinua na kuboresha sekta ya kilimo ili mchango wa kilimo uweze kuongezeka na kukuza uchumi wa nchi.
Aidha imeitaka bodi ya wakurugenzi ya benki hiyo kuhakikisha gharama za mikopo inakidhi matakwa ya Serikali ya kuwa na riba ndogo au ikiwezekana wakulima wasitozwe riba katika benki hiyo.
Naibu Waziri wa Fedha na Mipango, Dkt. Ashatu Kijaji, alisema hayo jana wakati akizindua bodi ya benki hiyo, uzinduzi ambao ulikwenda sambamba na benki hiyo kutoa mchango wa sh. milioni tano kwa ajili ya waathirika wa tetemeko la ardhi lililotokea mkoani Kagera.
Dkt. Ashatu, alisema TADB inategemewa na taifa hivyo bodi hiyo inapaswa kuhakikisha inainua na kuboresha sekta ya kilimo kwa weledi mkubwa. Alisema, sekta ya kilimo inaajiri zaidi ya asilimia 70 ya Wa tanzania wote, hivyo, benki hiyo ina jukumu la kuyafikia maeneo mengi ya nchi. 
Mwenyekiti wa Bodi wa Benki hiyo, Rosebud Kurwijila, alisema katika kipindi cha mwaka mmoja tangu ilipoanzishwa benki hiyo imetoa mikopo yenye thamani ya sh. bilioni nne kwa wakulima wadogo 2,000.
Alisema benki hiyo inawakopesha wakulima wadogo lakini sasa iko mbioni kupanua wigo kwa kuwafikia watu wengi zaidi na kwamba imejipanga kuyafikia maeneo mengi.
Rosebud alisema pamoja na kukabiliwa na changamoto ya kupata mtaji, lakini bodi iliyomaliza muda wake iliwezesha kupata mtaji wa kujiendesha. Alisema lengo la benki hiyo ni kuwafikia wakulima wengi hapa nchini, hivyo anaiomba Serikali iwaongezee mtaji.
Mkurugenzi Muendeshaji wa Benki hiyo, Thomas Samkyi, alisema benki hiyo ipo katika hali mzuri hivyo aliitaka Wizara ya Fedha kuendelea kuiunga mkono ili iweze kupanua wigo zaidi. 
Naye, Msajili wa Hazina, Lwaurence Mafuru, alisema benki hiyo ina jukumu la kuifanya sekta ya kilimo kukuwa kama sekta nyengine. Alisema ni vyema benki hiyo ikaongezewa mtaji ambao utafikia sh. bilioni 500 ili iweze kufanya vizuri zaidi.


