Tatizo ni kukurupuka bila mipango
Sep 23, 2015

TIMU ya Tanzania iliyoenda kushiriki michuano ya Afrika maarufu kama ‘All African Games’ imerejea nchini mwishoni mwa wiki iliyopita saa tisa usiku.
Wachezaji wamerejea wakiwa vichwa chini kutokana na kushindwa kupata medali hata moja katika michezo yote sita iliyoshiriki.
Mashindano hayo yalimalizika mwishoni mwa wiki iliyopita nchini Congo Brazzaville yakienda sambamba na maadhimisho ya miaka 50 tangu kuanzishwa kwake.
Washiriki wa Tanzania hawakuweza kusubiri sherehe hizo za kufunga na badala yake waliamua kurejea siku moja kabla kufunga mashindano. Huenda waliona kuwa watajisikia vibaya pale wenzao watakapokuwa wakivishwa medali shingoni, huku wao wakipiga makofi muda wote.
Sijui kama kurejea usiku kwa wanamichezo hao kulitokana na shida ya usafiri au umbali wa nchi waliyotoka. Walikuwa na ndege maalumu iliyokodiwa kuwapeleka na kuwarudisha kwenye michuano hiyo.
Huenda kilichowarudisha usiku wa manane ni aibu na simanzi zilizotawala vichwa vyao kutokana na kushindwa kutimiza kile walichowaahidi watanzania wakati wakiondoka.
Wakati wa kuondoka zilikuwepo ahadi nyingi nzuri za kutia matumaini kutoka kwa viongozi wa vyama vya michezo pamoja na serikali ambao ndiyo iliyowezesha safari hiyo.
Mimi ni mmoja wa waandishi ambao waliyozungumza na baadhi ya wanamichezo waliokwenda kushiriki michuano hiyo tangu wakiwa katika maandalizi ya awali na hadi siku ya mwisho wakati wakijiandaa na safari ya kuelekea Congo.
Kauli zao zilikuwa kama ilivyozoeleza za kujiandaa vizuri kwa maana ya kurejea na medali. Mambo yalibadilika ghafla pale timu zetu zilipogeuzwa kuwa jamvi la wageni kwa kila mchezo.
Maneno haya yamekuwa maarufu kwa wanamichezo pindi wanapotarajia kushiriki mashindano mbalimbali wakiwa na maana kuwa wamejiandaa vya kutosha hakuna kitakachowazuia kufanya vizuri. 
Mara nyingi wamekuwa wakitoa kauli hizi mbele za viongozi wenye jukumu la kuendeleza na kusimamia michezo lakini inapotokea wameshindwa kufanya kile walichokitarajia lawama zinarudi kwa viongozi.
Kauli hizi ndio chanzo kikubwa cha kurudisha nyuma michezo kwa sababu zinatolewa pasipokuwa na ukweli wowote na kuendelea kuwabeba watu wasiokuwa na uwezo na matokeo yake ni kama tuliyoyapata kwenye michuano ya All African Games.
Wiki chake kabla ya Mashindano hayo tulikuwa tukisikia viongozi wengi wa vyama vilivyoteuliwa kuiwakilisha nchi kwenye michuano hiyo wakilalamikia kukosa maandalizi mazuri kutokana na serikali kuwapa kisogo na kuachiwa kila kitu wenyewe katika kuandaa timu.
Lakini hawa hawa siku ya mwisho wakiulizwa timu ziko tayari kwa michuano wanasema ndiyo
Tumeshuhudia timu ya Taifa ya soka la wanawake wakifanya maandalizi katika hali ngumu hadi Shirikisho la soka nchini (TFF), kuomba serikali iwasaidie kubeba hilo jukumu kwa kuwa timu inaenda kushiriki kwa niaba ya taifa zima. Baadae TFF wakabeba mzigo wenyewe wakuiweka timu kambini.
Licha ya TFF kubeba jukumu hilo lakini ilishindwa kufikia malengo kwa asilimia zote kutokana na timu hiyo kukosa michezo ya kirafiki ya kimataifa.
Timu nyingine ni ya ngumi za Ridhaa, tumeshuhudia ikifanya mazoezi katika hali ngumu tena bila vifaa pamoja na kukosa kambi ya kudumu ya muda mrefu ambapo hadi siku za mwisho mabondia walikuwa wakitokea majumbani kwao kwenda mazoezini.
Kama viongozi wenyewe wanaosimamia vyama na timu wanashindwa kuweka wazi hali halisi iliyopo kwenye michezo kwa kuridhika , je wadau waliopo nje watawezaje kutoa msaada wakati wenyewe hawana msukumo?
Hivi karibuni Mwenyekiti wa wa Chama Cha Baiskeli (Chabata), Jax Mhagama, baada ya kuona hawana maandalizi ya kutosha waligoma kuondoka na kusema kama serikali inataka washiriki mashindano ya kimataifa kama hayo iwasaidie katika maandalizi. Ni bora hao waliojitoa kuliko waliokwenda kutimiza wajibu na kurejea mikono mitupu.
Tofauti na maandalizi, kingine walichogomea ni kupewa nafasi chache za ushiriki wakati wataenda kukutana na nchini zilizopeleka wanamichezo wengi zaidi hivyo kukwepa aibu ya kushindwa mapema.
“Kinachowaponza viongozi wengi wa vyama vya michezo hapa nchini ni kupenda kusafiri kwa kutumia kigezo cha mashindano yanayotokea kila mwaka bila kujali maandalizi waliyoyafanya.
“Hiyo ndio inaua michezo hapa nchini kwa sababu hawaendi kushinda bali kwa tamaa ya safari,” alisema Mhagama.
Ukitathimini kauli aliyoitoa Mhagama na matokeo timu zetu zilizoenda kushiriki ‘All African Games’ inaweza ikawa na ukweli kwa sababu haiwezekani kukubali safari huku mkijua manakoenda ni ngumu kufanya kile kinachotarajiwa na wengi.


