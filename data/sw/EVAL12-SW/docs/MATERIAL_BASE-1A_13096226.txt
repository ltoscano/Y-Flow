
Serikali yapongezwa kwa juhudi za utalii
Na MATHIAS RINGA
JUHUDI za serikali za kufufua sekta ya Utalii huenda zikazaa matunda katika Mwaka Mpya ikiwa hali ya usalama nchini itaimarika.
Sekta ya Utalii ilididimia Mwaka Jana kutokana na ukosefu wa usalama pamoja na mashambulizi ya kigaidi hasa katika jiji la Nairobi, Mombasa, Lamu na maeneo ya Kaskazini Mashariki.
Kutokana na visa vya mashambulizi ya kigaidi ambavyo vilichacha mnamo Aprili na Mei mwaka jana, mataifa ya Magharibi yakiwemo Uingereza, Marekani, Ufaransa na Australia yaliweka vikwazo vya usafiri dhidi ya raia.
Vikwazo hivyo viliathiri mno kwa juhudi za utalii Utalii hasa katika maeneo ya Pwani kutokana na mashirika ya Ndege kutoka Ulaya ambayo yalikatiza safari za ndege za kuja Mombasa.
Idadi ya watalii kutoka nchi za nje ilipungua mno hivi kwamba zaidi ya hoteli 20 katika miji ya Malindi, Watamu na Diani zilifungwa na kukosesha ajira wafanyakazi wapatao 5,000. 
Hata hivyo, akiongea na Taifa Leo katika hoteli ya Severin Sea Lodge, Mombasa, Mkurugenzi Mkuu wa Bodi ya Utalii Nchini (KTB), Bw Muriithi Ndegwa alisema ana matumaini kuwa sekta hiyo itaweza kuimarika iwapo nchi itakuwa na usalama wa kutosha.
Alipongeza Serikali kwa kuimarisha ulinzi maeneo ya pwani wakati wa sikukuu ya Krismasi jambo ambalo liliwawezesha wakazi na watalii kusherehekea bila tukio la ukosefu wa usalama. 


