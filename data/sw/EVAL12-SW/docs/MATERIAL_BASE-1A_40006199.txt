Hatimaye mwili wa Msanii Ngwair wawasili
Jun 06, 2013

HATIMAYE mwili wa msanii maarufu wa bongofleva nchini, Albert Mangweha, umepata ruhusa kutoka Serikali ya Afrika Kusini baada ya kuzuiwa kwa siku kadhaa tangu alipofariki usingizini siku ya Jumanne Mei 28, nchini humo.
Kwa mujibu wa msimamizi wa taratibu za kupokea, kuaga na kuzika mwili huo, Rais wa Shirikisho la Muziki Tanzania, Addo Novemba, ambaye ameshika nafasi ya Mwenyekiti wa Kamati hiyo, Kenneth Mangweha, ambaye ni kaka wa marehemu, mwili ulitarajiwa kuwasili Juni 5, mwaka huu, saa 8:00 mchana katika uwanja wa ndege wa kimataifa Julius Nyerere.
"Tayari nyaraka za kusafirisha mwili zimeshakamilika na jana (Jumatatu) Wa tanzania waliokuwa Afrika Kusini waliaga na leo (Jumanne) mwili utawasili saa nane mchana kwa ndege ya Shirika la Ndege la Afrika Kusini, ambapo ratiba inaonyesha kesho (leo) saa mbili asubuhi mwili utaagwa katika viwanja vya Leaders Club mpaka saa sita mchana ambapo safari ya kuelekea Morogoro itaanza.
"Maziko yatafanyika keshokutwa siku ya Alhamisi saa saba mchana katika makaburi ya Kihonda mjini Morogoro hivyo tunawaomba wapenzi wa muziki pamoja na watanzania wengine kuhudhuria kwa wingi ili kufanikisha safari ya ndugu yetu," alisema Addo.
Aidha, taarifa zilizokuwa zikisambaa awali kuhusiana na kuchelewa kuwasili mwili wa marehemu tangu alipofariki wiki iliyopita ni kuwa Serikali ya Afrika Kusini uliuzuia mwili huo kwa uchunguzi zaidi kwa madai ya kukutwa na dawa za kulevya, lakini baadaye Balozi wa Tanzania nchini Afrika Kusini, Radhia Msuya alikanusha taarifa hizo na kuweka wazi kuwa sababu za kuchelewa kuletwa mwili huo ni za kiserikali na hakuna taarifa zozote zinazohusiana na dawa za kulevya.
Katika hatua nyingine Addo amesema gharama zilizotumika kuusafirisha mwili wa Mangweha ni dola za Kimarekani 6,000 na gharama zote zimelipwa na Kituo cha Habari cha Clouds Media Group.
"Tunawashukuru sana wadau waliojitokeza kuchangia gharama za mazishi, na hasa Clouds FM ambao wamelipa gharama zote za kuusafirisha mwili kutoka Afrika Kusini. Kadhalika mpaka sasa michango imefikia Sh Milioni 33 ambapo makadirio ya awali tulitaka kuchangisha Sh Milioni 70, lakini tunashukuru watu wengi wamechangia huduma zaidi kuliko fedha, maana wapo ambao walilipia uwanja, vinywaji na chakula hivyo tunashukuru sana mambo yanakwenda vizuri," alisema Addo.
Albert Mangweha maarufu kwa jina la Cowbama, Ngwair, au mtoto wa Jah Kaya, alianza muziki mwishoni mwa miaka ya 1990 alipokuwa shule ya sekondari Mazengo, Dodoma, akiwa na kundi la Chamber Squad lililokuwa na wanamuziki Noora na Mez B. Singo yake ya Gheto Langu, aliyorekodi chini ya P Funk wa Bongo Records. ndiyo iliyomtambulisha kama mwimbaji mwenye kipaji cha hali ya juu kutoa freestyle (mitindo huru).
Hadi anafariki dunia, Mangwair alifanikiwa kutoa album mbili ambazo ni A.K.A MIMI aliyoitoa mwaka 2004 na NGE aliyoitoa mwaka 2009 katika Studio za Bongo Records. Kampuni ya Raia Mwema linaungana na Wa tanzania wote kumuomba Mungu ailaze roho ya marehemu Albert Mangweha mahala pema peponi. Amin.


