
CUF yatoa azimio kwa Lipumba, Msajili

September 28, 2016

BARAZA Kuu la Uongozi CUF Taifa wamekutana jana katika kikao cha dharura kilichofanyika Makao Makuu ya CUF, Zanzibar na kutoa azimio la kumfukuza uanachama Mwenyekiti wa CUF, Prof. Ibrahim Lipumba kuanzia jana.
Pia Baraza hilo limetoa tamko la kutoutambua msimamo, ushauri wa Msajili wa Vyama vya Siasa nchini, Jaji Francis Mutungi juu ya kumtambua Prof. Lipumba kuwa ni Mwenyekiti halali.
Taarifa iliyotolewa na CUF jana, ilisema kikao cha baraza hilo kiliitishwa na Kamati ya Utendaji Taifa kwa mujibu wa Katiba ya Chama ya 1992, Toleo la 2014, Ibara ya 80 (1).
Kikao hicho kilihudhuriwa na wajumbe 43 kati ya 53 wa Baraza Kuu la Uongozi Taifa na kujadili agenda tatu zilizowasilishwa na Kamati ya Utendaji, kujadiliwa na kufanyiwa maamuzi.
Agenda hizo ni kujadili barua ya Jaji Mutungi ya Septemba 23 mwaka huu, kupokea na kujadili mashtaka dhidi ya Prof. Lipumba kutokana na hujuma alizozifanya Septemba 24 mwaka huu katika Ofisi Kuu ya CUF, Buguruni, Dar es Salaam.
Nyingine ni kumjadili na kumhoji Prof. Lipumba mbele ya kikao na kumchukulia hatua za kinidhamu ambapo baada ya mjadala wa kina, baraza limeukataa ushauri, msimamo na mwongozo wa Jaji Mutungi alioutoa kupitia barua yake.
Kwa mujibu wa taarifa hiyo, Sheria ya Vyama vya Siasa Namba 5 ya Mwaka 1992, Sura ya 258 haimpi Msajili mamlaka, uwezo wa kutoa ushauri, msimamo, mwongozo kwa vyama vya siasa kuhusu maamuzi ya vikao vya chama.
Taarifa hiyo ilisema kwa kulitambua hilo, ndiyo maana matamko aliyotoa Msajili, ameshindwa kutaja kifungu cha sheria kinachompa uwezo huo na kudai kuwa, baraza limemuagiza Katibu Mkuu wa CUF kuijibu barua ya Jaji Mutungi kwa maandishi ili kumweleza maamuzi waliyofikia.
“Kikatiba baraza ndilo lenye madaraka ya kusimamia uendeshaji wa chama, halitambui ushauri,
msimamo na mwongozo wa Msajili, limeutupilia mbali kwa kukosa mantiki, hoja na nguvu za kisheria.
“Baraza linamtanabahisha Msajili kwamba atabeba dhamana kwa yote yaliyofanywa, yatakayofanywa na Prof. Lipumba na kikundi chake kuvamia Ofisi Kuu ya CUF, kupiga watu, kufanya uharibifu kutokana na tamko lake lisilo na msingi,” ilisema taarifa hiyo.
Mashtaka dhidi ya Lipumba
Baraza hilo lilipokea mashtaka dhidi ya Prof. Lipumba ambayo yaliandaliwa na Kamati ya Utendaji ambayo kwa mujibu wa Katiba ya chama, Ibara ya 108 ndiyo inayosimamia nidhamu ya chama ngazi ya Taifa na kuwasilisha mapendekezo yake.
Taarifa hiyo ilisema baraza hilo limeridhika juu ya kamati kufuata masharti yote ya Katiba ya chama ya 1992 kwa kuandaa mashtaka hayo kutokana na Prof. Lipumba, kuvunja Katiba ya chama, Ibara ya 12 inayohusu ‘wajibu wa mwanachama’.
Kuhusu kumhoji Lipumba
Baraza hilo limeridhika kuwa Kamati ya Utendaji ilimfikishia Prof. Lipumba barua ya wito ikimtaka afike katika kikao kutoa maelezo ya tuhuma zinazomkabili na kujitetea kwa nini asichukuliwe hatua za kinidhamu kwa mujibu wa Katiba ya chama.
“Tumesikitishwa na dharau iliyoonesha na Prof. Lipumba dhidi ya kikao hiki kwa kutofika kwake, hiki ni chombo cha juu chenye mamlaka ya kusimamia uongozi wa chama, inaonesha ni jinsi gani heshima na uaminifu wake kwa chama ulivyoshuka.
“Kwa sababu ya kutofika kwake, Baraza halikuwa na sababu ya kuendelea kumjadili na kuchukua hatua dhidi yake bali limeridhika na mashtaka yake ya kuongoza na kusimamia kikundi cha wahuni kuvamia ofisi, kupiga walinzi, kuvunja, kuharibu mali za chama hivyo kuharibu heshima yetu,” ilifafanua taarifa hiyo.
Kutokana na kitendo hicho, baraza lilitumia uwezo wake kwa mujibu wa Ibara ya 10 (1) (c), kura zote 43 za wajumbe wake waliridhia kumfukuza uanachama Prof. Lipumba.
“Baraza Kuu linaweka bayana kuwa, kuanzia leo (jana), Prof. Lipumba hana haki ya kujihusisha kwa namna yoyote ile na shughuli zozote za chama.
“Tunawapa pole wanachama walioathirika kutokana hatua ya Msajili kuingilia mambo ya chama kinyume na uwezo alio nao na matendo ya kihuni yaliyofanywa na Prof. Lipumba, kikundi chake kuvamia ofisi,” iliongeza taarifa hiyo.


