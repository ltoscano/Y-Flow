
Cord yakosoa Serikali
MUUNGANO wa Cord sasa umeikosoa serikali kutokana na jinsi inavyoshughulikia suala la njaa katika sehemu nyingi za nchi, ukiwema kwamba haifanya juhudi muafaka za kutatua janga hilo.
Viongozi wa muungano huo waliitaka serikali iweke mikakati muhimu kwa haraka kuwawafaa maelfu ya Wakenya walio katika maeneo yanayoathiriwa na kiangazi na njaa kama vile Turkana na sehemu nyingi za Pwani.
Shinikizo hizo zilitolewa kwenye taarifa iliyotiwa saini na kutolewa kwa vyombo vya habari kwa Na KNA niaba ya vigogo watatu wa muungano huo, Raila Odinga, Kalonzo Musyoka na Moses Wetangula mwishoni mwa kongamano la siku mbili la kujipanga upya kwa wabunge wa kundi la bunge la Cord lililofanywa katika hoteli ya Great Rift Valley Lodge mjini Naivasha.
Taarifa hiyo iliyosomwa na mbunge wa kuteuliwa wa Cord, Bw Isaac Mwaura, ilisema njaa inayoshuhudiwa katika kila pembe ya Kenya ni jambo muhimu linalohitaji kupewa kipaumbele leo na wala si siku nyingine.
“Watu wanakufa njaa katika sehemu nyingi za nchi. Huu ndio wakati muafaka wa kushughulikia jambo hili na wala si kungojea zaidi,” ikasema taarifa hiyo.
Kuhusu ugaidi, viongozi wa Cord walikashifu jambo hilo lakini wakawakemea polisi na kusema walionyesha “ushenzi, uhayawani na utumizi wa nguvu zisizohitajika, kutokana na jinsi walivyokabiliana na watu waliokuwa kwenye Msikiti Musa mjini Mombasa siku chache zilizopita.
Viongozi hao wakuu watatu walisema polisi hawakuwa na sababu yoyote kutumia nguvu za kiasi hicho, ikizingatiwa wengi wao walikuwa watoto wa umri wa chini ya miaka 18 na walikuwa wameenda hapo kwa sababu ya mlo wa bure wa mchana. 


