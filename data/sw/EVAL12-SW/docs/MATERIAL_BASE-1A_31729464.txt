
Kinda mwenye maono faafu kwa wenzake wenye talanta za soka
Na PAULINE ONGAJI
VIJANA wa kikosi cha GSV Maichingen cha Ujerumani akiwemo Austen Onyango (fulana ya kijivu) ambaye ameanzisha mradi wa soka humu nchini. .
W ENGI walimfahamu baada ya hadithi yake kuangaziwa katika kipindi cha Churchill Show mwezi Agosti mwaka huu, kutokana na mchango wake kuhakikisha kuwa vipaji vya soka nchini vinakuzwa.
Kutana na Austen Onyango, mwanafunzi wa darasa la sita shule ya msingi ya Apian gymnasium school, katika jimbo la Bavaria, nchini Ujerumani ambaye licha ya umri wake mdogo wa miaka kumi pekee, tayari ameanza kujiundia jina sio tu kama mwanasoka bali pia kama mfadhili wa kukuza vipaji nchini.
Tayari ameanzisha miradi ya kuwasaidia wavulana wa mtaa wa Makadara, viungani mwa jiji la Nairobi. Mradi huo aliouanzisha mwaka wa 2012 unanuiwa kuwasaidia vijana wanaofurahia soka kwa kuwapa vifaa vya uchezaji kama vile sare, nguzo za goli na mipira.
“Mchango mwingine ulielekezwa katika shindano la Mheshimiwa James Ojemo Omolo lililokamilika Desemba 24, 2014,” aeleza.
Ni mradi ambao ameweza kuufanikisha kupitia kocha wa timu hiyo, Sammy Achima. “Kati ya watu wanaonifadhili kufanikisha mradi huu ni pamoja na mamangu, Bw Bernhard Stelzer a klabu ya Sporttenne Stelzer, klabu yangu ya FC Ingolstadt 04, pamoja na wazazi wa wa wenzake wanaomfadhili kwa kutoa vifaa hivi,” aeleza.
Mbali na mradi huu Onyango pia ni golikipa shupavu kwani licha ya kuwa katika darasa la sita, tayari amejumuishwa katika kikosi cha timu ya soka shuleni.
Kipaji chake katika soka ni cha hali ya juu kiasi cha kuwa pia yumo katika kikosi cha klabu ya chipukizi ya FC Ingolstadt 04 iliyoko kwenye daraja la pili katika ligi ya Ujerumani ya Bundesliga. “Nimo katika timu ya wavulana wasiozidi miaka 11 ambapo tunatarajia kupewa mafunzo zaidi ya kuwa golikipa,” aeleza.
Najivunia kutajwa kama golikipa bora katika mechi kadha, kando na kupewa tamji la mwanasoka bora wa shindano la Intersport football camp 2014.
Alianza kucheza akiwa na umri wa miaka minne baada ya kutambuliwa na kocha mzaliwa wa Italia, Guiseppe Vella wa klabu ya GSV Maichingen, na haikuwa muda kabla ya kushirikishwa katika kikosi cha chipukizi. 
Wakati huo alikuwa akicheza katika nafasi zote uwanjani kabla ya mamake kumpeleka katika shule ya mafunzo ya kuwa golikipa. “Nilikuwa nikihudhuria mafunzo hayo mara mbili kwa wiki huku tukishiriki katika mashindano mbali mbali wakati wa wikendi ambapo kwa mara nyingi klabu yetu ilikuwa ikimaliza ya kwanza,” aeleza.
Mwaka wa 2012 mamake alipata uhamisho wa kikazi na kuhamia jijini Munich na hivyo wakalazimika kuhamia katika eneo la Bavaria. “Wakati huo nilichezea klabu ndogo kwa miezi miwili kabla ya maskauti wa timu ya FC Ingolstadt 04 iliyoko kwenye divisheni ya pili ya ligi ya Bundesliga kumtambua na hivyo kujiunga na klabu hiyo.
Mwanzoni alikuwa akaicheza katika nafasi zote lakini mwezi Agosti mwaka jana baada ya mkataba wake kuanza upya, alirejeshewa nafasi yake kama golikipa. Ari yake hasa ya kutaka kucheza katika nafasi hii imechangiwa na na mwanasoka Manuel Neuer wa klabu ya FC Bayern Munich nchini Ujerumani. “Kinachomtenga na magolikipa wengine ni uwezo wake wa kipekee wa kuzuia mikwaju, jambo ambalo limemfanya kutambuliwa na wengi kama mlinda lango bora ulimwenguni,” aeleza.
Japo timu yao inahusisha wavulana wa miaka kumi, mara nyingi wamejipata wakiwabwaga wenzao waliwaowashinda kwa umri. “Kuna wakati ambapo tuliwashinda wenzetu kutoka klabu ingine kwa mabao 24-1. Lakini jambo gumu ni kuwa sharti tuendelee kufanya vyema shuleni la sivyo tunaondolewa kwenye timu,” aeleza Mbali na kufanya vyema uwanjani, Onyango anatia bidii kuhakikisha kuwa pia anajitahidi kimasomo kwani mwaka jana aliibuka katika nafasi ya tatu miongoni mwa wanafunzi waliofanya vyema katika somo la hisabati.
Anasema kuwa kama mataifa mengine yanayong’aa katika ulingo wa soka, Kenya ina uwezo wa kuwa na wanasoka maarufu mradi kuwe na msingi wa kukuza vipaji hivi kutoka viwango vya mashinani.


