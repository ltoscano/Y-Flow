Vifaa vya kufundishia wasioona Buigiri vimechakaa

Imeandikwa na Sifa Lubasi, Chamwino

Imechapishwa: 16 Septemba 2016

WANAFUNZI wasioona wa Shule ya Msingi Buigiri Wilaya ya Chamwino mkoani Dodoma, wanakabiliwa na uchakavu wa vifaa vya kufundishia kama mashine za nukta nundu na kufikia hatua ya kupokezana kati yao na walimu.

Walisema hayo wakati wakisoma risala mbele ya Kaimu Ofisa Elimu Wilaya ya Chamwino, Msingwa Ibrahim wakati wa mahafali iliyofanyika hivi karibuni shuleni hapo.
Wakisoma risala hiyo, Joseph Richard anayesoma darasa la nne na Rebeca Chemka wa darasa la saba, walisema shule hiyo inakabiliwa na uchakavu wa miundombinu mbalimbali ikiwamo ya vifaa vya kufundishia kama mashine za nukta nundu ambazo wanapokezana wao na walimu.
Aidha walisema, hali ya kupokezana mashine kunachangia kutofanya vizuri katika masomo yao, kutokana na wao kuwa wengi na kufikia 116, ambapo 83 ni wenye ulemavu.
Aidha walitaja changamoto nyingine zinazowakabili ambapo wameiomba Serikali na wadau mbalimbali kuwaonea huruma, kuwa ni ukosefu wa vitabu vya kujisomea, maji ya uhakika, uzio ambao utasaidia ulinzi, kwa sababu shule hiyo ni ya wasioona na wenye ulemavu wa ngozi.
Mwalimu Mkuu wa Shule hiyo inayomilikiwa na Kanisa la Anglikana Tanzania, Samwel Sembengue, alikiri kuwepo kwa changamoto zinazowakabili wanafunzi na kudai kuwa zinaweza kuwa chanzo cha kukwamisha taaluma shuleni hapo. 
Kaimu Ofisa Elimu Wilaya ya Chamwino, Ibrahim alisema, Halmashauri katika mwaka wa fedha 2016/2017, imetenga Sh milioni 150 kwa ajili ya kutatua kero za shule hiyo.
Kati ya fedha hizo, Sh milioni 9.5 zitatumika kutatua kero ya maji na malazi, milioni nane ujenzi wa uzio na ulinzi, milioni mbili kukarabati nyumba za walimu, milioni 18.3 vifaa vya kufundishia zikiwamo mashine za nukta nundu na vitabu.


