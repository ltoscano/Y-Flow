
Kaunti yakashifiwa kutoa huduma duni za afya
VIONGOZI wa Kaunti ya Lamu wamekashifu vikali serikali ya kaunti hiyo kwa kushindwa kutoa huduma bora za matibabu katika kisiwa cha Faza. 
Wakiongozwa na Bw Shekue Kahale, viongozi hao walikemea serikali ya kaunti hiyo ya Lamu kwa kushindwa kukabili hali duni ya afya upande wa Lamu mashariki.
“Tumekuwa tukiitisha mikakati ya kuletwa kwa vifaa vya matibabu ili hali za kiafya zidumishwe lakini hakuna chochote kimefanywa. Tulikuwa na matarajio mengi katika huduma za afya lakini hakuna chochote kimefanyika,” akasema Bw Shekue.
Bw Kahale amabaye aliwahi kugombania kiti cha ubunge eneo la Lamu Mashariki mwaka 2013 kupitia chama cha Nation Vision Party na kutofanikiwa, alidai kuwa chumba cha upasuaji cha Hospitali ya kijiji cha Faza hakijakuwa kikitumika kwa miaka kadhaa tangu kijiji hicho kifanyiwe ukarabati baada ya mkasa wa moto wa mwaka wa 2009.
Mkazi mwingine, Bw Obbo Mohamed alisema wajawazito waliotaraji kuzaa wamekuwa wakipitia hali ngumu kwa kuwa iliwapasa wavukishwe kwa boti kupelekwa hospitali ya King Fahad iliyoko kijijini Lamu, hali ambayo inahatarisha maisha yao pamoja na watoto wao. 
“Tunahimiza serikali yetu ya kaunti kulizingatia suala hili kwa kuchukua mikakati kabambe kuliangazia suala hili la kutamausha katika hospitali ya kisiwa cha Faza ambayo inahudmkia takriban wakaazi 30,000 wa eneo zima la Lamu Mashariki,” akasema Bw Mohamed.
Hata hivyo, Naibu Gavana wa kaunti ya Lamu, Eric Mugo aliwakata kauli viongozi hao akidai kaunti imejitahidi vilivyo kuhakikisha hali ya afya imedumishwa kwa wakaazi wa Lamu Mashariki.
“Tunakubali kupewa changamoto kama hizi lakini wale wanaojaribu kukashifu uongozi wa Lamu ni lazima wazingatie wanachosema. Maana tulipoingia uongozini hali ilikuwa duni lakini leo hii mambo mengi tumejitahidi kufanya na sio katika hospitali ya Faza pekee bali kwa kaunti nzima,” Bw Mugo akasema.
Bw Mugo aliiambia Taifa Jumapili kupitia simu kuwa wamekubalina kuweka kando Sh50 milioni kati ya Sh200m ambazo Rais Uhuru Kenyatta ameamuru zipatiwe kaunti hiyo kwa kudumisha hali ya afya.


