Siku Dutroux, mkewe walipofungwa jela
Jun 06, 2013

Wiki iliyopita tulichambua, pamoja na mambo mengine, je, Marc Dutroux ni nani? Leo tunawaeletea sehemu nyingine ya mwisho ya makala haya. Endelea
Kama hilo halikutosha, baada ya kamatakamata iliyotokea makao makuu ya polisi ya Charlorei, yakaibuka mengine. Kesi iliyopuuzwa siku nyingi ya mauaji ya mwanasiasa machachari na mwanachama maarufu wa chama cha French-Speaking Socialist na Naibu Waziri Mkuu wa zamani wa nchi hiyo, Andre Cools, ilianza kuzungumziwa. 
Andre Cools aliuawa mwaka 1991, na hakuna mtu yeyote aliyekamatwa na kushitakiwa kwa mauaji hayo. Kwa takriban miaka mitano hakuna hatua zozote zilizochukuliwa ili kuharakisha upepelezi wa kesi hiyo ya mauaji unakamilika na washitakiwa kufikishwa mahakamani.
Hata hivyo, kulizuka minong’ono kwamba mauaji ya Cools yalitokana na kuibuliwa kwa kashfa za rushwa zilizoikumba serikali hiyo ya Ubelgiji kwenye miaka ya 1980, ikielezwa kwamba maofisa wengi wa serikali walipokea rushwa kutoka kwa Agusta, mmiliki wa kiwanda cha kutengeneza helikopta nchini Italia.
Lakini Agusta amekuwa akikanusha madai hayo mara kwa mara pale yanapoibuka. Lakini kati ya mwaka 1994 -1995 kashfa hiyo ilisababisha mawaziri wanne wa serikali ya Ubelgiji kujiuzulu akiwemo Katibu Mkuu wa NATO (kutoka Ubelgiji), Willy Claes, ambaye alipoteza sifa ya kushika nafasi hiyo kutokana na kashfa ya rushwa.
Septemba 12, 1997 wakati taifa hilo likiendelea kupambana na jinamizi la kesi ya Dutroux, polisi katika Mji wa Liege hatimaye wakatangaza kukamatwa kwa Alan Van Der Biest, pamoja na watu wengine watano akiwamo polisi mmoja, na wote walifunguliwa mashtaka ya kuhusika na mauaji ya Andre Cools.
Van Der Biest, waziri wa zamani wa nchi hiyo na mtu maarufu na mwandishi wa vitabu, aliwahi kunukuliwa huko nyuma akikiri kwamba ndiye aliyekodisha walenga shabaha wawili kutoka eneo la Sicilian nchini Italia ili kuja kumuua Cools.
Van Der Biest aliamuru mauaji ya Cool ili kuficha kashfa za rushwa zilizokikumba chama cha Socialist kilichokuwa kikitawala nchini humo. Inaaminika Cools alikuwa afichue kashfa hiyo kama alivyonukuliwa na watu wake wa karibu kabla ya kuuawa kwake, na alikaririwa akisema, “nitaweka kila kitu hadharani nina hakika taifa litatikisika, na wote waliohusika na kashfa hiyo nitahakikisha wanashtakiwa”
Kwa kitendo chake cha kutaka kukomesha vitendo vya rushwa vilivyoikumba serikali ya nchi hiyo, kulimjengea Cools maadui wengi ukilinganisha na marafiki. Wakati wa mazishi ya Cools mwanawe wa kiume aitwae Marcel alinukuliwa akisema, “ni jambo la kuhuzunisha kwamba miongoni mwa waombolezaji waliozunguka kaburi la baba yangu, wapo ambao watalala usingizi mwororo baada ya kifo cha baba yangu.”
Hata hivyo Marcel alikuwa anaamini kwamba Van Der
Biest alihusika na kifo cha baba yake kwa njia moja ama nyingine. “Jambo la kushangaza ni kwamba alishindwa hata kuniangalia machoni wakati wa mazishi ya baba yangu,” anasema Marcel.
Upelelezi wa mauaji ya Cools ulikuwa ukifanywa taratibu mno na polisi hawakuichukulia kama ni kesi yenye uzito, hata hivyo baada ya mauaji ya Cools, polisi walipokea taarifa kutoka kwa mtu asiyejulikana alimtaja Van Der Biest na watu wengine kwamba ndio waliokuwa nyuma ya mauaji ya Cools. Taarifa hizo hazikupewa umuhimu wowote na polisi.
Mwendesha mashtaka katika kesi ya mauaji ya Cools na ile ya Dutroux, alidai kwamba kesi hizo hazina uhusiano wowote, lakini ukweli ni kwamba kesi hizo zilikuwa na uhusiano wa dhahiri. Kwani kesi hizo zilikuwa na uhusiano na rushwa kwa kuwahusisha wanasiasa na mtandao wa wahalifu katika eneo linalozungumzwa Kifaransa la Kusini-Mashariki mwa Ubelgiji.
Baada ukweli wa kesi hiyo ya Cools kujulikana wananchi wa taifa hilo walionesha kutoridhishwa kwao na mwenendo wa polisi na taasisi ya sheria nchini humo, ambapo walizituhumu taasisi hizo waziwazi kwamba zimebobea kwa rushwa. Mtu wa kwanza kukumbwa na dhahama ya malalamiko hayo alikuwa ni kiongozi wa upelelezi wa kesi ya Cools, kwani mara baada ya Van Der Biest kukamatwa na kushitakiwa, alijiuzulu.
Mwaka 2002 wakati upelelezi wa kesi hiyo ukiendelea Van Der Biest alijiua na mwaka 2003 shauri hilo lilianza kusikilizwa na watuhumiwa katika kesi hiyo ambao ni aliyekuwa dereva wa Van Der Biest na mtu wake wa karibu, Richard Taxquet na mtu mwingine aliyejulikana kwa jina la Giusseppe “Pino” Di Mauro pamoja na watu wengine walisimama kizimbani kujibu mashtaka ya mauaji ya Andre Cools. Mwaka 2004, shauri hilo lilikwishasikilizwa na Taxquet na Di Mauro walihukumiwa kifungo cha miaka 20 jela.
Mara baada ya taarifa ya kurasa 300 ya ripoti ya upelelezi wa kesi ya Dutroux kuwekwa hadharani hapo April 15, 1997. Taarifa hiyo iliweka wazi kwamba kulikuwa na uzembe wa mawasiliano kati ya vitengo vilivyohusika na upelelezi wa kesi hiyo, ambapo hawakuonesha kuipa umuhimu wowote.


