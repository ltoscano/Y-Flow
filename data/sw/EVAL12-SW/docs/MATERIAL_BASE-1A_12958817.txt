
Heri Cord inyamaze, Wakenya wamechoka
Na MARY WANGARI
HISIA mbalimbali zinazidi kujitokeza miongoni mwa Wakenya kuhusiana na matakwa 13 yaliyotolewa na muungano wa upinzani Cord katika mkutano wao ulioandaliwa siku ya Sabasaba.
Baadhi ya watu wameelezea kutoridhishwa kwao na kushangaa iweje kwamba Cord inadai lengo lake ni kuyaboresha maisha ya wananchi, huku matendo yakiwa kinyume kabisa? Wengi kwa mfano, wanahisi kuwa kinaya kwa kiongozi wa Cord, Raila Odinga kusema kwamba Wakenya wanahitaji amani na kusalia kwa umoja, hasa ikizingatiwa taharuki iliyoshuhudiwa kadri siku ya Sabasaba ilivyokaribia.
Ingawa kwa jumla hali ilisalia afueni ikilinganishwa na hofu iliyotanda kote kabla ya kuwadia kwa siku ya Sabasaba, baadhi ya wanajamii walilazimika kuhama makwao, huku wafanyabiashara wakishindwa kutekeleza shughuli zao kama kawaida kutokana na taharuki iliyotanda kote.
Utata hasa unajitokeza kuhusiana na hoja mojawapo ya Cord, ya kutaka kuwepo kura ya maoni. Wengi wanahisi kwamba ni hoja isiyokuwa na mashiko kwa vyovyote vile na isiyofaa abadan katan hasa wakati huu, nchi inapokabiliwa na changamoto anuai.
wamechoka Swala nyeti linalozuka ni je, nani atakayegharamia shughuli ya kuwalipa wanakamati watakaohamasisha umma pamoja na ukusanyaji wa sahihi milioni moja? Huku Serikali ikijizatiti kupunguza gharama ya maisha kwa mwananchi, Je, haitoshi kwa Cord kwamba ni dhahiri Wakenya wamelemewa vya kutosha? Aidha,ni kinaya kwa upinzani kudai kurejeshwa kwa wanajeshi wa Kenya kutoka Somalia, ikizingatiwa kuwa Raila alikuwapo mamlakani wanajeshi walipoidhinishwa kuingilia kati Somalia, ili kurejesha amani.
Vilevile, hoja kuhusu kubanduliwa kwa Tume ya IEBC ni ya kuudhi kama si ya kuchekesha.
Hasa iwapo tume hii inakabiliwa na tishio kutokana na kosa moja tu la kushindwa kwa Raila. Swali wanalojiuliza baadhi ya watu ni je, Raila angekuwa na jazba ya kuifutilia mbali IEBC iwapo angeibuka mshindi katika uchaguzi wa Machi 2013, au ndio sasa mkuki kwa nguruwe ila kwa binadamu mchungu? Sikusimulii kuhusu hoja ya kukaguliwa kwa sekta ya umma ili kubaini iwapo imezingatia usawa wa kikabila. Ikizingatiwa kuwa Kalonzo Musyoka, ambaye ni miongoni mwa viongozi wa Cord, alijipatia umaarufu hivi karibuni kwa kupuuza swali la mwanahabari fulani kwa misingi ya kikabila!


