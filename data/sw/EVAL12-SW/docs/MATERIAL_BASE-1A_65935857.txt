
Mweledi wa masomo, mkali wa kilimo
BAADA ya kuhitimu na daraja la kwanza katika somo la takwimu kutoka Chuo Kikuu cha Jomo Kenyatta, familia yake Eric Mumo ilimtarajia kuzuru mjini kutafuta kazi katika afisi kubwa kubwa.
Lakini ndoto yake Bw Mumo 29, ilikuwa tofauti, hakuwahi kuona haja ya kuajiriwa, badala yake alijizatiti na kujiajiri na kuajiri wengine katika mradi wake wa uwekezaji katika kilimo.
Baada ya kuondoka JKUAT 2009, alipokea mialiko ya ajira lakini
alikataa na badala yake akaamua kuchafua mikono yake kwa kujihusisha katika kilimo.
Alikuwa na azimio lake na kelele za marafiki au wazazi wake hazingemzuia kutimiza lengo hilo lake la kufaulu maishani kwa kushiriki kilimo.
Zaidi ya kuwa ametambuliwa kimataifa na kitaifa kufuatia uvumbuzi wake na biashara yake ya kilimo, Bw Mumo ni msaada mkubwa katika familia na jamii yake kwani huzalisha mifugo na mimea, hali ambayo imewasaidia wengi katika eneo lake kupambana na makali ya njaa.
Badala ya kuzuru jijini kutafuta kazi ya ofisi alianzisha biashara ya kufuga samaki, kuku na ng'ombe wa maziwa shambani mwao, katika eneo lililo kame sana linalofahamika kama Nzangathi katika Kaunti ya Kitui. Alianzisha biashara hiyo kwa Sh150, 000 alizokuwa amehifadhi na hivi sasa, biashara yake ina thamani ya zaidi ya Sh16 milioni.
Ameajiri wafanyikazi 12 katika shamba hilo la ekari 15. Kutokana na jitihada zake, ameshinda tuzo kadhaa za kiuvumbuzi kitaifa na kimataifa.
Mwanzoni familia na marafiki wake walikataa kumuunga mkono kwa sababu kwao, juhudi zake zilikuwa kama kukimbiza upepo.
Walimtaka kutafuta ajira kwa sababu hawakuwa na imani na kilimo hicho na zaidi ikizingatiwa kuwa alikuwa amefanya vyema zaidi katika masomo yake.
Lakini kutokana na imani na hamaki yake, kwa kutumia fedha kidogo alizokuwa nazo alinunua ng'ombe wa maziwa.
"Nilimnunua ng'ombe wa kwanza mwaka wa 2009 na nikanunua wengine wawili baada ya muda usio mrefu. Nilianza kusambaza maziwa sokoni na katika mikahawa," alieleza wakati wa mahojiano.
Wakati huo, kila ng'ombe alikuwa akitoa takriban lita 14 za maziwa kila siku. Alikuwa akiuza kwa Sh60 kwa kila lita na kwa siku angepata Sh2, 520. Kila mwezi alikuwa akipata Sh75, 000.
Kutoakana na mapato aliyokuwa akipata alinunua ng'ombe zaidi na kufikisha ng'ombe takriban 30 wa maziwa. Lakini anaeleza kuwa kutokana na changamoto za kupata chakula katika eneo lao, aliwapunguza ng'ombe hao na kujikita katika kilimo mimea, ufugaji wa kuku na samaki.
Yeye hupanda mimea kama vile matikiti maji na nyanya.
Bw Mumo alitoboa kisima na kuanzisha mradi wa kunyunyizia maji shamba lote la ekari 15.
Amekuwa mwalimu na hutoa mafunzo kwa wakulima wadogo kuhusiana na jinsi ya kufuga mifugo na upanzi wa mimea.
Bw Mumo ametambulika na Shirika la Chakula Ulimwenguni (WFP) na Shirika la Kilimo Ulimwenguni (FAO) kutokana na uvumbuzi wake na uimarishaji wa uwepo wa chakula katika eneo lake. Nchini ametambuliwa kama mkulima mkakamavu aliye na uwezo mkuu zaidi wa kuvumbua.
Alijiunga na YALI, mradi wa vijana ulionzishwa na Rais Barack Obama wa Amerika ili aweze kupokea mafunzo zaidi kuhusiana na uongozi.
Mara nyingi huwa anaweza kupata zaidi ya Sh500, 000 kila mwezi kutokana na mauzo ya kuku, samaki, maziwa na mazao.


