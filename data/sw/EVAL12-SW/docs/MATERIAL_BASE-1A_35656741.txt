
Rais awaapisha Balozi, Makatibu Tawala watatu

Imeandikwa na Mroki Mroki

Imechapishwa: 14 Septemba 2016 

RAIS Dk John Magufuli, leo amemuapisha Dk Ramadhani Dau kuwa Balozi wa Tanzania nchini Malaysia.

Taarifa ya Ikulu jijini Dar es Salaam imesema kabla ya kuteuliwa kuwa Balozi, Dk Dau alikuwa Mkurugenzi Mkuu wa Shirika la Hifadhi ya Jamii (NSSF) na anajaza nafasi iliyoachwa wazi na aliyekuwa Balozi wa Tanzania nchini Malaysia Dkt. Aziz Mlima ambaye kwa sasa ni Katibu Mkuu wa Wizara ya Mambo ya Nje na Ushirikiano wa Afrika Mashariki.
Wakati huo huo, Rais Dkt. John Magufuli, amewaapisha Makatibu Tawala wa Mikoa mitatu aliowateua mwishoni mwa wiki iliyopita.
Walioapishwa ni kwanza, Eliya Ntandu anayekuwa Katibu Tawala wa kwanza wa Mkoa wa Songwe ulioanzishwa rasmi Mwezi Februari 2016.
Taarifa hiyo imesema wa pili ni Adoh Mapunda anayekuwa Katibu Tawala wa Mkoa wa Mara.
Mapunda anachukua nafasi iliyoachwa wazi na Benedict Richard Ole Kuyan ambaye amestaafu.
Aliyeapishwa wa tatu ni Tixon Nzunda anayekuwa Katibu Tawala wa Mkoa wa Rukwa.
Nzunda anachukua nafasi iliyoachwa wazi na Symthies Pangisa ambaye amestaafu.
Baada ya kuapishwa, Balozi Dau na Makatibu Tawala wote watatu wamekula Kiapo cha Ahadi ya Uadilifu kwa Viongozi wa Umma kilichoongozwa na Kamishna wa Maadili Jaji Mstaafu Salome Kaganda na kushuhudiwa na Rais Magufuli Ikulu Jijini Dar es Salaam.


