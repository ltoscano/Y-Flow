
WAJIPANGA KUDHIBITI UVUVI HARAMU
Jovither Kaijage, Mwananchi
Ukerewe. Wakazi wa Kata ya Namilembe wilayani Ukerewe Mkoa wa Mwanza wamejiwekea utaratibu wa kuzuia vitendo vya uhalifu hususan uvuvi haramu katika Ziwa Victoria na kulinda mazingira.
Diwani wa kata hiyo, Inocent Lusato alisema juzi kuwa mipango ya kupambana na uhalifu wa aina mbalimbali imepitishwa katika mikutano ya hadhara iliyofanyika kwa nyakati tofauti katika vijiji vinne vya kata yao.
Alisema mbali ya wananchi hao kukubaliana jinsi ya kuondoa tatizo la upungufu wa madawati katika shule zilizopo katika vijiji vyao, pia wamepitisha adhabu ya kumtenga mtu yeyote atakayebainika kujihusiha na matukio ya uhalifu hasa uvuvi haramu katika huduma za kijamii.
Katika hatua nyingine, Lusato alisema shule za msingi za vijiji vya Busangumugu, Namilembe, Bukonyo na Busagami zinaupungufu wa madawati 1,500 ambayo yatatengenezwa na wanavijiji wenyewe.
Alisema wamekubaliana kila watu wawili wenye nguvu za kufanya kazi, watatengeneze dawati moja. 


