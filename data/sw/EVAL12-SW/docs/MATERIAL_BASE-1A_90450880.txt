
Slaa: Njama zimetuengua Mbeya Vijijini May 29, 2012

Wiki hii Katibu Mkuu wa Chama cha Demokrasia na Maendeleo (CHADEMA) Dk.
Wilbroad Slaa alihojiana na Mwandishi Wetu kuhusu, pamoja na mambo mengine, kuenguliwa kwa mgombea wa chama hicho, Sambwee Shitambala, katika uchaguzi mdogo wa Mbeya Vijijini. Yafuatayo ndiyo yaliyojitokeza katika mahojiano hayo.
SWALI: Kwanza wananchi wangependa kuelewa hasa kwa mtazamo wa CHADEMA ni nini kilitokea Mbeya Vijijini hadi mgombea wenu kujikuta nje ya uchaguzi huu mdogo?
Dk. Wilbroad Slaa: Kilichotokea ni kuwa mgombea wetu Shitambala ambaye ni wakili wa kujitegemea, alichukua fomu Desemba 22 baada ya kupitishwa na chama Desemba 20. 
Alitakiwa kwenda kupiga picha na maandalizi mengine yanayoendana na hilo lakini kwa bahati mbaya tarehe 24 ilikuwa ni siku ya maandalizi ya Sikuu ya Krismasi na tarehe 25 na tarehe 26 zote zilikuwa ni siku kuu. Hivyo ikabaki tarehe 27 ambayo nayo ni Jumamosi.
Hivyo kwa kugundua kuwa hakukuwa na uwezekano (wa kuapa mbele ya hakimu) aliangalia vipengele vya sheria vinasema nini na ndipo akaamua kwenda kwa kamishna wa viapo akiamini kwamba sheria inaruhusu kwa sababu sheria nyingine zinaruhusu mawakili kuapisha.
Hivyo ndicho kilichotokea. Hata hivyo kifungu cha sheria ya uchaguzi hakisemi kuwa mwenye uwezo wa kuapisha (katika masuala ya wagombea) ni hakimu peke yake. Lakini Tume ya Uchaguzi katika uamuzi wake ikashikilia kuwa anayehusika ni hakimu.
Hivyo naamini ni utata uliojitokeza na iwe kwa leo ama kwa siku zijazo kuna umuhimu mkubwa wa kuangalia ni kwa namna gani vipengele hivyo na sheria vinavyogongana ziweze kuwekwa sawa.
SWALI:: Dk. Slaa inaonekana unalaumu sheria hapa. Wewe mwenyewe wakati wa kuanza kugombea ubunge uliapa kwa nani?
Dk. Slaa: (kicheko) Mimi niliapa kwa hakimu. Lakini unapojikuta kuwa siku nne ndani ya muda wa kisheria unaotakiwa kufuatwa unajikuta ni siku nne za mwisho tena siku kuu inakuwa vigumu. 
Sisi hatukuwa katika hali kama hiyo. Hii ni mara ya kwanza kwa tume ya uchaguzi kupanga siku ya mwisho (ya kurudisha fomu) ndani ya siku tatu za sikuu. Hivyo unavyojikuta katika hali ya namna hiyo basi unajikuta hauna namna nyingine.
SWALI:: Umesema Shitambala alipitishwa tarehe 20 na yeye kuchukua fomu tarehe 22, hii inaonekana alikuwa na siku mbili za kuweza kuchukua fomu na kushughulikia. Lakini pia Shitambala hakuwa mgombea pekee kwani wagombea wengine nao walifungwa na muda ule ule, sasa inakuwaje wa kwenu ashindwe kutimiza. Kwanini tusiuite huu uzembe kwa upande wenu?
Dk. Slaa: Mimi nafikiri tasfisiri pana zaidi ni lazima itumike kuliko kusema ni uzembe. Tujiulize ni kwanini tume inatoa siku fulani ni siku ya mwisho kwa maana ya kwamba ile siku ya tarehe 27 (Jumamosi) mtu mwingine angeweza kuamua kugombea, akajaza fomu, akaenda kuapa na akarudisha fomu siku hiyo hiyo.
Sasa unapoipanga siku hiyo wakati wa siku kuu au siku ya mwisho wa juma unawanyima watu haki yao. Mimi nadhani hili ndilo jambo la msingi la kuangalia. Ni kwanini mtu anyimwe haki yake na chombo ambacho kinatakiwa kusimamia kuwa demokrasia kamili inatumika.
SWALI:: Dk. Slaa mgombea wa CHADEMA alikuwa na siku sawa na mgombea wa CCM, SAU, au CUF na inaonekana ni yeye pekee aliyeondolewa kwa sababu hiyo ya kutofuata taratibu, huoni kuwa kuna tatizo aidha kwa mgombea wenu au kwa nyinyi wenyewe kuweza kufuatilia suala hili tangu mwanzo?
Dk. Slaa: Si mgombea wa CHADEMA tu aliyeenguliwa bali pia mgombea wa Democratic Party (DP). Nirudie kwamba mazingira ya watu mbalimbali yanatofautiana, ndiyo maana unatolewa muda wa kutosha. Shitambala alitakiwa kwenda Dar es Salaam kupiga picha na ikumbukwe kuwa alitokea Dar es Salaam kwenda kugombea kule Mbeya. Wale wote wengine ni watu wanaokaa Mbeya, yeye ametokea Dar es Salaam, kwa hiyo maandalizi yake yote yamefanyika Dar es Salaam.
Ndiyo maana alirejea Dar es Salaam akiamini kwamba maandalizi yake yote yangefanyika Dar es Salaam. Hivyo, aliamini angetumia muda wake pale Dar es Salaam akiamini kuwa sheria inaruhusu kuapa mbele ya kamishna wa kiapo. Hivyo muda haukuwa sawa, kwani kama ungekuwa sawa usingetolewa muda wa mwisho.
SWALI:: Kwa upande wenu CHADEMA ni jambo gani mmejifunza kutokana na sakata hili lote hadi ninyi kukosa mtu wa kusimama kwenye uchaguzi huu mdogo?
Dk. Slaa: Tumejifunza mengi sana. Kwanza ni kuwa hata kama unajua una haki ni lazima kuchukua tahadhari zote na kuwahi kufanya jambo unalotakiwa. Hilo halina ubishi wowote. Tumejifunza pia kuwa utata uliopo (wa kisheria) ni utata ambao unahitaji kushughulikwa.
Bahati mbaya sana katika sura ya sasa kati ya Januari na Februari mahakama kuu zote ziko likizo. Hivyo, hata kama tungetaka kutafuta tafsiri ya sheria mahakamani tusingeweza kufanya hivyo mpaka baada ya Februari 3. Hivyo hili nalo linahitaji kuangaliwa kwani tumefanya utafiti mkubwa wa vipengele vya sheria vyenye utata.
SWALI:: Sasa kwanini Dk. Slaa mahakama zetu zisiwe “accessible” muda wote wa mwaka kuliko hivi sasa ambapo inaonekana kuwa kuna wakati ambapo raia hawezi kupata haki ya mahakama kwa vile mahakama “iko likizo”?
Dk. Slaa: Hilo ni kweli kwani naamini jambo hili lingeikuta CCM nina uhakika hakimu angetafutwa hata muda wa usiku kuweza kuapisha mtu. Hili limetokea wakati wa mgomo wa walimu ambapo Serikali iliweza kumpata Jaji saa tatu ya usiku kutoa simamisho la ule mgomo. Hivyo, unaweza kuona kuwa hakuna ‘uwanja sawa”.
SWALI:: Kutokana na suala hili wapo watu (kwenye mitandao na kwingine) ambao wanahoji uwezo wa CHADEMA kuwa makini na hata kuweza kudhaminiwa mambo makubwa zaidi. Na tumesoma hata watu wa CUF wanawashangaa hili limeweza kutokea vipi?
Je, wanawatendea haki?
Dk. Slaa: Hawatutendei haki. Nikuambie kwamba mimi nimejulishwa juu ya pingamizi dhidi ya mgombea wetu saa moja ndani ya sisi kuwasilisha fomu yetu.
Hiyo taarifa ilitoka ndani ya vikao na kwa taarifa nilizonazo mimi kikao kilifanyika kati ya Msimamizi wa Uchaguzi, viongozi wa CCM, pamoja na wengine ambao hatuwatambui. Sasa unapokuta kuna vikao vya aina hiyo vimefanyika kujadili hiyo fomu jambo ambalo si la kawaida; ni lazima ujiulize. Huo ni mkakati maalumu uliotengenezwa.
Na linapogeuka kuwa ni suala la mkakati sasa na watu wakakuwekea hujuma huwezi kujua tena. Uanze kujiuliza katika hujuma hiyo; kwanza kwanini jambo hilo lilipangwa ndani ya siku za sikuu. Je, ni kweli kuwa Tume ya Uchaguzi haikujua kuwa tarehe 24 watu wanaondoka, 25 siku kuu, 26 siku kuu na 27 ni Jumamosi?
Hawakujua hilo? Na ni kwanini katika miaka 40 haijawahi kufanyika kitu cha namna hiyo?
Sasa unapofanya uchambuzi wa aina hiyo, mazingira haya niliyoyataja na jinsi mimi nilivyojulishwa mapema unaweza kuona kuwa hii si ajali na kama ni mkakati basi ni vigumu kupangilia mkakati kwani hutegemei watu kufanya hila.
SWALI:: Sasa ukizungumzia mkakati wa aina hiyo unamnyoshea kidole Shitambala kuwa yumkini hata yeye alikuwa ni sehemu ya mkakati huo?
Dk. Slaa: Kwa watu wasioelewa taratibu za sheria za Tanzania wanaweza kufikiri hivyo. Siku mbili kujaza na kurejesha fomu za kugombea ubunge hazitoshelezi.
Kwanza, tukumbuke kwamba mgombea akishachukua fomu za chama chake, anatakiwa apate watu wasiopungua 20 wa kumdhamini na watu hao usipowachukua kutoka maeneo tofauti au wasipojaza fomu inavyopaswa hiyo pia inaweza kukuengua.
Naamini Shitambala alitumia busara yake kujaza vizuri lakini kwa vile ni mkakati uliopangwa tangu mwanzo hivyo haikuwa rahisi kuona hiyo hila ilikuwaje. Mimi ningependa kuitafsiri katika sura pana zaidi namna hiyo.
SWALI:: Kwa upande mwingine mipango yenu ya uchaguzi wa ndani imefikia wapi baada ya uchaguzi huo kuahirishwa mwishoni mwa mwaka jana?
Dr. Slaa: Mipango inaendelea vizuri na sasa tulikuwa kwenye mapumziko ya mwezi mmoja hivi tukisubiri kama kuna rufaa yoyote katika ngazi za chini na mwisho wa Januari tunaendelea na uchaguzi ngazi za matawi. Kwa mujibu wa ratiba tuliyoisogeza mbele uchaguzi sasa unamalizika ndani ya Taifa mwezi Juni. Kwa hiyo tuko ndani ya ratiba yetu.
SWALI:: Unachukuliaje matukio ya kufikishwa watuhumiwa mbalimbali wa ufisadi mwishoni mwa mwaka jana na hasa wale ambao wanampa pongezi Rais Jakaya Kikwete kwa “kufanya kweli” hasa ukizingatia baadhi yao ndio mliowataja katika ile orodha maarufu ya mafisadi?
Dk. Slaa: Mtu aliyetuhumiwa kwa makosa ya jinai kufikishwa mahakamani sioni kama ni kitendo cha Rais. Nina tafsiri tofauti kwani tukikubali kuwa ni kitendo cha Rais ina maana kuwa siku zote Rais alikuwa anawalinda.
Mimi ningetafsiri kuwa haya yametokea baada ya kelele za Wa tanzania na baada ya Wa tanzania kutambua haki zao, Wa tanzania kuwazomea mawaziri, Serikali imeamka na vyombo mbalimbali vya Serikali vimeamka na vimeanza kufanya kazi zao. Hivyo huu ni wajibu wa vyombo vya Serikali.
Kwa hiyo mimi nisingesema kuwa ni Rais Kikwete ndiye ameelekeza kwani kwa mujibu wa sheria zetu ukianza kufika mahali unasema Rais ameelekeza basi kumbe una maana vyombo hivyo havina uhuru wa ndani.
Mkurugenzi wa Mashitaka (DPP) anatakiwa kuwa na uhuru wa ndani, TAKUKURU inatakiwa kuwa chombo huru, haviingiliwi na yoyote. Mimi ningetoa tafsiri kwamba ni vyombo vimeamka baada ya kelele za wahusika mbalimbali wakiwamo wananchi wenyewe na vyombo vya habari.
Hivyo vyombo hivi vikifanya kazi yake sisi tunafurahi tu. Hata hivyo, tutafurahi zaidi tutakapoona wahusika wote wamefikishwa mahakamani.
SWALI:: Sasa kwa vile hamna mgombea mko tayari kumuunga mkono mgombea wa upinzani Mbeya Vijijini ili CCM isishinde?
Dk. Slaa: Sisi tumekwisha kutoa msimamo wetu kuhusu hilo kuwa hatutamuunga mkono mgombea yeyote katika kinyang’anyiro cha Mbeya Vijijini. Hii inatokana na historia ya vyama vinavyoshiriki uchaguzi huo huko na hasa kitendo cha juzi ambapo kati ya waliotuwekea pingamizi ni CUF.
Sasa mpaka uanze kumuunga mkono mtu lazima kuwe na mchakato fulani ambao sasa haupo. Hivyo sisi tutakaa kimya katika suala la uchaguzi wa Mbeya Vijijini.
SWALI:: Wa tanzania watarajie nini kutoka kwenu CHADEMA na upinzani kwa ujumla kuelekea uchaguzi mkuu 2010 miaka miwili tu tangu sasa?
Dk. Slaa: CHADEMA daima imekuwa na mpango wa kazi. Na mara zote tumekuwa na mikakati na tunafanya maandalizi ya uchaguzi wa Serikali za Mitaa mwisho wa mwaka huu na uchaguzi mkuu mwakani.
Ili kwenda kwenye uchaguzi mambo mengi yanahitaji kuandaliwa; ilani zetu na sera zetu kuwekwa vizuri na kutafuta wagombea wenye sifa nzuri. Haya ndiyo tunayojielekeza sasa.
SWALI: Kwa hiyo tuchukulie maneno yako kuwa ushirikiano wa upinzani umekufa rasmi siyo?
Dr. Slaa: Tulikwisha kusema huko nyuma kuwa CHADEMA itashirikiana na vyama visivyo na unafiki na vyama ambavyo viko wazi, vinafuata katiba na taratibu zao za ndani, na tutaingia kwenye ushirikiano wa kimkakati. Sasa tunapoona kuwa haya yote yanakosena tunaona kuwa ni vigumu sana kushirikiana na mtu ambaye hamuaminiani.
SWALI: Kwa hiyo unasema kwamba ushirikiano wa wapinzani (CHADEMA, TLP, CUF NA NCCR) umekufa?
Dk. Slaa: Ushirikiano umekufa tangu enzi za Tarime.


