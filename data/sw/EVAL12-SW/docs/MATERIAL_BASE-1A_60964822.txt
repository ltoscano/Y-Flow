
Tungali safarini kufikia umoja wa kisiasa...
TU katika safari. Safari ndefu sana. Safari ya ukombozi na mpevuko wa kisiasa.
Ni safari ambayo itatufikisha enzi ambayo hakutakuwa na yeyote wa kuabudiwa kisiasa na jamii yoyote. Hakutakuwa na yeyote atakayekuwa `wetu' ama `wao'. Enzi ambayo masikio yote ya Wakenya yatakuwa yakisikiliza sauti ya kiongozi kulingana na mikakati ya ukombozi na utatuzi wa shida zao aliyo nayo.
Naamini tutafikia wakati huo ambapo umoja halisi utapatikana.
Safari hiyo tayari imeanza.
Tazama eneo la Bonde la Ufa.
Kwa karibu nusu karne kabla ya 2002, jina lililotawala siasa za eneo hilo ni lake Rais Mstaafu Daniel arap Moi.
Kutoka mwaka 1955 alipochaguliwa kama mwakilishi wa eneo hilo katika bunge la kikoloni (LegCo), Bw Moi aliacha kazi ya ualimu na kujijenga kisiasa kiasi kuwa, kila aliyeenda kinyume na wimbi wa chama cha KANU, au jina lake Moi, alionekana kama msaliti mkuu wa kisiasa na kutengwa na jamii nzima ya Wakalenjin, ambao ndiyo wengi katika eneo hilo. 
Wanasiasa wasifika kama Nicholas Biwott, Joshua Kullei, Ezekiel Bargetuny, Mark Kiptarbei Too, miongoni mwa wengine walijijenga kwa jina la Bw Moi. Walikuwa kama macho na masikio yake.
Hata hivyo, `umungu wa kisiasa' wa Bw Moi ulianza kuyumba miaka ilivyosonga.
Wimbi la kwanza lilikuwa ni harakati za kuitisha vyama vingi vya kisiasa mnamo 1990/91.
Wimbi hilo liliendelea kuwa na ufuasi mkubwa hadi mnamo 2002, ambapo mwanasiasa limbukeni ambaye hakuwa na usemi, wala sifa aliyokuwa nayo Bw Moi, `alipolihitimisha'.
Huyo alikuwa si mwingine, bali William Samoei Ruto.
Na licha ya Bw Ruto kuendelea kuwa `mfalme wa kisiasa' katika kanda hiyo, sauti za kumkosoa mfalme hazikosi, kama inavyodhihirika kutoka kwa viongozi mbalimbali kama Mabw Alfred Keter na Gavana Isaac Ruto. Kifupi, eneo la Bonde la Ufa linaendelea kukengeuka kisiasa.
Vivyo hivyo, itafikia wakati ambapo `uungu wa kisiasa' wa familia za Uhuru Kenyatta na Bw Raila Odinga utaisha katika maeneo ya Kati na Nyanza mtawalia.
Itafikia wakati ushawishi wao utafifia kabisa katika maeneo hayo, na jamii za Wakikuyu na Waluo zitaziasi sauti za viongozi hao, ambao wamekuwa wafalme wa kisiasa tangu miaka ya 1960. Wakati ambapo sauti za viongozi wasio na miegemeo yoyoye ya kisiasa au kijamii zitaasikika. Hapo ndipo tutaungana na kuwa wamoja.
akamau@ke.nationmedia.com


