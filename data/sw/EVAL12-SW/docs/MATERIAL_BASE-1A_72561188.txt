
Kinara wa upinzani anaswa
MASHIRIKA
WADADISI wa masuala ya kisiasa wameonya kuwa kukamatwa kwa aliyekuwa Waziri Mkuu wa Sudan ambaye sasa ni Kiongozi wa chama cha upinzani, Sadiq al-Mahdi kutaathiri mazungumzo ya amani yanayoendelea.
Viongozi wa chama cha Umma walisema Bw Mahdi alikamatwa Jumamosi na maafisa wa Kitengo cha Ujajusi (NISS) nyumbani kwake kwa tuhuma za kuchochea chuki dhidi ya serikali. 
Chama chake tayari kimevunja mazungumzo na serikali ya kutaka kubuni serikali ya muungano ili kumaliza mgogoro unaokumba uchumi wa taifa hilo, huku kikiwataka wafuasi wake kuandamana.
Jimbo la Darfur limeshuhudia miaka kumi ya umwagaji damu na Rais wa Sudan Omar el Bashir anasakwa na Mahakama ya kimataifa ya Uhalifu (ICC) kwa shtaka la uhalifu wa kivita. 
Katibu Mkuu wa Umma Sara Najdallah aliwaambia wanahabari kuwa, Bw alMahdi Jumapili alihojiwa na Kiongozi wa Mashtaka katika jela la Kober, Khartoum ambapo anaendelea kuzuiliwa.
“Tumesikitishwa na hii sio njia inayofaa ya kutatua changamoto za kitaifa,” Msemaji wa ubalozi wa Uingereza alisema.
Bw Mahdi alichaguliwa katika uchaguzi wa vyama vingi 1986, lakini alipinduliwa na na Rais Omar al-Bashir mnamo 1989.
Mwanaharakati Magdi El Gizouli, alisema kukamatwa kwa kiongozi huyo kunaonyesha bado Rais al-Bashir anataka kuendeleza utawala wake wa kiimla.
Wataalamu wanasema hatua ya serikali kumzuia Bw al-Mahdi huenda ikavuruga mapatanisho ambayo ni sehemu ya makubaliano ya amani ya 2005 uliomaliza vita vya vya miongo miwili.


