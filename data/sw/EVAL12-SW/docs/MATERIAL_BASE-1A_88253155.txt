
Utalii wapoteza mamilioni
Na CAROLYNE AGOSA
SEKTA ya utalii tayari imepoteza mamilioni ya pesa kufuatia tahadhari ya usafiri iliyotolewa na Uingereza Jumatano.
Inakisiwa wahudumu 200,000 tayari wamepoteza ajira huku wamiliki wa hoteli za kitalii wakiwazia kufunga biashara zao baada ya wateja kuondoka ama kufutilia mbali safari zao.
Takriban watalii 800 kutoka Uingereza walitarajiwa kuondoka nchini kufikia jana jioni.
“Tunasikitishwa na tahadhari ya Ofisi ya Masuala ya Kigeni na Jumuiya ya Madola (FCO) ya Uingereza,” ilisema taarifa ya Shirikisho la Utalii Kenya (KTF) iliyosomwa na naibu mwenyekiti Adam Jillo.
“Hiyo ni ishara kwamba madhara yake kwa utalii na uwekezaji hayakuzingatiwa kamwe (na Uingereza) kama mshirika wa Kenya.” Bw Jillo alionya kuwa tahadhari hiyo itaathiri sio tu sekta ya utalii na zingine husika bali pia watalii ambao matembezi yao yamekatizwa.
“Kutangaza Kenya kwa watalii hawa na wengine wapya itakuwa vigumu sana kuliko ilivyo,” kasema.
KUONYA RAIA WAKE Mnamo Jumatano Uingereza ilitoa taarifa kuonya raia wake dhidi ya safari zote, isipokuwa muhimu za lazima, katika maeneo mbalimbali ya nchi ikiwemo Pwani. Hii, ilisema, ni kutokana na kuwepo kwa tishio la mashambulizi ya kigaidi humu nchini.
Pamoja na watalii zaidi ya 330 waliothibitishwa kuondoka jana, wengine zaidi kutoka Amerika, Australia na Ufaransa wanatazamiwa kurudi makwao baada ya mataifa hayo kutoa tahadhari sawia na Uingereza. Mataifa hayo ni masoko muhimu sana ya utalii kwa Kenya na kanda nzima ya Afrika Mashariki.
Katika kikao na wanahabari jana asubuhi, wadau hao wanahisi serikali inapuuza umuhimu wa sekta ya utalii na kuonya kuwa mapato ya kigeni na ushuru yatadidimia pakubwa.
Walionya kuwa madhara ya tahadhari hizo yatadumu zaidi ya 2015 iwapo hatua za haraka hazitachukuliwa.
“Tunasikitika mno na hatua za polepole na wakati mwingine kimya cha maafisa wa serikali ambao wanafaa kushughulikia suala hili. Marufuku ya miraa ilipotolewa rais mwenyewe alitoa taarifa kuhusu suala hilo.
Kimya chake kuhusu hali ya utalii inatutia wasiwasi.” Hadi tahadhari hizo zitakapoondolewa, waliongeza, juhudi zinazofanywa na serikali pamoja na sekta ya kibinafsi kuuza Kenya katika masoko ya kitalii zitaambulia patupu


