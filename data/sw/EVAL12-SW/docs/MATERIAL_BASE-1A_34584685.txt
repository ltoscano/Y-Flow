
Wakulima wa kahawa wafurahia bei za juu
Na MWANGI MUIRURI
WAKULIMA wa kahawa katika Kaunti ya Nyeri, waliokaidi wito wa Gavana wao Bw Nderitu Gachagua wa kuuza zao lao kupitia mikakati ya serikali, wameanza kuvuna malipo ya juu.
Wakulima hao ambao ni takriban 6, 000 walianza kupokea kati ya Sh62 na Sh80 kwa kilo moja huku waliopeleka zao lao kwa shirika lililoteuliwa na Bw Gachagua wakipata Sh7 kwa kilo moja.
Waliopata malipo ya juu ni wakulima wa Shirika la Gachatha ambao walipokea Sh80 kwa kilo moja wakifuatwa na Shirika la Kiandu waliopata Sh67.50 kwa uzani huo huo.
Wakulima katika shirika la Thiriku walianza kupokea Sh65 kwa kilo, huku wenzao wa Kaiguri na Kagwandi wakipokea Sh62 kwa kilo.
Wakulima hao ni wale waliokataa kupeleka kahawa yao kwa kampuni ya Sagana na ambayo iliteuliwa na serikali ya Bw Gachagua.
Kwa mujibu wa diwani wa eneo la Wamagana Bw Jesse Mwangi, wakulima waliopata afueni hiyo ya bei ni wale waliokwamilia kuuza kahawa yao kwa wasagaji wa jadi. 
"Malipo hayo ya juu yametolewa na msagaji wetu wa jadi na ambaye ni Mathira Coffee Millers.
Mfumo wa Bw Gachagua umekwama na kwa sasa kahawa ya thamani ya Sh3.3bilioni imekwama katika mabohari ya Msagaji wa Sagana," akasema.
Suala hilo la soko la kahawa ya Kaunti ya Nyeri, imezua siasa kali huku bunge la Kaunti ya Nyeri likitoa makataa kwa Bw Gachagua aharakishe kutimiza ahadi zake kwa wakulima wa kahawa la sivyo wamng'atue mamlakani.
Nia ya Bw Gachagua ilikuwa kuwaunganisha wakulima wote wa Kaunti hiyo ili kuuza kahawa yao kama Shirika moja.
Hata hivyo, baadhi ya mashirika ya kahawa yalikataa huku viongozi wao wakiteta kuwa, Bw Gachagua alikuwa akishughulikia suala hilo kwa udikteta.
Msemaji wa wakulima hao Bw Charles Ndirangu aliteta kuwa serikali ya Kaunti hiyo imekuwa ikiwatapeli wakulima kuwa iko na uwezo wa kutafuta bei ifaayo kwa kahawa yao.
Aliongeza kuwa, mfumo mpya wa Bw Gachagua wa kuwaunganisha wakulima wa kahawa bila ya kushauriana na viongozi wao ndio umezua mgawanyiko katika sekta hiyo.
Bw Gachagua alisema kuwa, malumbano hayo yanachochewa na baadhi ya wasagaji wa kahawa ambao wamekuwa wakipata faida haramu kupitia wizi wa kahawa na pia uchokoraji wa hesabu za malipo kunyanyasa wakulima.


