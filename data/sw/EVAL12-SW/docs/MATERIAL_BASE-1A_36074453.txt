Utata kifo cha mfanyakazi mgodini Bulyanhulu
Jun 05, 2014

UONGOZI wa Mgodi wa dhahabu wa Bulyanhulu umeingia katika kashfa kwa kuruhusu ulipuaji miamba kuendelea huku kukiwa na mfanyakazi aliyepotelea chini ya ardhi (underground) hali inayoelezwa imechangia kuhatarisha maisha yake.
Mgodi huo unaomilikiwa na kampuni ya African Barrick Gold umeingia katika kashfa hiyo baada ya mfanyakazi wake Silvanus Charles Fungwe kupotea usiku wa Mei 19, mwaka huu akiwa ameingia zamu ya usiku chini ya ardhi (underground) na hakupatikana mpaka mwili wake ulipopatikana Jumapili ya Juni Mosi mwaka huu.
Taarifa za ndani ya mgodi huo zinasema Fungwe alipatwa na masahibu hayo ikiwa ni siku ya pili tangu ahamishwe kwenye kitengo alichokuwa akifanyia kazi awali kama miner na kuhamishiwa kitengo cha ujenzi (construction) ambako kazi yake ilikuwa ni kufunga mabomba yanayosafirisha mali ghafi (paste) zinazotumika kuziba miamba iliyolipuliwa.
Inaelezwa kwamba usiku huo wa Mei 19 ndiyo ilikuwa siku yake ya kwanza kwa kazi yake hiyo mpya na waliingia chini ya ardhi kwa zamu ya usiku majira ya saa 2:00 usiku akiwa na wenzake watatu, lakini muda mfupi baada ya kuanza kazi aliwaambia wenzake kuwa alihitaji kupumzika na wao wakamjulisha msimamizi wao ambaye aliongeza mtu mmoja kusaidia kazi waliyokuwa wakifanya.
Wakati wakiendelea na kazi inaelezwa kuwa Fungwe alisogea pembeni ili kupumzika.
Baada ya zamu hiyo kwisha na kuanza kutoka chini ya ardhi saa 12 asubuhi, hawakumwona mwenzao, hata kitambulisho chake kilikuwa bado kiko kwenye ubao (dispatcher) wanapovitundika wakati wanaingia chini ya ardhi, ikiashiria kwamba alikuwa hajatoka.
“Kwa mujibu wa taratibu na kununi za usalama mahali pa kazi kutoonekana kwa mfanyakazi mwenzetu ilipaswa ije timu ya uokoaji ishuke shimoni kumtafuta, na sisi wengine tubaki nje, lakini haikuwa hivyo shift (zamu) ya saa 12 iliyokuwa inaingia wakati huo iliendelea kama kawaida kana kwamba hakuna kilichotokea,” kilieleza chanzo chetu.

Baadaye saa tano asubuhi ya siku hiyo taarifa ilitolewa kwa wafanyakazi wote wakatoka na kukawa na mvutano kwa watu wa utawala kuhusu hatma ya nini kiendelee na baadaye wafanyakazi waliamuriwa kurudi kazini.
Taarifa zinasema siku iliyofuata wafanyakazi wakakutana na uongozi wa mgodi na kueleza jinsi ambavyo hawajaridhishwa na uvunjaji wa sheria za kazi kuhusu mfanyakazi mwenzao ambaye mpaka wakati huo alikuwa hajapatikana.
Baada ya kikao hicho wafanyakazi hao waliamriwa kurudi kazini na kazi ziliendelea kama kawaida na kukawa na mvutano miongoni mwa viongozi wa mgodi huo kama waendelee kufanya ulipuaji wa miamba au la.
Mvutano huo ulihitimishwa Mei 25 baada ya uongozi wa mgodi huo kuamua ulipuaji ufanyike bila kujali hatma ya mfanyakazi ambaye alikuwa hajapatikana.
“Saa 12 asubuhi ya Mei 25, ikaamriwa lazima blasting (ulipuaji wa miamba) iendelee kwa sababu walikuwa wanapata hasara, hawa jamaa wanathamini dhahabu kuliko mtu, kwa kitendo hicho ni kama walifanya mauaji kwa sababu kama hujui mtu aliyeko chini ya ardhi yuko wapi, kufanya blasting ni kama unamuua tu” kilieleza chanzo chetu kingine toka ndani ya mgodi huo, ambacho kiliomba kisitajwe jina kwa sababu ya usalama wa kazi yake.
Kitendo hicho cha kuamua shuguli za ulipuaji wa miamba na kuendeleza shughuli za uchimbaji wakati kuna ajali imetokea ni kinyume cha Sheria ya Usalama mahali pa kazi (Occupational Health and Safety Act) namba 5 ya mwaka 2003.
Kwa mujibu wa sheria hiyo kifungu cha 51, kifungu kidogo cha kwanza kinamtaka mkaguzi wa usalama mahala pa kazi kumkataza mwajiri kuendelea na kazi kama kufanya hivyo kunaweza kuhatarisha maisha ya mtu yeyote.
Katika kuhakikisha kuwa hatua stahiki zinachukuliwa Chama cha Wafanyakazi Migodini (TAMICO) kimemwandikia Katibu Mkuu wa Wizara ya Kazi na Ajira kumlalamikia kuhusu uzembe uliofanywa na Mamlaka ya Usalama na Afya Mahala pa kazi (OSHA) wa kutochukua hatua stahiki na kwa wakati kuzuia kuendelea kwa shughuli za uchimbaji ili baada ya tukio hilo kama sheria inavyotaka, ili kunusuru maisha ya mfanyakazi aliyekuwa hajapatikana.
“Mkurugenzi Mkuu wa OSHA ambaye ndiye Mkaguzi Mkuu kwa mujibu wa kifungu cha 3(ii) cha sheria ya usalama mahali pa kazi alipuuza kutoa notisi ya zuio, kama inavyotakiwa na sheria ya usalama mahala paka kazi kifungu cha 5, kwa Bulyanhullu Gold Mine ili kutoa fursa ya kumtafuta mfanyakazi aliyepotea. Hali hii ilimfanya mwajiri kuendelea na kazi ya kulipua miamba kitu kilichokuwa kinatishia usalama wa mfanyakazi ambaye alikuwa hajapatikana,” ilisema sehemu ya barua hiyo iliyotiwa saini na katibu wa TAMICO Kanda Benjamin Dotto.


