
Watumishi wa umma watisha kugoma
MUUNGANO wa Vyama vya Wafanyakazi wa Umma (TUC-Kenya) umetisha kuitisha mgomo wa kitaifa wa wafanyakazi wote wa umma iwapo Serikali haitatatua mzozo wake na walimu katika muda wa siku saba. 
“Tumetoa agizo kwa matawi yetu yote tukiyataka yaandae mikutano ya mabaraza ya usimamizi ili yaanze kuwahamaisha wanachama wetu ili wawe tayari kugoma kuwaunga mkono walimu. Kwa hivyo ikiwa serikali kupitia Wizara ya Leba haitakuwa imepata suluhu kwa mgomo wa walimu siku saba baada ya leo, tutatoa notisi ya siku saba ya mgomo wa kitaifa wa wafanyakazi wote wa umma,” Katibu Mkuu wa muungano huo Bw Charles Mukhwana alisema jana.
Bw Mukhwana, ambayo pia ndiye Katibu Mkuu wa Chama cha Wafanyakazi wa Vyuo Vikuu vya Umma (Kusu) aliisuta Serikali kwa kudinda kutimiza matakwa ya walimu kuhusu nyongeza ya mishahara na marupurupu yao, hali ambayo alisema imesababisha mgomo wa sasa.
TUC – Kenya inashirikisha Chama cha Wahadhiri wa Vyuo vya Umma (UASU), Chama cha Watumishi wa Umma (UCAK), KUSU miongoni mwa vingine.
“Inasikitisha kuwa licha ya Knut kushiriki mikutano 26 na TSC, mikutano hiyo haijazaa matunda yoyote. Serikali imedinda kabisa kutoa pendekezo lake kuashiria kuwa ina nia angalau ya kutimiza baadhi kugoma ya matakwa ya walimu. Hii ni ishara tosha kuwa haijali kuhusu maslahi ya walimu na hasa watoto ambao sasa wanateseka,” akasema.
Aliongeza : “Mgomo huu umesababishwa na kutojali kwa Serikali ya Kenya kutokana na hatua yake ya kudinda kutumiza makubaliano (CBA) kati yake na Knut na hivyo kusababisha mgomo licha ya kuwepo kwa muda wa kutimiza yaliyoafikiwa kwenye makubaliano hayo.” Mgomo ulioitishwa na Knut na Chama cha Walimu wa Sekondari (Kuppet) ulianza jana baada ya kukamilika kwa ilani ya siku saba, hali ambayo ilitatiza masomo.
Walimu wanataka nyongeza ya mishahara ya kati ya asilimia 200 na 300 na marupurupu ya nyumba kwa asilimia 50.


