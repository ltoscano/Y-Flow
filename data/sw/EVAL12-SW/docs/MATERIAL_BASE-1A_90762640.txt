
Tanroads, TBA waagizwa tathimini ya kina Kagera

Imeandikwa na Hellen Mlacky

Imechapishwa: 25 Septemba 2016

WAKALA wa Barabara nchini (Tanroads) pamoja na Wakala wa Majengo nchini (TBA), mkoani Kagera wameagizwa kufanya tathmini ya kina kwenye miundombinu ya barabara, madaraja na majengo ya serikali yaliyoathirika na tetemeko la ardhi.

Katibu Mkuu wa Wizara ya Ujenzi, Uchukuzi na Mawasiliano anayesimamia Ujenzi, Joseph Nyamhanga alisema ni muhimu kufanya utafiti wa kitaalamu katika miundombinu hiyo kabla ya hatua za ukarabati kuanza.
Alisema kufanyika kwa utafiti huo kutasaidia kubaini athari nyingine zilizojificha ambazo zimetokana na tetemeko hilo.
Alisema kinatakiwa kuundwa kikosi kazi cha wataalamu mara moja ili kuchunguza na kujua sehemu mbalimbali zilizoathirika ili ziweze kutengenezwa mapema iwezekanavyo. 
Katika hatua nyingine, Nyamhanga amemuagiza Mkandarasi wa Kampuni ya M/S China Henan International Co-operation Group Co. Ltd (CHICO) inayojenga barabara ya Kyaka-Bugeni yenye urefu wa kilometa 59.1 kumaliza kipande cha kilometa mbili katika barabara hiyo ifikapo mwezi Desemba mwaka huu.
Alisema kukamilika kwa kipande hicho kutaimarisha hali ya usafiri wa wananchi katika wilaya za Bukoba na Karagwe, hivyo kuhuisha shughuli za kiuchumi kwa wakazi wa mkoa wa Kagera.
Alikagua athari za uharibifu wa miundombinu kutokana na tetemeko la ardhi lililopiga mikoa ya Kagera, Mara na Mwanza Septemba 10, mwaka huu, na kusababisha vifo vya watu 17, majeruhi zaidi ya 200, uharibifu wa nyumba takribani 800 na miundombinu.


