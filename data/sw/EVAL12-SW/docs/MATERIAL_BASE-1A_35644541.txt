Utata ziara ya Obama na siri ya ukoloni mpya II
Aug 08, 2013

KATIKA sehemu ya kwanza ya makala haya, pamoja na mambo mengine nilihoji sababu na mantiki ya nchi yetu kupendwa ghafla na mataifa makubwa na kuwa kitovu cha ziara za mataifa hayo.

Nilihoji ni kipi cha kusifia, kwa viongozi wetu kujipeleka kwa mataifa mumiani kwa hiari? Je, ni kuomba misaada au kupikwa wakapikika kwa mtazamo wa nchi za Magharibi na utandawazi? Kama ilivyokuwa kwa wasomi wetu wa enzi za ukoloni walivyogeuzwa kiakili kuitika kwa ukoloni, ndivyo vivyo hivyo wasomi na viongozi wa leo wanavyoelekea kutekwa kiakili na Mashirika mumiani ya Kimataifa na Serikali zake.

Rais wetu, Jakaya Kikwete, alikuwa Rais wa kwanza wa Kiafrika kumtembelea Rais Obama mara tu baada ya (Obama) kuingia madarakani. Maudhui na mkao ndani ya ofisi ile ya mviringo (Oval Office) ya Obama ulijieleza juu ya madhumuni yaliyofichika, ya Marekani “kuipenda” Tanzania (lakini watu wake haiwapendi) na nchi zingine za Kiafrika Karne hii.

Katika mazungumzo hayo, Obama alimtaka Rais Kikwete, naye akakubali, amsaidie kusuluhisha migogoro ya kisiasa Afrika. Tujiulize, Obama alimtaka Kikwete amsaidie kama nani kwa Afrika? Je, hao wawili hawakujua kwamba jukumu hili linaweza kufanywa na Umoja wa Afrika (AU) ambao moja ya majukumu yake ni hilo la usuluhishi na usalama?

Kama ombi hili lilikuwa kwa nia njema, kwa nini Mwenyekiti wa Umoja wa Afrika wa wakati huo, Kanali Muamar Gaddafi hakushirikishwa? Na kwa nini miaka michache baadaye aliuawa kwa nguvu ya taifa hilo babe?

Mbali na marais Obama na Kikwete, alikuwepo Waziri wa Mambo ya Nje wa Marekani, Hillary Clinton, na Msaidizi wake anayeshughulikia mambo ya Afrika na jasusi mzoefu wa Kimataifa, Johannes Carson. Kipindi fulani wakati Rais mstaafu wa Kenya, Mwai Kibaki, na Waziri Mkuu wake, Raila Odinga wakizozana, ni Carson aliyewataka kumaliza mgogoro wao na kutishia kwamba Marekani ingetumia nguvu kama wasingefanya hivyo. Ya Kenya yalimhusu nini kama si ubabe wa kudharau juhudi za Waafrika kumaliza migogoro yao wao wenyewe?

Carson aliwahi kufundisha katika Shule ya Malangali, Iringa, miaka ya 1960, chini ya Mpango wa amani wa Kimarekani wa kujitolea (Peace Corps), na baadaye akapanda cheo kuwa Balozi. Mpango wa Peace Corps, uliotiwa sahihi na Rais John F. Kennedy, Machi 1961, ulikuwa mkakati mahsusi wa Marekani kuziteka nchi za Afrika wakati huo wa vita baridi zisiangukie kambi ya Ukomunisti iliyoongozwa na Urusi.

Katika kikao hicho, alikuwapo pia Jenerali James Jones, Mshauri wa masuala ya Usalama katika kuhakikisha kwamba Rais Kikwete hakwepi kusudio la Marekani la kuweka vituo vya kijeshi nchini na kwingineko Afrika, chini ya Mpango wa AFRICOM.

Kwa kuanzisha vikosi vya AFRICOM sehemu nyingi za Dunia, Marekani inasukumwa na hofu ya vita kutoka mataifa yanayoibukia yenye nguvu za kijeshi na silaha kali, inayoyaita “korofi”, kama vile China, Korea Kaskazini, Urusi na Pakistani. Tayari imeweka kituo kikubwa cha kijeshi Ujerumani kujiandaa kwa shambulizi lolote kutoka mataifa hayo.

Wakati akianzisha mpango huo mwaka 2006, Rais George W. Bush alitaja madhumuni yake akisema: “Njia nzuri ya kuendeleza amani ni kutoa msimamo mpya jinsi vita ijayo itakavyopiganwa kwa masharti yetu. Kuanzia sasa, nchi nyingine itabidi ziamue kama ama ziko upande wa Marekani, ama zipo pamoja na (wadai haki) ugaidi”.

Kwa kushikana uswahiba na Marekani, tumekuwa upande wa nchi hiyo na walezi wa mkakati wa vita ijayo.

Mpango kama huo si wa kwanza kwa Marekani inapojiandaa kwa vita vya kibeberu. Mwaka 1950, ilibuni mpango ulioitwa “Harrow”, kama maandalizi ya kuishambulia Urusi kutoka vituo vya Karachi, Tripoli, Dhahran na Abu Sueir. Wakati wa vita ya Suez (Misri) mwaka 1956, Rais wa Marekani, Dwight Eisenhover, alitishia kuvitumia vituo hivyo kuishambulia Urusi na Iraq, kama Urusi ingeendelea kupandikiza fikra za Kikomunisti nchini Kuwait.

Onyo hili liliihusu pia China, kwani mwaka 1958, Rais huyo aliweka vituo vya ndege na mizinga ya kurushia makombora (missiles) katika Bahari ya Pacific kukilenga kisiwa kidogo machachari cha Quemoy. Na kama vita ya nuklia ingetokea mwaka huo, Marekani, chini ya mpango mwingine wa “Operation Dropshot”, ilikuwa iipige Urusi kwa makombora kutoka Kuwait na Aden.

Miaka ya 1960, “Pentagon” ilipanga kupiga mabomu 50 ya nuklia maeneo muhimu na viwanja vya ndege nchini Misri, Syria, Iran na Iraq kwa hofu ya kutumiwa na Urusi. Mkakati wa kivita wa AFRICOM ni historia kujirudia. Na kwa nchi ndogo kama Tanzania kujiingiza kichwa kichwa katika uswahiba na taifa la kibeberu, inahatarisha usalama wake. 


