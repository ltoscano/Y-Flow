Wapinzani wahamasishe kufuta mfumo wa “kupita bila kupingwa”
Dec 18, 2014

MOJAWAPO ya sheria za kijinga ambazo ‘magenius’ wetu wameziingiza vitabuni na tume zimekubali kuwa ni halali ni ile inayoruhusu wagombea wa nafasi mbalimbali kuweza ‘kupita bila kupingwa’. Hili linaweza kutokea katika nafasi yoyote ya uchaguzi – isipokuwa urais – ambapo mgombea anajikuta amebakia peke yake siku ya mwisho kurudisha fomu na hivyo kuwa mshindi.

Hivyo, katika uchaguzi wa Serikali za Mitaa uliofanyika Jumapili kuna sehemu ya wananchi ambao wamejikuta wamepata viongozi ambao hawakuchaguliwa na wananchi hao kwa sababu tu wagombea wake walijikuta wako peke yao na hivyo kuwa “wamepita bila kupingwa”.

Nimesema hii ni sheria ya kijinga kwa sababu watu wenye akili timamu wanaweza vipi kukubali mantiki ya uwepo wa sheria hii katika nchi inayojaribu kujenga demokrasia? Demokrasia kimsingi kabisa si ni ‘utawala wa watu’? Sasa kama watu hawashiriki katika kujitawala kilichopo ni demokrasia kweli au ni democrazier?!

Ni ujinga kwa sababu unaweza vipi mtu kuitwa kiongozi wa “kuchaguliwa” wakati hakuna mtu hata mmoja aliyepiga kura kukuchagua? Japo wapo wanaoweza kuona kuwa hata wapinzani wamefaidika na mfumo huu kwa kuwa na viongozi ambao wamepita huko mitaani bila kupingwa kimsingi mfumo huu unadhoofisha na kubeza kabisa dhana nzima ya demokrasia.

Demokrasia ina vipimo vingi sana; kama vile uhuru wa maoni, uhuru wa habari, mgawanyo wa madaraka, uhuru wa kuabudu au imani. Hata hivyo kati ya vipimo vyote hakuna kipimo kikubwa na cha msingi sana kama uwepo wa mfumo huru wa uchaguzi ambao unahakikisha wananchi wanapata viongozi ambao wamewachagua wao. Uchaguzi huru na haki ndio kipimo kizuri zaidi cha ukuaji wa demokrasia mahali popote. 

Mfumo wa kupita bila kupingwa ambao kwa usahihi unapaswa kuitwa “kupita bila kuchaguliwa” kwa sababu unaposema “bila kupingwa” ina maana kumekuwepo angalau na nafasi ya mtu kupinga. Sasa hata kama nafasi hiyo haipo watu wanaweza vipi kusemwa kuwa wamepita bila “kupingwa”? Katika mfumo ambao unalazimisha wagombea wawe wamesimamishwa na vyama inakuwaje kama chama kwa sababu ya hujuma, uzembe au upuuzi uliopitiliza wanashindwa kusimamisha wagombea? Je, wananchi wanakuwa wamepewa nafasi yoyote ile ya kupinga? Kwa vile mfumo huo huo haulazimishi wapiga kura wawe watu wenye vyama vya siasa kwa nini watu wasio na vyama au wa vyama vingine wasipewe nafasi ya kuchagua kiongozi wanayemtaka kisa tu hakuna chama kilichosimamisha mgombea isipokuwa mmoja tu?

Ndio maana nauita mfumo huu masalia ya dhana zilizofilisika. Tume kuwa na mtindo huu mbaya ambao hata wakati wa mfumo wa chama kimoja haukuwezekana. Kwa wanaokumbuka kwenye mfumo wa chama kimoja, chama kililazimisha kuleta wagombea wawili kwa wananchi. Hata kama wanatoka chama kile kile lakini wananchi wanapewa nafasi ya kuchagua baina ya watu hao wawili. Hata kwenye kama Marekani ambayo baadhi ya miji yake inaongozwa na chama kimoja bado wananchi wanapewa nafasi ya kuchagua kutoka kundi la wagombea wa chama kile kile.

Cha kushangaza sasa hivi katika kinachoitwa ‘mfumo wa vyama vingi’ magenius wetu wameshindwa angalau kutengeneza mazingira ambayo yatawapa wananchi uchaguzi wa aina fulani. Leo kuna mamia ya viongozi kwenye Serikali za Mitaa ambao wataingia katika uongozi na kujiita watumishi wa wananchi wakati hawajachaguliwa na watu hao. Ni kejeli ya akili kuwaita watu hawa “wameshinda”!


