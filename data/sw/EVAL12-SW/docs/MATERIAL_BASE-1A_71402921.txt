Wafanyabiashara Magomeni wapata hasara

September 28, 2016

RAIS, Dkt. John Magufuli, ameombwa kutatua mgogoro ya muda mrefu katika Soko la Vyakula la Magomeni kufuatia kuzagaa masoko yasiyo rasmi pembezoni mwa soko hilo na kusababisha zaidi ya wafanyabiashara 250 kuendesha biashara zao kwa hasara.
Wakizungumza na mwandishi wa gazeti hili jana sokoni hapo, wafanyabiashara hao walisema kuwa baadhi ya wafanyabiashara wamevamia kiwanja kilichopo Blok D namba 131 kinachomilikiwa na CCM tawi la Makumbusho,kata ya Mzimuni Manispaa ya Kinondoni na kuendesha biashara licha ya mahakama kutoa amri ya kuwataka kuhama katika eneo hilo.
Walisema kuwa kitendo cha biashara kuendelea kufanyika katika eneo hilo kimesababisha wateja kuishia nje badala ya kuingia ndani kwenye Soko maalum la Magomeni.
Katibu wa soko hilo Mario Tuli aliliambia gazeti hili kuwa wafanyabiashara wa soko hilo wamekuwa wakipata hasara kutokana na kuzagaa kwa magenge na masoko yasiyo rasmi pembezoni mwa soko hilo hatua ambayo inasababisha wateja kushindwa kuingia kwenye soko hilo.
Alisema licha ya soko hilo kuwa na uwezo wa kubeba wafanyabiashara 400 kuendesha biashara zao lakini hivi sasa wapo 250 kwa sababu wengine wamevamia eneo hilo la CCM na kuendesha soko lisilo rasmi. 
“Tunaiomba Serikali Kuu kusimamia na kuendeleza masoko hapa nchini badala ya Serikali za mitaa ambazo zimekuwa zikitoa kipaumbele zaidi kwenye uwekezaji mkubwa kama ujenzi wa maghorofa Manispaa ya Kinondoni wametupa barua ya kusudio la ujenzi wa ghorofa nane hapa sasa sisi tutaenda wapi, mteja gani atatufuata ghorofani?” Alihoji Tuli.
Naye Mwenyekiti wa CCM tawi la Makumbusho Daud Dole alisema kuwa wafanyabiashara hao ambao wamekaa kwa zaidi ya miaka 19 katika kiwanja hicho mali ya CCM wamesababisha hasara kubwa ikiwemo kukodi nyumba kwa ajili ya kuendesha ofisi wakati wanalo eneo.
“Tunamwomba Mwenyekiti Rais wetu Magufuli atusaidie kwa sababu toka enzi za Mkuu wa Mkoa Abbas Kandoro aliwaagiza wafanyabiashara hao kuondoka lakini hawakuondoka tukaenda Mahakama Kuu wakashindwa wakakata rufaa bado wakashindwa tena lakini bado mpaka leo hawajahama,” alisema Dole. 
Aidha, katibu Mwenezi wa CCM tawi hilo, Lumumba Mwiru alisema kuwa kiwanja hicho chenye hati namba 131, Blok D kimekuwa kikilipiwa na CCM miaka yote japokuwa kinatumiwa na wafanyabiashara hao hatua ambayo imesababisha chama hicho kupoteza fedha nyingi katika kukodisha eneo kwa ajili ya kuendesha ofisi.


