
Hu Jintao atakapotua Dar es Salaam May 31, 2012

UGENI wa kihistoria unatazamiwa kuwasili nchini ndani ya mwezi huu. Ni ujio wa Rais wa China Hu Jintao.
Ujio wa Rais wa China nchini ni fursa kwa Tanzania kujenga misingi imara ya ushirikiano endelevu katika sekta ya kiuchumi. Tanzania na China zimekuwa na uhusiano wa kirafiki wa miaka mingi. Inaweza kusemwa, kuwa China na Tanzania, zina historia ya kusimama upande mmoja wa mapambano.
Itakumbukwa, kuwa China imetusaidia katika nyanja mbalimbali ikiwamo kuimarisha miundo mbinu yetu. Mradi wa ujenzi wa reli ya TAZARA ni mfano mmoja kati ya mingi.
Umefika wakati sasa, kwa Tanzania kuomba msaada wa Wachina katika kuimarisha huduma za mitandao ya simu na hususan mitandao ya mawasiliano kwa njia ya kompyuta.
Ni ukweli kuwa China imefanikiwa kuweka mazingira ya kuwa na huduma za simu na mitandao ya gharama nafuu kwa watu wake. Jambo hilo linasaidia sana kuinua uchumi wa nchi. Tanzania leo ni mfano wa nchi zenye huduma za mitandao ya simu na kompyuta za gharama za juu kabisa kulinganisha na nchi nyingi za dunia hii.
Naam. Wakati umebadilika, nasi tubadilike. Tushirikiane na marafiki zetu waliopiga hatua zaidi. Na katika ushirikiano wetu wa sasa na China tuna lazima ya kuiangalia China kwa miwani mingine.
Ndiyo, China ya jana ilikuwa ni tishio la kiitikadi zaidi kwa Marekani na nchi nyingine za kibepari. Lakini China ya leo ni tishio kubwa la kiuchumi.
Leo China inashindana na mataifa makubwa katika uzalishaji wa bidhaa za viwanda. Inashindana na nchi nyingine kubwa kiviwanda katika kuuza bidhaa zake kwenye soko la dunia. China ya leo inahitaji malighafi zaidi kwa viwanda vyake, inahitaji mafuta pia.
Marekani na nchi nyingine za viwanda hali ni hiyo hiyo. Kwa vyovyote vile, mafuta yanayozalishwa sasa duniani hayatatosha kukidhi mahitaji ya viwandani.
China, Marekani na nchi nyingine za viwanda haziwezi kuendelea kutegemea mafuta kutoka Mashariki ya Kati pekee.
China ya leo imeendelea sana kiteknolojia. Inazalisha kwa wingi na inatafuta masoko ya bidhaa zake katika pande zote za dunia. Nchi kadhaa zinazoendelea katika Afrika na Marekani ya Kusini tayari zinaiangalia China kwa miwani mingine kabisa, tofauti na China ya miaka ya 1970 na 1980.
Nilipata kuandika, kuwa huko nyuma, balozi wa nchi ya Kisoshalisti au Kikomunisti iwe kutoka Afrika, Ulaya Mashariki au Marekani ya Kusini aliyetumwa kwenda kuiwakilsha nchi yake China alikuwa ni mtu aliyeiva kiitikadi. Baada ya Ukomunisti kuanguka miaka ya 80, waliopelekwa China kuziwakilisha nchi zao kama mabalozi, mara nyingi ilionekana kama ni "adhabu" kwa makosa waliyofanya nyumbani. Au walipelekwa China kama watu waliochoka na waliohitaji kupumzika wakisubiri kustaafu.
Bado tuna nchi za Kiafrika ambazo hazijaondokana na mtazamo wa kizamani juu ya China. Hata hivyo, kuna nchi zilizoamka toka usingizini. Nchi hizi hazipeleki tena China mabalozi kwa vigezo vya kuiva kiitikadi au kama nafasi ya kumpumzika na kusubiri kustaafu.
China wanakwenda wanadiplomasia mahiri, wajuzi wa masuala ya kiuchumi, wenye uwezo wa kuagalia kwa karibu na kuchambua kwa makini mfumo wa kiuchumi wa China na mipango yao mingine ya kimaendeleo. Wanafanya hivyo ili kuona ni kwa jinsi gani nchi zao wanazoziwakilisha zitakavyoweza kunufaika na yanayofanyika China.
Katika harakati zao za kukuza uchumi wa nchi zao, China, Marekani na Ulaya zinatambua, kuwa Afrika bado ni bara lenye utajiri mkubwa wa rasilimali zikiwamo mafuta. Kuna mafuta mengi Sudan, Chad, Angola, Nigeria na pengine hata pwani ya Afrika ya Mashariki ikiwamo Tanzania na Kenya.
Wakati huo huo Afrika inazalisha malighafi nyingi kwa bidhaa za viwandani.
Kutokana na kuendelea kwa hali ya mashaka ya kivita katika Masharki ya Kati, Marekani imeigeukia Afrika katika kutafuta na kuvuna mafuta, China nayo hivyo hivyo.
Huko nyuma wakubwa walipigana vikumbo kugombea makoloni Afrika, leo wanapigina vikumbo kugombea mafuta na malighafi nyingine za viwanda kutoka bara hili.

Baadhi ya nchi za Kiafrika na hata Marekani ya Kusini zimeshabaini umuhimu wa kushirikiana kiuchumi na China kwa maslahi ya kiuchumi ya pande mbili. Kwa nchi hizi zinazoendelea kama vile Nigeria na Brazil, China ni mshirika wa kuaminika zaidi na wa miaka mingi.
Mathalan, katika mapambano ya ukombozi barani Afrika na mapambano dhidi ya ubeberu duniani, China siku zote imesimama upande wa Afrika na Marekani ya Kusini.
Kwa nchi masikini duniani, kuna mengi ya kunufaika kiuchumi kama zinaingia mikataba ya ushirikiano wa kiuchumi na China bila kuhatarisha sana maslahi ya kiuchumi ya mataifa hayo.
Mathalan, si kawaida kwa makampuni ya China kushiriki katika vitendo vya rushwa na hujuma za kiuchumi katika harakati za kupata mikataba ya kuchumi na pale wanapoanza shughuli za uzalishaji wa bidhaa au malighafi husika.
Kama China inakwenda Nigeria kuchimba mafuta, basi, si kampuni binafsi ya mafuta itakayofanya kazi hiyo, bali ni kampuni ya taifa ya mafuta ya China (China State Oil Company).

Hatua ya miaka ya karibuni kwa China kuwekeza katika mahusino yake na nchi zinazoendelea, hususan, Afrika bila shaka imo katika mipango ya muda mrefu ya China.Itakumbukwa, kuwa mwaka 2000 China ilizialika nchi 47 kutoka Afrika kushiriki katika mkutano wa pamoja wa ushirikiano uliounda kwa mara ya kwanza kwa jukwaa la ushirikiano kati ya China na Afrika, (China Africa Cooperation Forum).

Mkutano ule uliandaa, pamoja na mambo mengine, mikakati ya pamoja na ya muda mrefu kati ya Afrika na China. Iliamuliwa kuwapo kwa mkutano wa ngazi ya mawaziri kila baada ya miaka mitatu ili kuimarisha na kuingia kwa undani zaidi katika ushirikiano huo.
Mikutano ilifanyika kama ilivyopangwa, kulikuwa na mkutano Addis Ababa Ethiopia mwaka 2003 na mwishoni mwa mwaka jana China.
Matokeo mazuri ya ushirikiano huu ni pamoja na Afrika na China kuwa na sauti moja yenye nguvu katika majadiliano kwenye Jumuiya ya Biashara Duniani ( WTO). Mfumo wa kibiashara katika Afrika nao pia umebadilika. China inanunua malighafi nyingi zaidi kutoka Afrika na inauza zaidi bidhaa zake katika Afrika kulinganisha na Marekani na Ulaya.

Kikubwa na cha maslahi ya muda mrefu kwa Afrika na hata kwa nchi yetu, ni endapo, katika ushirikiano huo, China iwe tayari kuzisaidia nchi za Afrika katika kujenga uwezo wa kuwa na viwanda vya kuzalisha bidhaa badala ya kuishia kuuza malighafi tu. Huo utakuwa ni msaada mkubwa na zawadi nzuri ya China kwa Afrika badala ya kuishia kutujengea Ikulu za marumaru kutoka China kwa marais wetu.


