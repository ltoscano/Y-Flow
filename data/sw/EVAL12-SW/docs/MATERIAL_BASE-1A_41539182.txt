
Kampuni 25 kushiriki kongamano la Tanzania, DRC

Imeandikwa na Francisca Emmanuel

Imechapishwa: 16 Septemba 2016

ZAIDI ya kampuni 25 nchini zitashiriki kwenye kongamano la kwanza la kibiashara kati ya Tanzania na Jamhuri ya Kidemokrasia ya Congo (DRC), litakalojadili ongezeko la biashara, fursa za uwekezaji na ushirikiano baina ya nchi hizo mbili.

Aidha, wawekezaji wakubwa na wadogo zikiwemo taasisi za serikali zimetakiwa kushiriki kwenye kongamano hilo kwani DRC imetajwa kuwa na fursa nyingi za kibiashara ikiwemo mazao ya chakula na viwanda. 
Akizungumza na waandishi wa habari jana Dar es Salaam, Kaimu Mkurugenzi Mkuu wa Taasisi ya Sekta Binafsi Tanzania (TPSF), Louis Accaro alisema uchumi wa DRC umekua kwa asilimia 7.7 mwaka jana, matokeo ambayo yametokana na nguvu ya viwanda vya madini na uhusiano wa uwekezaji.
Kongamano hilo litafanyika Septemba 22, mwaka huu jijini Lubumbashi, DRC kwa lengo la kuwaleta pamoja waendeshaji wakubwa wa sekta binafsi kutoka nchi hizo mbili.
“Kongamano hilo litaelekeza kuhusu kuwekeza katika kilimo cha biashara, pia litaangalia uwezo mkubwa kwa ajili ya kukuza urahisi wa kufanya biashara ili kuweka mazingira mazuri ya wafanyabiashara na kuvutia wawekezaji katika sekta ya viwanda na huduma za usafirishaji,” alisema Accaro.
Aliongeza kuwa Congo imeonesha nia kwenye utafutaji wa nishati na madini katika sekta ya mafuta na gesi Tanzania hivyo wawekezaji wa sekta hiyo wanatakiwa kuchangamkia fursa.
Pia alisema matarajio ya kongamano hilo ni kuongeza kasi ya mauzo kati ya nchi hizo na kuimarisha mahusiano. Hata hivyo, aliwatoa hofu wafanyabiashara kuhusu hali ya usalama ya nchi hiyo kwamba Lubumbashi ambako kongamano hilo litafanyika kwa sasa hakuna Ubalozi wa Tanzania, lakini kutakuwa na Ubalozi wa Heshima kwa lengo la kurahisisha masuala mbalimbali ya kibiashara.
Ofisa Biashara Mwandamizi kutoka Mamlaka ya Maendeleo ya Biashara Tanzania (TanTrade), Getrude Ngwesheni alisema lengo lao ni kuteka soko la Congo kwani vitu vingi wanavyotumia huchukua nchini. Ngwesheni alisema kutokana na idadi kubwa ya watu waliopo nchini humo, wana uhakika na soko hivyo aliwataka wafanyabiashara kujitokeza kwa wingi kwenye kongamano hilo kwani itasaidia kuweka mikataba ya kibiashara pamoja na Congo.
“Taasisi za serikali ikiwemo Mamlaka ya Mapato Tanzania (TRA), Wakala wa Barabara Tanzania (Tanroads) na Mamlaka ya Udhibiti wa Usafiri wa Nchi Kavu na Majini (Sumatra) zishiriki kwenye kongamano hilo ili waone changamoto zilizokuwepo ambazo zinaweza kukwamisha masuala ya biashara na kuzitafutia ufumbuzi,’’ alisema.
Naye Ofisa Miradi kutoka Kampuni ya kibiashara ya 361, Naomi Godwin alisema kongamano hilo lina kaulimbiu ya ‘Kuimarisha mahusiano ya kibiashara na fursa ya uwekezaji baina ya nchi hizo,’ na litakuwa na wafanyabiashara zaidi ya 100 kutoka sekta binafsi wakiwemo wajasiriamali.
Alisema kongamano hilo limeandaliwa kwa kushirikiana na TPSF, Ubalozi wa Tanzania na Congo, Chama cha Wafanyabiashara, Wenye Viwanda na Kilimo (TCCIA), TanTrade , Shirikisho la Kampuni za Wafanyabiashara Congo (FEC), Chama cha Wamiliki wa Malori Tanzania (TATOA) ambao wanadhaminiwa na Kampuni ya GSM.


