
Zitto, Lissu, Mnyika waundiwa zengwe Dec 06, 2012

IKIWA imesalia mikutano 11 tu ya Bunge la 10 kuvunjwa Agosti, 2015, mkakati maalumu wa kisiasa unaendeshwa ukihusisha mbinu mbalimbali kuwadhoofisha wabunge wa vyama vya upinzani, kushindwa katika Uchaguzi Mkuu ujao. 

Ingawa pia kurejea kwa wabunge hao bungeni baada ya 2015 kwa sehemu kubwa kunategemea utekelezaji wa ahadi zao kwa wananchi, kwa sehemu fulani mbinu nyingine za kisiasa zinaweza kuchangia kuwaangusha.

Hali hiyo inajitokeza huku ubunge wa baadhi ya wabunge ukisubiri uamuzi wa Mahakama.

Kati ya majimbo hayo ni Arusha Mjini chini ya Godbless Lema, ambaye hukumu yake itasomwa Jumatano hii, jijini Dar es Salaam.

Tayari mwenendo wa kesi hiyo umezua mijadala maeneo mbalimbali ya Jimbo la Arusha, wengine wakikosoa na wengine kupongeza.

Shinikizo la kisiasa kwa wabunge hao linatarajiwa kuendeshwa kwa namna mbili, kwanza ni mikakati ya baadhi ya wanachama wenzao wanaotaka kuwania ubunge kupitia vyama vyao lakini pili, ni wanachama wa Chama cha Mapinduzi (CCM) ambao wameruhusiwa rasmi na makao makuu ya chama chao kuanza kuendesha mikakati ya kisiasa kuelekea Uchaguzi Mkuu wa 2015.

Ruksa hiyo kutoka CCM makao makuu imetolewa na Makamu Mwenyekiti wa chama hicho, Philip Mangula, ambaye hata hivyo, amezuia wanaCCM kupigana vikumbo wenyewe kwa wenyewe na hususan kuwahujumu wabunge wa sasa wa chama hicho.

Kwa mujibu wa mwongozo mpya wa Mangula, ni kosa kwa makada wa chama chake kuanza sasa “kujipitisha” katika majimbo yanayoongozwa na wabunge wa CCM lakini wanaweza kufanya hivyo kwa majimbo ya wabunge wa upinzani.

Mangula anasindikiza uamuzi wake huo kwa hoja kwamba, wanaCCM kuanza
“kujipitisha” kuanzia sasa kwenye majimbo ya “wanaCCM wenzao” ni kuwanyima wabunge hao fursa ya kutekeleza Ilani ya chama chao.

Mwongozo huo mpya wa Mangula, umetafsiriwa na wachambuzi wa mambo ya kisiasa kwamba unalenga kuyarejesha majimbo yote muhimu yaliyotwaliwa na vyama vya upinzani katika Uchaguzi Mkuu wa 2010 na hivyo kudhoofisha nguvu ya upinzani bungeni katika Bunge lijalo.

Maelezo hayo ya Mangula kutaka wanaCCM kuanza kujipanga kisiasa katika majimbo ya upinzani na wakati huo huo kuzuia wanaCCM kukamiana, ni sehemu ya hoja za nyongeza katika mahojiano kati yake na mwandishi wa gazeti hili, yaliyochapishwa katika toleo lililopita.

Katika kudhibiti faulo hizo za ubunge na urais kwa wanaCCM, Mangula alisema ofisi yake itaweka utaratibu wa kuwafungulia majalada (files) wanaCCM watakaotajwa kuunda makundi ya mbio za urais 2015 pamoja na wanaovamia majimbo na kuwafanyia faulo wabunge wa chama hicho, kwa nia ya kuweka sawa mazingira ya kuchaguliwa 2015.

Alisema wote watakaobainika kujihusisha na vitendo hivyo kabla ya wakati, majina yao yataenguliwa wakati wa mchujo wa majina ya wagombea.

Katika mazungumzo yake kwa njia ya simu na mwandishi wetu hivi karibuni Mangula alisema; “Palipo na wabunge wa upande wa pili (upinzani), mwanaCCM kujipitisha ruksa.”

Ni dhahiri kwa uamuzi huo ambao unaweza kutekelezwa kwa kasi na baadhi ya wanaCCM, baadhi ya majimbo yanayolengwa ni pamoja na mawili ya Dar es Salaam Kawe (Halima Mdee – CHADEMA) na Ubungo (John Mnyika- CHADEMA), Rombo-Kilimanjaro (Joseph Selasini-CHADEMA) na Lindi Mjini (Salum Barwany – CUF).

Majimbo mengine ni ya Mwanza; Ilemela (Highness Kiwia-CHADEMA), Nyamagana (Ezekia Wenje – CHADEMA) na Ukerewe (Salvatory Machemli – CHADEMA).

Majimbo zaidi ni Maswa Mashariki (John Shibuda – CHADEMA) na Maswa Magharibi (Sylvester Kasulumbai – CHADEMA), Mbeya Mjini (Joseph Mbilinyi – CHADEMA) na Mbozi Magharibi (David Silinde – CHADEMA).

Mengine ni Kigoma Kusini (David Kafulila – NCCR-Mageuzi), Kasulu Mjini (Moses Machali – NCCR-Mageuzi), Kasulu Vijijini (Agripina Buyogera-NCCR-Mageuzi) na Muhambwe (Felix Mkosamali-NCCR-Mageuzi), Kigoma Kaskazini (Zitto Kabwe – CHADEMA, ingawa mara kadhaa Zitto mwenyewe amesema hatasimama katika Uchaguzi Mkuu ujao). Iringa Mjini (Mchungaji Peter Msigwa – CHADEMA).

Kauli za wabunge CCM Baadhi ya wabunge wa CCM, wameunga mkono msimamo huo wa Mangula.

Mbunge Godfrey Zambi wa Mbozi Mashariki anasema; “Nina imani utaratibu huu (wa kuwafungulia majalada na kuwafuatilia nyendo zao) utarudisha nidhamu ndani ya CCM na hata kudhibiti matumizi makubwa ya fedha na makundi kwenye chaguzi zetu.”

Dk. Cyril Chami Mbunge Moshi Vijijini, anasema: “Kusema kweli huu ni utaratibu mzuri sana. Sote tunapaswa kwanza kutekeleza Ilani ya CCM ya mwaka 2010/2015 katika ngazi zote badala ya kulumbana na kuunda mitandao ya kuchukua uongozi 2015. Mitandao hii ya mapema inawafanya viongozi walioko madarakani kwa sasa wapate wakati mgumu kutekeleza Ilani ya chama chetu.”

Dk Chami, anasema katika siasa, ni kawaida watu kujipanga mapema kabla ya wakati.

Anasema kwake yeye hilo halimpi homa wala halimtetereshi katika kutekeleza majukumu yake ya kibunge kama yanavyoelekezwa na Ilani ya chama chake.

“Kuna Mbunge wa Viti Maalumu wa Upinzani, alishaanza zamani tu jimboni kwangu.

“Anapita kuwagawia pesa kina mama wa Old Moshi ili wamchague 2015…mimi hilo halinipi homa, nafurahi sana tu maana ananisaidia katika kuwawezesha wananchi wangu wa Moshi Vijijini,” alisema Dk Chami.

Mbunge wa Nzega Dk. Hamisi Kigwangalla anasema tayari jimboni kwake wapo makada wa CCM ambao wameanza kumfanyia fujo, huku wakijinadi kwa wananchi wa jimbo hilo wao ni wabunge vivuli.

“Jimboni kwangu kwa mfano, kuna mbunge kivuli. Anajiita hivyo. Huyu mara nyingi anapita jimboni na kuwaambia wananchi kuwa wasilime pamba wakati ndani ya Ilani ya CCM kilimo ndiyo sera kuu ya kumwinua mkulima ili aondokane na umasikini,” anasema Kigwangala.

Mbunge wa Ludewa, Deo Filikunjombe, alishangazwa na kauli ya Mangula akisema;
“Nimeshangaa kusikia kwamba sina faili langu lililofunguliwa tayari na chama changu katika kipindi chote hiki cha ubunge wangu, il-hali kila mbunge au kiongozi yeyote anapaswa kuwa na faili lake…ombi langu, si tu kufunguliwe faili, ni vyema pia mafaili hayo yakawa wazi ili taarifa husika zifahamike.”

Anaendelea; “Faili lisiishie kwenye makabati, bali liende mbali zaidi ya hapo.
Yawe wazi na isiwe siri tena, isiwe kufungua mafaili na kuyaweka ofisini.
Binafsi, katika dunia ya sasa, sioni tatizo kwa mtu kuanza kuonyesha nia ya kuutaka uongozi mapema.

Hii inatusaidia kutambua taarifa za viongozi wetu kwani Rais ni mali yetu sote, hivyo tunatakiwa tufahamau taarifa zake mapema.”

Mbunge wa Viti Maalumu, Diana Chilolo (CCM) anasema: “Uongozi una taratibu zake.

Mpango huu utatusaidia kukomesha tabia ya kufanya kampeni kabla ya wakati.
Mara nyingi mbunge anashindwa kutekeleza majukumu kwa wapigakura wake kutokana na yeye kuingiliwa na wasaka ubunge majimboni.

“Kampeni za mapema zinampunguzia mbunge aliyeko madarakani kasi ya kuwatumikia wananchi wake. Mimi sifurahishwi na baadhi ya vitendo vya watu kutumia fedha katika kusaka uongozi.

Ni vema tukasubiri muda muafaka ili kila mgombea ajipime kwa hoja na sera za chama chake.”


