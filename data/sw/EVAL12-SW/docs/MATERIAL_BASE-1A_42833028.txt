
Mawakili wakusanya Sh10 milioni za ujenzi
MAWAKILI nchini wamekusanya zaidi ya Sh10 milioni za ujenzi wa kituo cha kisasa cha utatuzi wa migogoro.
“Baraza la Chama cha Mawakili nchini (LSK) lingependa kuwaarifu wanachama kuwa kufikia Desemba 18, 2014, wanachama 439 walikuwa wametoa kiasi cha Sh10,460,500 kwa minajili ya ujenzi wa Kituo cha Kitaifa cha Utatuzi wa Migogoro,” akasema Mkurugenzi Mkuu wa chama hicho Bw Apollo Mboya.
Bw Mboya alisema kuwa mipango ya uanzishwaji wa ujenzi wa kituo hicho ungali inaendelea na kuwa uzinduzi wake utafanywa mwezi huu.
Chama hicho kilikuwa kimepanga kukusanya Sh200 milioni kutoka kwa wanachama, huku kiwango kilichobaki kikitolewa na taasisi zingine za kifedha kama njia za mikopo.
Licha ya hayo, kumekuwa na lalama kutoka kwa baadhi ya wanachama. 
Bw Mboya alisema mradi ulikuwa ukiendelea, akiongeza kuwa ujenzi utaanza pindi tu baada ya ujenzi rasmi kuanza.
Tangazo hilo linakujia huku Mahakama Kuu ikitarajiwa kutoa uamuzi mnamo Ijumaa ikiwa mradi huo utaendelea baada ya baadhi ya wanachama wake kufika mahakamani kupinga ujenzi wake.
Wanachama hao walifika mahakamani wakipinga njia ambayo ilikuwa ikitumiwa kulipa pesa hizo, wakisema kuwa walikuwa wakishurutishwa.
Na MAZERA NDURYA


