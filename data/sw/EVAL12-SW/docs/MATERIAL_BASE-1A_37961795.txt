
Kenya imejizolea sifa tele katika mbio tangu uhuru
Na GEOFREY ANENE
FANI ya riadha imeletea Kenya sifa tele tangu nchi hii kujipatia uhuru yapata miaka 51 iliyopita.
Kenya imejizolea jumla ya medali 220 katika mashindano ya Jumuiya ya Madola (81 dhahabu, 68 fedha na 71 shaba), medali 79 kutoka mashindano ya Olimpiki (24 dhahabu, 31 fedha na 24 shaba) na nishani 112 kutoka mashindano ya watu wazima ya ulimwengu (dhahabu 43, fedha 37 na shaba 32).
Taifa hili pia linajivunia kutawala mbio za nyika barani Afrika na kote duniani. Sio siri Kenya imekuwa ikiwakosesha wapinzani wake usingizi humu barani na ulimwenguni katika mbio za chipukizi.
Tunapoadhimisha siku kuu ya Jamhuri leo, sio siri Kenya ndio mibabe katika riadha kote duniani kutoka mbio za mita 800 na zile za marathon (42km).
Ni wazi kuwa Kenya inaendelea kuvuma katika riadha kwani inayo wanariadha nane kati ya 10 wenye kuchana mbuga kwa kasi. Wanariadha hao ni mshikilizi wa rekodi ya dunia Dennis Kimetto (2:02:57), bingwa wa London Marathon 2011 Emmanuel Mutai, moto wa kuotea mbali Wilson Kipsangâ€™ na bingwa mpya wa Fukuoka Marathon, Patrick Makau. Wengine ni Eliud Kipchoge, Geoffrey Mutai, Duncan Kibet na James Kwambai. Ni wanariadha wawili tu katika orodha hiyo ambao si Wakenya nao ni Waethiopia, Haile Gebrsellasie na Ayele Abshero.
Kwa upande wa kinadada, Wakenya Mary Keitany, Catherine Ndereba na Lucy Kabuu ndio wanariadha wenye kasi katika orodha ya kumi bora.
Kokote duniani ambako Wakenya wametimka hutakosa kupata wamepeperusha bendera ya taifa hili. Baadhi ya mbio ambazo Wakenya wamedhihirisha ubabe wao mwaka huu ni pamoja na Berlin Marathon kupitia Kimetto, Tokyo Marathon zilizotwaliwa na Dickson Chumba huku Wilson Kipsang na Mary Keitany wakishinda zile za New York.
Eliud Kipchoge na Rita Jeptoo walishinda mbio za Chicago Marathon na Flomena Cheyech akishinda zile za Paris Marathon huku Wilson Kipsang na Ednah Kiplagat wakiwika katika zile za London Marathon. Wakenya pia walitawala mbio za Bara Afrika nchini Morocco na zile za nyika za Bara Afrika nchini Uganda.
Sio tu sifa ambayo Kenya imepata kupitia riadha, bali mabilioni ya pesa ambazo zimeinua maisha ya wakimbiaji, familia zao na uchumi wa taifa hili. Riadha imechukulia kama kazi nyingine ikiajiri maelfu ya watu hasa makocha, mameneja na wanariadha 


