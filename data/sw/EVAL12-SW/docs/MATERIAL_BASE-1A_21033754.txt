  Man Utd yalenga Spurs, Chelsea kuzuru Saints
KOCHA wa Manchester United Louis van Gaal anahisi kwamba anakabiliwa na presha ya kucheza mechi nyingi kwa msimu huu wa Krismasi.
Mholanzi huyo anakiri kwamba ratiba ya mechi nyingi kabla ya kutamatika kwa mwaka imemhini nafasi nzuri ya kuwanoa vijana wake kukabili ipasavyo wapinzani wao hasa ikizingatiwa wanakabili Tottenham Hotspur leo alasiri ugani White Hart Lane. 
“Mechi ni nyingi na muda wa kushiriki mazoezi ni mfupi sana. Natatizika kukiandaa kikosi changu jinsi ninavyotaka. Kunayo misururu ya mechi, kuna kushiriki mazoezi, kuna kuteua wachezaji wanaounga kikosi kwenye mechi ijayo, kuna kupima na kutathmini makali ya timu pinzani yanayohitaji muda mwingi,” alisema Van Gaal.
Kocha huyo anasema kwamba huenda akabiliwe na ugumu wa kuendeleza matokeo bora anayoyashuhudia sasa kutokana na hali hiyo.
“Ni kinyume na sheria za UEFA na FIFA kwa klabu kucheza mechi mbili chini ya saa 48, lakini hapa Uingereza mambo ni tofauti. Nililazimika kuwapumzisha Radamel Falcao na Michael Carrick katika kipindi cha pili dhidi ya Newcastle kwa sababu hiyo. Mwili unahitaji mapumziko ya kutosha kabla ya kabiliano linalofuata,” aliongeza.
“Ingawa baadhi ya wachezaji wanarejea kikosini, homa imewalaza Marouane Fellaini na Adnan Januzaj.
Angel di Maria alikosa mechi ya Ijumaa baada ya kupata jeraha la kinena akishiriki mazoezi,” alisema.
United ingali moto wa kuotewa mbali. Mabao kutoka kwa Robin van Persie na Wayne Rooney aliyefunga mawili, yaliiwezesha kusajili ushindi wa nane kwa mpigo msimu huu baada ya kuikalifisha Newcastle 3-1.
Kocha wa Chelsea, Jose Mourinho, naye amesema kwamba vijana wake wameimarika na anajivunia udhibiti wa uongozi kileleni mwa jedwali la EPL. Leo watakutana na Southampton.
“Tunazidi kuboreka zaidi kila uchao. Msimu uliopita, safu ya ulinzi ilikuwa nzuri ila tulikosa ubunifu katika sehemu ya katikati na hatukuwa na mastraika matata wenye ufundi wa hali ya juu. Mwaka huu tumerekebisha hayo na safu zote zinatangaza hali ya hatari kwa wapinzani. Vitengo vyote vimesawazishwa na kila mchezaji anajiamini kabisa akiwa na mpira.


