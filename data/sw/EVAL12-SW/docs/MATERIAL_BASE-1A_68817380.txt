24 October 2013

BAN KI-MOON AIMWAGIA SIFA APRM AFRIKA
Na Hassan
Abbas
Katibu Mkuu wa Umoja wa Mataifa (UN), Bw.
Ban-Ki Moon amesema Mpango wa Afrika Kujitathmini Kiutawala Bora (APRM) ni
nguzo muhimu ya kukuza utawala bora barani humo. 
Amewapongeza viongozi wa nchi za Afrika kwa
kubuni na kutekeleza mpango huo ambao ulianzishwa kutokana na mawazo ya Mpango
Mpya wa Ushirikiano Kuleta Maendeleo Afrika (NEPAD), kuhakikisha Bara la Afrika
linakuwa na utawala bora ili kuharakisha maendeleo.
Bw. Ki-Moon alitoa pongezi hizi wiki hii
jijini New York,
nchini Marekani baada ya kukutana na viongozi waandamizi wa APRM na NEPAD ikiwa
ni sehemu ya kuadhimisha miaka 68 ya UN, Wiki ya Afrika na NEPAD.
Akizungumzia kuhusu APRM, Bw. Ki-Moon alisema
kwa miaka 10 ya mwanzo tangu mpango huo uanzishwe, Bara la Afrika limeweza
kupiga hatua kwani mchakato huo unahimiza utawala bora, kuheshimu katiba na
kupanua demokrasia.
"APRM imeweza kuweka utamaduni wa
kisiasa wa kuheshimu utawala bora miongoni mwa Serikali za Afrika. Mchakato huu
umeweza kuweka hadharani kanuni za kidemokrasia za kufuatwa na kuhimiza
mijadala ili kukabiliana na migogoro," alisema.
Tanzania ni miongoni mwa nchi 33
kati ya 54 za Umoja wa Afrika (AU) zilizojiunga na APRM na tayari imekamilisha
ripoti yake ya kujitathmini inayoonesha hali ya utawala bora nchini.
Alitumia fursa hiyo kuzipongeza nchi 17
zilizokamilisha ripoti zao za kujitathmini ambapo Tanzania
na Zambia
zilitathminiwa Januari mwaka huu hivyo kufikisha idadi ya nchi 17 kati ya 33.
"Nazipongeza nchi 17 zilizohitimisha
tathmini ya mwanzo. Mchakato huu umeweza kuimarisha uwajibikaji ndani ya nchi
husika, katika baadhi ya maeneo APRM imeweza kuainisha viashiria vya migogoro
na kutoa mapendekezo juu ya namna ya kuitatua," aliongeza.
Kutokana na thamani ya mchakato wa APRM, Bw.
Ki- Moon licha ya kutaka mpango huo uimarishwe zaidi, alizitaka nchi wahisani
na jumuiya ya kimataifa kuendelea kuupa msaada ili uweze kufanikiwa katika
malengo yake.
"Miaka 10 iliyopita, APRM ilianzishwa
ikiwa ni mchakato wa kijasiri ulioionesha dunia kuwa Afrika iko tayari kuchukua
hatua za kukabiliana na changamoto mbalimbali inazokutana nazo katika ujenzi wa
demokrasia.
"Miaka kumi sasa, mpango huu
umethibitisha thamani yake, katika kuadhimisha hili naziomba jumuiya za
kimataifa kuzisaidia NEPAD na APRM ziweze kufikia hatua ambapo viongozi wa
Afrika watakuwa wakizidi kuwajibika kwa watu wao," alisema.
APRM ilianzishwa Machi 9, 2003 ikiwa na lengo
la kufanya tathmini za mara kwa mara za utawala bora miongoni mwa nchi
wanachama kwa lengo la kubaini changamoto za kufanyiwa kazi na mambo mazuri ya
kuimarishwa au kuigwa na nchi nyingine.
Tanzania ilijiunga na mpango huu
mwaka 2004, Bunge likaridhia APRM kuanza kazi nchini mwaka 2005. Januari mwaka
huu, Rais Jakaya Kikwete aliiwasilisha na kuitetea Ripoti ya Tanzania mbele
ya Wakuu wenzake wa nchi na Serikali za APRM, Mjini Addis Ababa, Ethiopia.


