
Kuichezea elimu yetu ni dhambi kubwa, tutajuta Aug 11, 2012

WASWAHILI wanasema majuto ni mjukuu. Serikali inashangilia kwa kuwashinikiza walimu kurudi kazini, wenye upeo mkubwa wa kuchambua masuala ya kijamii na kuona mbali wanasikitika.

Kutangaza mgomo kilikuwa ni kilele, nyuma yake kuna mambo mengi. Kuyafunika haya “mambo mengi” tena kwa nguvu za dola ni aina fulani ya mabavu yasiyozingatia busara.

Mgomo wa walimu na hatua za serikali kuitumia Mahakama kuubatilisha mgomo huo ni mchakato wa kuichezea elimu yetu na kama wasemavyo Waswahili, majuto ni mjukuu.

Kuichezea elimu ni dhambi kubwa! Ni uchawi mkubwa. Kama sisi tulipata elimu bora kwa nini tutake watoto wetu wabaki na ujinga? Wamalize darasa la saba bila hata kujua kuandika majina yao?

Tulifundishwa na walimu bora ambao waliipenda kazi yao na kuitekeleza kwa moyo wote. Walimu wetu walikuwa wanafundisha kwenye mazingira mazuri.

Kulikuwa na nyumba za walimu, madarasa yalikuwa na madawati, tulikuwa na vitabu na vifaa vingine vya kufundishia. Ualimu ilikuwa ni kazi ya kuheshimika katika jamii nasi tuliwapenda walimu wetu, nao walitupenda kama watoto wao.

Serikali ya Mwalimu Julius Nyerere ilitoa kipaumbele kwa elimu, leo wengi tunafikiri elimu ni kitu cha mwisho! Huu ni uchawi zaidi ya mtu anayeamua kunyonya maziwa yake mwenyewe na kuwaacha wanawe wakifa kwa njaa!

Hakuna taifa lolote duniani linaloweza kuendelea bila vijana wake kupata elimu bora. Msingi wa maendeleo ni kuwaandaa watoto kwenye msingi bora wa elimu.
Kwa maana hiyo, walimu popote duniani ni watu wanaoheshimika na daima wanajengewa mazingira ya kuwawezesha kuendeleza kazi ya kulielimisha taifa.
Tanzania tunataka kufanya kinyume. Ingawa Rais wetu anasema serikali inawathamini sana walimu, lakini ukweli ulio mbele yetu ni kinyume. Walimu wetu hawalalamiki kuhusu mishahara pekee, bali nyumba zao, madarasa, madawati, vitabu, vyoo na wakati mwingine usafiri wao na wa wanafunzi. 

Haiwezekani kwamba serikali haina fedha za kununua madawati, vitabu, kujenga madarasa, nyumba za walimu, kujenga vyoo, kuwapatia usafiri wanafunzi na kuwaongezea walimu mshahara.

Serikali ituambie ni kipi kati ya orodha hiyo inakitekeleza kwa ukamilifu?
Hadithi kwamba serikali haina uwezo zinachosha masikio ya kila Mtanzania.
Tuambiwe kwamba serikali haina uwezo wa kuongeza mishahara, lakini shule zote zina madawati, tuambiwe kwamba serikali haina uwezo kwa kuongeza mishahara ya walimu lakini shule zote zina nyumba za walimu, zina madarasa na vitabu vya kutosha.

Kuna ujumbe unaozunguka kwenye mitandao ya kijamii ukisema: "Kitaeleweka tu kwa walimu vinginevyo darasani itakuwa hivi: a) 1 + 3 = 13, b) 73-3= 7, c) 3 mara 3 = 333, d) 7 mara 2 = 77, na kwenye physics usiseme kila formula itakuwa reciprocal. hivyo ndiyo plan B kwa walimu wa science sipati picha kwa wa history, "Binadamu wa kwanza alikuwa NYERERE. Kazi ipo." Ujumbe huu umeanza kusambazwa walimu walipoanza mgomo wao. Wakionyesha kwamba endapo mgomo wao utaingiliwa na serikali, watakuwa na mpango B. Na kweli sasa serikali kupitia Mahakama ya Kazi wameuingilia mgomo huu kimabavu, bila majadiliano na makubaliano kwa pande zote mbili. Ni wazi sasa mpango B wa mgomo baridi utaanza kutekelezwa. Hata kwa asiyekuwa na akili ya kuchambua mambo, atatambua tunaelekea kuichezea elimu yetu na matokeo yake ni kujuta.

Kuna ambao wataupuuzia ujumbe huu wa walimu wa kuanza mgomo baridi na kuna ambao ujumbe huu hauwagusi kabisa, maana kama mtoto anasoma shule ya binafsi kuanzia chekechea hadi chuo kikuu, au mtoto anasoma nje ya nchi, ujumbe huu si wake kabisa. Lakini kwa wale (ambao ni wengi) wanaotegemea shule za serikali, ujumbe huu si wa kupuuzwa.

Tatizo kubwa tulilonalo ni kwamba wale wanaowasomesha watoto nje ya nchi, wale ambao watoto wao hawasomei kwenye shule zetu hapa nchini, ndiyo wanaoamua kuhusu elimu yetu. Hawana uchungu kwa chochote wakatakachoamua.

Hawana uchungu endapo walimu wataamua kufanya mgomo baridi.

Walimu walipotangaza mgomo, kuna mwalimu mmoja ambaye hakutaka jina lake kutajwa gazetini aliniambia hivi; “Ni kutangaza tu mgomo, lakini ukweli ni kwamba walimu tuligoma miaka mingi”. Ukweli wa mwalimu huyu ni matokeo tunayoyaona kwenye viwango vyetu vya elimu. Tunasikia namba kubwa ya watoto wanashinda mtihani wa darasa la saba, bila kujua kusoma wala kuandika.

Mahakama ya Kazi imetoa hukumu na kuwalazimisha walimu kurudi kazini. Ni wazi hakuna anayefurahia walimu kugoma, lakini pia kushangilia Mahakama kuwalazimisha walimu kurudi kazini bila majadiliano ya kumaliza madai ya walimu kwa njia ya amani ni kujidanganya.

Walimu wataitii mahakama, lakini hawatafanya kazi kwa moyo. Na hii ni hatari kubwa kwa elimu ya watoto wetu.

Mgomo baridi ni mbaya kuliko mgomo wa wazi ambao hekima na busara vikifuatwa, mgomo huo unamalizika na walimu wanarudi kazini kama kawaida. Kutumia mabavu kumaliza mgomo wa walimu ni kuliletea taifa letu janga kubwa. Walimu wataingia kwenye mgomo baridi na hata polisi wakitumika, haiwezekani kuwalazimisha kufundisha, na wakilazimishwa watafundisha hovyo na watoto watamaliza shule bila kuwa na elimu bora.

Mabavu yalitumika kuumaliza mgomo wa madaktari. Hadi leo hii kuna malalamiko kwamba huduma kwenye hospitali zetu za serikali si nzuri. Madaktari wako kazini, lakini kwa vile malalamiko yao hayakushughulikiwa, hawawezi kufanya kazi kwa ufanisi. Wanaoumia ni wananchi wa kawaida, viongozi wetu hawatibiwi kwenye hospitali zetu, wao wanakwenda kutibiwa nje ya nchi.

Ingawa migomo si mizuri kwa maendeleo ya taifa lakini kuizima kiubabe si vizuri kwa maendeleo ya taifa letu. Tutaendelea kurudi nyuma kwa sababu namba kubwa ya watumishi wa umma wanafanya kazi kwa kulazimishwa na si kwa mapenzi na moyo wa kizalendo.

Si kweli kwamba serikali yetu haina fedha za kuwalipa mshahara mzuri walimu, madaktari na watumishi wengine. Fedha tunazo nyingi na nyingine mafisadi wanaendelea kuzichota! Sote tunaishi Tanzania, walimu wanaishi Tanzania, madaktari wanaishi Tanzania. Sote tunashuhudia magari ya kifahari wanayoendesha watoto wa vigogo, tunashuhudia mahekalu ya vigogo, ya watoto wao na vimada vyao.

Tunashuhudia watoto wa vigogo wanakwenda kusoma nje ya nchi, wakipanda ndege kwenda kutibiwa, kupumzika au kufanya shopping nje ya nchi. Fedha hizo wanazipata wapi? Zinachotwa hapa hapa Tanzania.

Tumeanzisha wilaya na mikoa ya kisiasa bila kuwapo kwa mahitaji muhimu yaliyoshinikiza uanzishaji wa maeneo hayo ya utawala.
Tungekuwa na nia ya kuboresaha elimu yetu, tungeanza kushughulikia kero za walimu kabla kutumia fedha nyingi kwenye mradi huu mkubwa wa kuanzisha wilaya na mikoa mipya.

Tuna baraza la mawaziri kubwa bila sababu za msingi. Baraza hili linatumia fedha nyingi ambazo zingeweza kuelekezwa kwenye mishahara ya walimu, madaktari na watumishi wengine wa serikali na kuchochea mambo mengi kufanywa kwa ufanisi mkubwa.

Wengi tulitarajia kumsikia Rais Kikwete, akisema kwamba kwa vile serikali haina fedha na walimu wanadai nyongeza ili wapate motisha kuwafundisha watoto wetu, basi serikali inaachana na mpango wake wa kuanzisha wilaya na mikoa mipya, serikali inapunguza ukubwa wa baraza la mawaziri, serikali inapunguza matumizi yake mengine yasiyo ya lazima: kama chai, posho na safari nyingine za nje ili fedha zitakazookolewa kwenye zisaidie kulipa mishahara ya walimu.

Badala yake Rais, anasema serikali haina fedha hivyo walimu wanataka wasitake ni lazima warudi kufundisha. Hawawezi kufundisha hawa! Kitakachofanyika ni kuichezea elimu ya watoto wetu.

Mahitaji ya sasa si kuanzisha wilaya na mikoa. Mfano Karagwe, imegawanywa mara mbili kutengeneza wilaya za Karagwe na Kyerwa. Lakini haya hayakuwa mahitaji ya watu wengi wa Karagwe.
Mahitaji ya watu hao ni maji, hospitali, soko la mazao yao, walimu, vyumba vya madarasa, madawati, barabara na umeme. Karagwe kuna tatizo sugu la maji na miaka yote halijapatiwa ufumbuzi, barabara nyingi za Wilaya ya Karagwe, zinapitika kwa shida wakati wa mvua, shule nyingi za Karagwe, watoto wanakaa chini na shule nyingi hazina vifaa vya kufundishia.

Kuyaweka matatizo hayo yote pembeni na kukimbila kuanzisha wilaya mpya ambayo itahitaji mabilioni kuianzisha ni kuwachelewesha watu kupiga hatua ya maendeleo.

Kama tunalipenda taifa letu, kama tunawapenda watoto wetu, kuna umuhimu na mahitaji ya haraka kukutana na walimu na kujadiliana nao juu ya madai yao.
Bila kufanya hivyo walimu hawatafundisha.

Ndiyo maana wameanza kusambaza ujumbe nilionukuu awali kutoka mitando ya kijamii. Watakwenda shuleni na kufundisha mambo mengine kinyume.

Matokeo yake watoto wataingia mitaani kudai haki yao ya kufundishwa. Juzi tumeshuhudia wanafunzi wakiandamana nchi nzima. Serikali inafikiri kwamba watoto hao wanafundishwa na kulazimishwa na walimu wao kufanya maandamano.
Kufikiri hivyo si busara. Watoto hao wananyanyasika, wanasafiri kwa shida kwenda shuleni, wanasimama kwenye daladala, wanashinda njaa, wanakaa chini, hawana vyoo shuleni.

Nyumbani wanashuhudia maisha yanavyopanda, wanasikia wimbo wa mafisadi, rushwa na uporaji wa maliasili. Wakati huo huo, wanashuhudia watoto wengine wakipelekwa kwa magari ya kifahari shuleni na kusomea kwenye shule za kifahari.

Hawa ni binadamu na yote hayo wanayaona hivyo si lazima wasukumwe na mtu, wanasukumwa na jamii yetu iliyofilisika kimawazo.

Makala hii ni wito kwa serikali kuachana na mfumo huu wa kutumia mabavu kuwalazimisha walimu kurudi kazini.

Pia ni ushauri wa bure kwamba kuitumia Mahakama kama chombo cha kuzima sauti za wanyonge ni dhambi kubwa, wanyonge wakitambua kwamba hakuna sehemu ya kukimbilia kudai haki zao, wataamua kuingia barabarani na hili likitokea, hakutakuwa na sababu ya msingi ya kumtafuta mchawi au kufikiri kwamba migomo inaendeshwa na vyama upinzani.

Migomo hii inaratibiwa na serikali iliyo madarakani kwa tabia yake ya kufumbia macho mambo mengi ya ukweli. Tusichezee elimu ya watoto wetu kama tunalipenda taifa letu.


