
Kampuni yadaiwa kuzembea
VIONGOZI wa kaunti ya Busia wameishtumu kampuni ya usambazaji nguvu za umeme (KPLC) kwa uzembe ambao walisema umesababisha ongezeko la visa vya watu kuuawa na stima.
Hii ni baada ya mwanamume kupigwa na stima na kuuawa papo hapo katika mtaa wa Omeri.
Kulingana na walioshuhudia kisa hicho, mwendazake alikuwa ameitwa na mkazi mmoja wa mtaa huo kumsaidia kurekebisha nyaya za stima katika nyumba yake.
“Mwendazake alishika nyaya zilizokuwa zinapitisha moto na kumuua papo hapo,” akasema Irene Nekesa.
Kisa hiki kinajiri siku chache tu baada ya kijana ambaye alikuwa anasubiri kuingia katika chuo kikuu cha Moi kupigwa na stima katika kituo cha kibiashara cha Lukolisi na mwingine kuuawa Funyula.
Viongozi akiwemo mbunge wa Teso Kusini, Mary Emaase alisema matukio hayo yanatokana na kuzembea kwa KPLC.
Bi Emaase alisema kuwa wafanyakazi wa kampuni hiyo huchukua muda mrefu kurekebisha milingoti ya stima ambayo huanguka na kuhatarisha maisha ya watu.
Gavana wa Busia Sospeter Ojaamong pia alilalamikia uzembe wa wafanyakazi wa kampuni hiyo.
Alilalamikia pia kupotea potea kwa nguvu za umeme kila wakati katika eneo hilo.
Na LINET WAFULA 


