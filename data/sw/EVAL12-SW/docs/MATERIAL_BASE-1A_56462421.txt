Wanaonajisi uchaguzi ni wahaini
May 20, 2012

WIKI hii naamua kufungua sura mpya katika safu hii nikiwa na nia madhubuti ya kujadili kwa undani masuala yanayohusiana na shughuli kuu ya kisiasa kwa mwaka huu: Uchaguzi mkuu wa rais, wabunge na madiwani.
Hii ndiyo itakuwa shughuli kuu kwa muda wote uliosalia hadi mwisho wa mwaka huu wakati Wa tanzania watakapopiga kura kuwachagua wenzao watakaowaongoza kwa muhula wa miaka mitano kama ilivyopangwa na Katiba ya nchi, na kisha wakuu waliochaguliwa watakapokuwa wakiunda serikali mpya.
Kwa hakika, hiki kitakuwa kipindi muhimu katika maisha ya Taifa letu, kwa sababu uchaguzi huu unabeba maana nzito katika kujenga utawala wa kidemokrasia ili kuhakikisha kwamba nchi yetu inatawaliwa kwa haki na kwamba waliomo madarakani wameingia humo kwa ridhaa ya wananchi na watafanya kazi zao kwa kuweka maslahi ya wananchi mbele ya kitu cho chote kingine.
Lakini yote hayo ni nadharia; ndivyo ambavyo mambo yangepaswa yawe kwani ndivyo misahafu yote inavyosema, na ndivyo watawala wetu wanavyodai kila siku. Ni wazi kwamba hakuna mtawala ye yote, hata angekuwa mbovu wa gredi ya mwisho, atakayethubutu kusema lo lote lililo kinyume cha hayo niliyoyasema hapo juu.
Ukweli ni kitu kingine kabisa. Katika kipindi hiki tutashuhudia pilika nyingi, shughuli kem kem na hekaheka za kila aina. Wanasiasa wa kila sampuli na wapambe wao watapita huku na huko kujinadi, kubembeleza, kuhonga, kulaghai, kuahidi, kutishia, na kila aina ya hila alimradi tu wao au wanaowataka wachaguliwe wanachaguliwa.
Katika hekaheka hizi tutashuhudia ukweli kwamba matendo ya wanasiasa hao yatakuwa ni matendo ya kuvunja nguvu ya demokrasia, ingawa wanasiasa hao na wapambe wao watakuwa wanadai kwamba wanachofanya ni kuimarisha demokrasia.
Ni muhimu, kwa hiyo, kwa wapenda demokrasia wote kuwa macho na kuwachunguza wanasiasa na wapambe wao na kubaini matendo yote yanayoweza kutuelekeza katika kubatilisha misingi ya demokrasia badala ya kuiimarisha.
Umuhimu wa kuwa macho kuhusu mambo yote yanayohusu uchaguzi unatokana na utakatifu wa dhana ya uchaguzi, utakatifu ambao hatuna budi kuutambua na kuuheshimu kwa sababu tunauelewa utakatifu huo.
Utakatifu wa uchaguzi unatokana na kukubali kwetu (kama kweli tumekubali) kwamba tunalazimika kuweka serikali itakayotutawala sisi, nchi yetu na mali zake, na kwamba serikali hiyo haina budi itokane na ridhaa yetu, ridhaa itakayodhihirishwa kupitia kura zetu.
Dhana ya utakatifu wa uchaguzi inavurugika vibaya pale uchaguzi unapokuwa si uchaguzi tena bali sakata la vurugu, ubazazi, ulaghai na udanganyifu. Utakatifu wa uchaguzi unaingia najisi pale washindani na wasaidizi wao wanapoacha misingi ya ushindani wa kiungwana na kuingia katika vurumai zisizo na kichwa wala mkia.
Tukae tukijua, na tuendelee kukumbushana, kwamba uchaguzi ukiisha kutiwa najisi, jamii inakuwa haina imani nao tena, na kupoteza imani katika utakatifu wa uchaguzi ndicho chanzo cha kutafuta mfumo mbadala wa kupata uongozi, na mara nyingi mfumo huo mbadala ni ule unaotegemea machafuko na mauaji, ambamo mwenye mabavu ndiye anachukua anachokitaka.
Kuvuruga uchaguzi kwa niia yo yote ile ni dhambi kubwa na ambayo ingestahili kukomeshwa kwa adhabu sawa na ile wanayostahili wahaini. Tumeshuhudia jinsi ambavyo uvuragaji wa uchaguzi unavyoweza kusababisha mauaji ya mamia ya watu na uharibifu wa mali na uchomaji moto wa miji na vijiji.
Sasa, hebu tujisaili kidogo kuhusu mantiki ya mambo haya: Kama wahaini wanaotaka kuiondoa serikali madarakani kinyume cha utaratibu halali wanahukumiwa kunyongwa, ni kwa nini adhabu hiyo hiyo isitolewe kwa wale wanaoiba uchaguzi huku wakijua kwamba matendo yao yanaweza kuwa chanzo cha vifo vya mamia ya raia wenzao? 
Kujaribu kuiondoa serikali iliyopo madarakani kwa nguvu za kijeshi (coup d’etat), kwa mfano, ni aina ya uhaini na katika nchi nyingi adhabu yake ni kifo. Kuvuruga uchaguzi, kuiba kura, kubadilisha matokeo, kukana utashi wa wapiga kura na kuwanyima uhuru wa kuchagua kwa kuwachagulia wasichokitaka… ni uhaini ambao katika mazingira mengi unaweza kuangamiza taifa zima au kusababisha maafa yasiyo kifani. Kama tunakubali adhabu ya kifo kwa ajili ya makosa fulani, ni kwa nini kosa hili nalo lisihusishwe na adhabu hiyo?
Tukizichunguza nchi nyingi za Kiafrika ambazo zimewahi kupatwa na machafuko na vita za ndani, mara nyingi tutagundua kwamba miongoni mwa vyanzo vikuu vya machafuko hayo ni uchaguzi ulioingia najisi. Mantiki yake ni rahisi kuielewa: Kama tumekubaliana kwamba uchaguzi ndiyo njia pekee mwafaka ya kupata uongozi wetu, halafu wewe unahakikisha kwamba hata wananchi wangemtaka Musa, watapewa Juma na watalazimishwa wamkubali Juma, ukweli ni kwamba wewe unataka vita.


