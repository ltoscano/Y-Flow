
Ewura yataka vituo vya mafuta vijijini

Imeandikwa na Frank Leonard, Iringa

Imechapishwa: 18 Oktoba 2016

MAMLAKA ya Udhibiti wa Huduma za Nishati na Maji (Ewura) imewataka wafanyabiashara kujenga vituo vya mafuta vya gharama nafuu katika maeneo ya vijijini ili kuondoa biashara inayofanywa kwenye madumu na chupa za maji, jambo ambalo ni hatari kwa usalama wa watu na mali zao.

Mkurugenzi wa Ewura, Felix Ngamlagosi aliyasema hayo mjini Iringa wakati mamlaka hiyo ikitoa mafunzo kwa wafanyabiashara wa mafuta wa mikoa ya Iringa na Njombe.
Alisema Ewura inaendelea kudhibiti ubora wa maghala ya kuhifadhia mafuta na vituo vya kuuzia mafuta kwa lengo la kulinda afya na usalama wa watu na mazingira.
Ili lengo hilo litimie, Ngamlagosi alisema kumekuwa na umuhimu wa kuhakikisha mafuta yanasambazwa kwa usalama na tija sehemu za nje ya miji na vijiji.
Alisema Ewura imekamilisha na kuchapisha kanuni ndogo kwa ajili ya ujenzi na udhibiti wa vituo maeneo ya nje ya miji na vijiji, hatua itakayoongeza ufanisi katika usambazaji wa mafuta maeneo ya vijijini.
Akizungumzia ubora wa mafuta, alisema udhibiti wake umeboresha mafuta yanayouzwa nchini ambapo uchakachuaji umepungua kutoka asilimia 78 mwaka 2007 hadi chini ya asilimia tano kwa sasa.
Alisema uwekaji wa vinasaba kwenye mafuta umedhibiti uchakachuaji na kuongeza mapato ya serikali kutokana na kudhibiti uuzwaji wa mafuta yasiyolipiwa kodi.


