
Mhagama auona ‘moto’ kwa waajiri na waajiriwa
Asema vyama vya waajiri na wafanyakazi vimejaa migogoro
Habel Chidawali, Mwananchi hchidawali@mwananchi.co.tz
Dodoma. Waziri wa Nchi Ofisi ya Waziri Mkuu, Sera, Bunge, Kazi, Vijana na Walemavu, Jenista Mhagama amesema moja ya changamoto anazopambana nazo ni migogoro baina ya waajiri na waajiriwa.
Mhagama alisema jambo hilo linamwaminisha kuwa katika vyama vya waajiri na vyama vya wafanyakazi kumetawaliwa na migogoro na siyo amani.
Alitoa kauli hiyo wakati wa utiaji saini wa mkataba wa hali bora baina ya uongozi wa Kiwanda cha Kampuni ya Bia Tanzania (TBL) na Chama cha Wafanyakazi wa Viwanda, Biashara na Taasisi za Fedha Huduma na Ushauri (Tuico).
Waziri alisema tangu ateuliwe kuwa waziri, wageni wanaomtembelea katika ofisi yake ni wenye migogoro baina ya pande hizo mbili hali inayoonyesha hakuna uhusiano bora katika ofisi zao. 
“Nimejifunza kitu kwenu TBL, kwani kwa mara ya kwanza mmenitoa kule nilikokuwa nafikiri, lakini sasa mmenileta katika dunia na mtazamo mwingine wa kujadili masuala ya maendeleo na siyo kutatua migogoro, kumbe inawezekana,” alisema Mhagama.
Alisema kutokana na migogoro hiyo kuongezeka Serikali inalazimika kutunga sheria kwa lengo la kumaliza tofauti zilizopo kwa watu hao ili kuhakikisha uchumi wa nchi haushuki.
Awali, Mkurugenzi Mtendaji wa TBL Roberto Jarrin alisema wamepata mafanikio hayo kutokana na ushirikiano uliopo baina yao viongozi na wafanyakazi wake.
Katibu Mkuu wa Tuico, Boniface Nkakatisi alisema uhusiano wao na TBL ni mzuri na ndiyo maana hakuna migogoro wala mgomo kwani masuala ya mikataba wanakaa kila mwaka kujadili na kutia saini.
Alisema katika kujadiliana wanawashirikisha wafanyakazi na waajiri kwa pande zote mbili kwani wasipotekeleza yale waliyokubaliana mafao au mapato yao yatakuwa ya chini.


