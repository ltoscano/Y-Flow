
Uhaba wa mafanikio unatupumbaza Aug 31, 2012

MOJA ya nguzo ya mafanikio kwa mtu binafsi au taasisi yoyote ni kutokuridhika.
Ukiwa mtu wa kuridhika kirahisi kwa mafanikio mepesi huwezi kwenda mbali.
Mfano mzuri ni mwanafunzi darasani. Ili mwanafunzi atoke hapo alipo ni muhimu aweke dhamira kwamba uwezo wake ni mkubwa kuliko aliokwisha kuuonyesha. Kama akiridhika na alama au namba anazozipata leo basi atabaki hapo hapo alipo ama ataporomoka zaidi.

Moja ya mambo yanayotukwamisha kupiga hatua kama taifa ni wepesi wetu, kama jamii, wa kuridhika kirahisi na mafanikio mepesi, na wakati mwingine pasipo na mafanikio yoyote.

Kimsingi, kiwango cha chini kabisa cha mafanikio katika ngazi yoyote, ikiwamo familia, ni utekelezaji wa mambo mliojipangia kwa kipindi fulani. Kwa mfano, katika familia, mtahesabu kwamba mmepata mafanikio kama mlipanga katika mwaka fulani kuanza ujenzi wa nyumba hadi katika ngazi ya lenta. Ikitokea ifikapo mwisho wa mwaka mkafanikiwa kujenga nyumba hadi katika ngazi ya lenta mnahaki ya kujipongeza, na ikitokea mmevuka lengo hadi, kwa mfano, kupaua, hapo mnahaki ya kujisifu, na aliyesababisha kufikia hapo anapewa sifa zaidi.

Hata hivyo, kisaikolojia, binadamu anapenda kusifu na kusifiwa kama sehemu ya kupata furaha. Hata pale ambapo mafanikio hakuna binadamu hujitahidi kuyatafuta ili asifiwe au kusifu kama sehemu ya kupata furaha. Kwa mfano, katika familia kama baba ameshindwa kufanya mambo ya maana hupenda asifiwe hata pale anapotekeleza wajibu wake wa msingi kama mkuu wa familia. Ukiona baba anataka kusifiwa kwa sababu kanunua nepi ya mwanaye au kanunua chakula au kamlipia mtoto wake ada ya shule ujue hiyo nyumba ina uhaba wa mafanikio.
Vivyo hivyo, unapoona jamii inaanza kusifiana kwa kufanya mambo ya kawaida kama sehemu ya wajibu wao ujue kwamba jamii hiyo inakumbana na nakisi au uhaba wa mafanikio.

Nirudie, mafanikio maana yake ni kufanya mambo makubwa ya kimaendeleo na ya kimkakati. Kutekeleza wajibu wako wa kawaida wa kila siku sio mafanikio.

Ni wazi kuwa taifa letu kwa sasa lina uhaba wa mafanikio. Tumeanza kusifiana kwa mambo ya kawaida na wakati mwingine mafanikio hewa. Nitatoa mifano michache kuonyesha uhaba wa mafanikio kama taifa.

Mfano wa kwanza ni ushiriki wetu kwenye mashindano yaliyomalizika hivi karibuni ya olimpiki Mjini London ambapo wawakilishi wetu waliboronga kwa kiwango cha kutisha. Hata hivyo, pamoja na kuboronga huko, serikali kupitia mkurugenzi wa michezo, iliwapongeza wawakilishi hawa. Kisa cha kuwapongeza ni kwa kushiriki na kuweza kurudi wote nyumbani bila kuzamia huko nje kama walivyofanya wenzao huko nyuma. Wenzetu Kenya walipata medali mbili za dhahabu lakini wachezaji wao walikuwa wanaogopa hata kurudi nyumbani kwa aibu. Sisi tunasifia wachezaji kwa kushiriki na kuweza kurudi nyumbani.

Mfano wa pili ni utendaji wa mawaziri wetu. Hivi karibuni tahariri za magazeti na mazungumzo ya vijiweni yametawaliwa na sifa kemukemu kwa mawaziri waliowasimamisha kazi wakurugenzi wa mashirika kadhaa ya umma katika siku za hivi karibuni. Hili nalo linathibitisha uhaba wa mafanikio kwa sababu kadhaa.
Mosi, katika jamii ambapo mfumo wa kisheria na kiutendaji unafanya kazi sio kazi ya waziri kufukuza wakurugenzi wa mashirika. Hii ni kwa sababu msimamizi mkuu wa mashirika ya umma ni bodi za mashirika husika. Kazi ya waziri ni kutunga na kusimamia sera katika sekta husika. Sasa unapoona waziri anaingilia utendaji wa mashirikia ujue mfumo uliopo ama haufanyi kazi au waziri huyu ameamua kujitafutia mafanikio yasiyokuwapo.

Pili, ni kukosa mafanikio kusifia kufukuza mtu kazi kwa sababu hayo sio mafanikio bali ni sehemu ya utekelezaji wa majukumu ya kawaida kabisa.
Utakapoona waziri au mkuu yeyote anamfukuza mfanyakazi huko ni kukiri kwamba katika sehemu husika kuna uozo na hapo hakuna cha maana cha kusifia.

Kama nilivyoeleza hapo juu, mafanikio maana ya yake ni uwezo wa kutekeleza mambo ya kimaendeleo uliojiwekea kwa kipindi fulani. Ukitaka kuwa makini zaidi ni kusema kwamba mafanikio ni pale unapovuka lengo ulilojiwekea katika kipindi fulani. Kwa hiyo kufukuza watu kazi haiwezi ikawa sehemu ya mafanikio. Hivyo basi, kumsifia waziri kwa kusimamisha mkurugenzi kazi ni sawa na kumsifia baba kwa kumnunulia mwanae nepi. Katika hali ya kawaida, waziri hakupaswa hata kutangaza hadharani kwamba nimemfukuza fulani kazi. Ilitakiwa vyombo vya habari vipate taarifa hizo kwa udadisi wao. Lakini kwa uhaba wetu wa mafanikio tuliona tumefanya jambo kubwa na la maana sana na lazima dunia nzima ijue. 

Mfano wa tatu ni jinsi jamii yetu ilivyozoea matatizo na kuyageuza kuwa mafanikio. Kwa mfano, umeme unapokatika hatuoni tena kama si jambo la kawaida.
Lakini unaporudi sote hufurahi sana na kuwashukuru Tanesco kwa kuturudishia umeme. Tunashindwa kutambua kwamba umeme ulikatika kwa sababu ya hao hao Tanesco na kwa kweli haukupaswa kukatika. Badala ya kuwalalamikia Tanesco tunawasifia. Matokeo yake tunachukulia kukatika kwa umeme kama jambo la kawaida na kurudi kwake kama sehemu ya mafanikio. Vivyo hivyo kwa upande wa maji na huduma nyingine muhimu. Utakuta watu wazima na akili zao wanawasifia DAWASA kwa kuwapa maji wiki hii kana kwamba hiyo ni hisani. 

Mfano wa nne ni tabia yetu ya kusifia na kushangilia ahadi. Tumekuwa taifa linalopima mafanikio ya viongozi wetu kwa ahadi zao badala ya utendaji wao.
Mara mtu anapotangazwa kuteuliwa kushika cheo fulani huanza kwa kumwaga ahadi na sisi hufuata kwa kumwagia sifa kemukemu. Kwa mfano wabunge wetu walishangilia sana, na sisi tukawaunga mkono, pale Waziri mpya wa Nishati na Madini alipotutangazia kwamba hakuna tena mgawo wa umeme. Tulishangilia sana kana kwamba ahadi ya namna hiyo ni jambo jipya katika nchi yetu. Wakati mwingine ukiwa mgeni unaweza ukafikiri wote waliopo katika nchi hii ni watoto wadogo, hakuna watu wazima! Yote hii inadhihirisha uhaba wa mafanikio tunaokumbana nao kama taifa.
Tunahitahi kujisahihisha katika mambo mengi. Jambo mojawapo ni kupandisha vigezo na viwango vya mafanikio, hasa kwa viongozi wetu. Tuanze kutofautisha kati ya mambo ya kawaida na mambo ya kimaendeleo. Tuache ujuha wa kumsifia baba kwa kununua nepi ya mtoto wake. Tusiwe wepesi wa kuridhika na kuwasifia viongozi wetu kwa kutoa ahadi na kutekeleza wajibu wao. Bila kupandisha viwango wa mafanikio na kuendelea kuridhika kirahisi, viongozi wetu hawawezi kufanya bidii zaidi na wataendelea kufanya mambo ya kawaida ambayo hayawezi kutupeleka mbali. Huu ndiyo wosia wangu wa leo.


