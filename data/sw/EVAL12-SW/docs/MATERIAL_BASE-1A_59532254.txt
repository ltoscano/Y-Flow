
‘Tumieni mpango kuleta mapinduzi ya uchumi’

Imeandikwa na Fadhili Abdallah, Kigoma

Imechapishwa: 24 Septemba 2016

WAZIRI wa Nishati na Madini, Profesa Sospeter Muhongo, amewataka watendaji wa serikali kutumia mpango wa maendeleo wa serikali katika kuleta mapinduzi ya uchumi na kuondoa umasikini wa Wa tanzania.

Akizungumza wilayani Kakonko, siku ya kwanza ya ziara yake ya siku tano mkoani humo, alisema, mpango huo wa miaka 10 utakaokamilika mwaka 2025, unalenga kuifanya Tanzania kuwa nchi ya uchumi wa kipato cha kati. 
Alisema kuwa, katika kutekeleza hilo, mipango mbalimbali imekuwa ikifanywa na serikali ikiwemo upelekaji wa umeme kwa wananchi kupitia mpango wa Umeme Vijijini (REA) na kwamba ametaka watendaji kuhakikisha umeme unafika kwa wananchi na unatumika.
Katika awamu ya tatu alisema, kuwa serikali inatarajia kutumia kiasi cha Sh trilioni moja, kuhakikisha umeme vijijini unawafikia wananchi ili kufanya vijiji vyote vya Tanzania kuwa na umeme ndani ya kipindi cha miaka mitano ijayo.
Sambamba na hilo, alisema serikali inakusudia kufanya mapinduzi makubwa kwenye kilimo na kuwafanya wakulima kutumia kilimo katika kuondoa umasikini ikiwamo kuwawezesha kutumia umeme katika kuchakata mazao yao ili kuyaongezea thamani.
Akitoa taarifa kwa Waziri wa Nishani na Madini, Mkandarasi wa Mradi wa Kupeleka Umeme Vijijini, Wilboad Mutabuzi, alisema utekelezaji wa mradi umefanyika vizuri na kwamba mradi huo unatarajia kugharimu Sh bilioni 23 kwa mkoa huo.
Meneja wa Shirika la Umeme Tanzania(Tanesco), mkoa wa Kigoma, Masingija Lugeta, akitoa taarifa kuhusiana na utekelezaji wa mradi alisema, ukaguzi na tathmini ambazo shirika hilo limefanya kwa kutumia wataalamu wake, inaonesha utekelezaji mzuri wa mradi huo na atakamilisha wakati unaotakiwa.


