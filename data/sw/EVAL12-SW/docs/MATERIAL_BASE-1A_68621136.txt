
KONTENA LA MENO YA TEMBO LANASWA

July 31, 2016
Kontena lililobeba meno ya tembo limekamatwa katika bandari ya Malindi mjini Zanzibar ambalo lilikuwa linasubiri kusafirishwa jana. Kamishna wa Polisi Zanzibar, Musa Ally Musa, alithibitisha kukamatwa kwa kontena hilo jana lililokuwa na magunia 98 yaliyowekwa meno ya tembo tayari kwa kusafirishwa. “Ni kweli tumekamata kontena lililobeba meno ya tembo ila mpaka sasa bado hatujafahamu uzito na idadi ya meno yaliyokuwemo ndani ya magunia yaliyokuwa na idadi tofauti ya meno hayo kwani ukaguzi unaendelea,” alisema Kamishna Musa Ally Musa. Kamishna Musa Ally Musa alisema hadi sasa wanawashikilia watu wawili kwa mahojiano ili kufahamu kama wanahusika na mzigo huo na wapi mzigo huo ulikuwa unapelekwa . Aliongezea kwa kusema taarifa kamili juu ya kontena hilo zitatolewa baada ya kupakuliwa na kufahamu uzito na idadi ya meno hayo.


