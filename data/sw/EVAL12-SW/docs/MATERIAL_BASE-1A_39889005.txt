
Ufisadi unavyonyemelea mifuko ya hifadhi ya jamii Sep 14, 2012

BUNGE lililomalizika Dodoma hivi karibuni limeshuhudia ghadhabu ya wabunge kwa kuiweka kiti moto Serikali juu ya sheria mpya ya Mifuko ya Hifadhi ya Jamii, inayozuia wanachama kuchukua mafao wanapoacha kazi hadi wanapofikisha umri wa kisheria wa kustaafu, wa miaka 55 kwa kustaafu kwa hiari na miaka 60 kustaafu kwa lazima.

Kabla ya hapo, mwanachama aliruhusiwa kuchukua michango yake na ile aliyochangiwa na mwajiri pamoja na riba, anapoacha kazi kwa hiari, kuachishwa, kufukuzwa au kupunguzwa kazi. Mafao haya yalijulikana kama “Mafao ya kuacha uanachama” (withdrawal benefits) kwa sababu ya kutoajiriwa.
Sheria hiyo haikuwachefua wabunge pekee, bali pia imewachukiza wanachama wa vyama vya wafanyakazi nchini wakisema haizingatii Katiba ya nchi na inahujumu wafanyakazi wanaoacha au kukosa ajira.

Wamehoji, iweje mwanachama aliyepoteza kazi kabla ya umri wa kustaafu, azuiwe kuchukua akiba aliyojiwekea kumwezesha kumudu maisha wakati wa ukosefu wa kipato kingine?.
Wanaona Sheria hiyo ina lengo la kupora haki za wafanyakazi kwa muda ili kujenga mitaji mikubwa ya Mifuko hiyo kwa kuzuia mafao, na kukopesha wafanyabiashara wakubwa, wanasiasa na wawekezaji kwa manufaa.
Kufuatia mtafaruku huo, Spika Anne Makinda, hatimaye alisoma maandishi ukutani, na kukubali kuwasilishwa Muswada wa Marekebisho ya Sheria hiyo kwenye Kikao cha Bunge lijalo.
Kinachoshangaza hapa ni kwamba, wabunge wanaopinga Sheria hiyo ndio hao hao waliopitisha (bila kusoma?) muswada huo kuwa Sheria kwa kutojali.
Kwa yote hayo, Wa tanzania, na hasa wanachama wa Mifuko hiyo, wana kila sababu ya kuuliza: Kwa nini na kwa lengo gani Sheria hiyo kandamizi iliwasilishwa na kupitishwa na Bunge? Je, inashabihiana na misingi ya Hifadhi ya Jamii inayoongoza na kutambuliwa kimataifa?

Niharakishe kutamka hima na mapema hapa kwamba, hatua ya kuzuia mafao ya kuacha uanachama/kuacha kwa wafanyakazi, imeficha nia mbaya na ina ufisadi wa aina fulani kwa wafanyakazi. Pamoja na sababu zinazotolewa kwamba hatua hii imechukuliwa ili kukidhi misingi ya Hifadhi ya Jamii, kutoka mfumo wa Mifuko ya Akiba ya Wafanyakazi (Provident Funds) kwenda Bima ya Jamii (Social Insurance), ukweli ni kwamba mfumo wa bima hauzuii mafao ya kutoajiriwa au kuacha kazi.
Wazo linakuja haraka kuwa, Mifuko hii imeanza kuishiwa fedha kutokana na uwekezaji mbaya na ubadhirifu, hivi kwamba njia pekee ni kusitisha mafao hayo kijanja ili kuepuka aibu na ghasia kutoka kwa wanachama, wakiona mifuko yao inafujwa na kufilisika?
Hifadhi ya Jamii au mafao kwa Wafanyakazi?
Kwa kuzingatia mikataba mbalimbali iliyoridhiwa na Shirika la Kazi Duniani (ILO), na hasa Mapendekezo Namba 67 na 69 ya 1944, na Mkataba (Convention) Namba 102 wa 1952 kuhusu vigezo na viwango vya chini (minimum standards) vya Hifadhi ya Jamii, dhana ya Hifadhi ya Jamii inaweza kutafsiriwa kumaanisha: “ Hatua timilifu zinazochukuliwa na jamii, na zaidi serikali, kutoa huduma na hifadhi (guarantee) kwa jamii nzima dhidi ya majanga ya kimaisha yanayoweza kutokea kama jamii hiyo kupitia serikali yake, haikuchukua hatua madhubuti.
Huduma kwa majanga hayo ni pamoja na afya na tiba kwa wote; kufidia kipato kutokana na majanga kama vile ugonjwa (sickness benefits) au ajali, uzazi na kulea (maternity benefits), ulemavu (invalidity benefits), uzee (old age benefits), kifo cha mlisha familia (survivor’s benefits), kukosa ajira (unemployment benefits) na kuongezeka kwa majukumu ya kifamilia.

Kwa sababu hii, mipango yote ya Hifadhi ya Jamii huanzishwa na kusimamiwa na Serikali kwa Sheria ya Bunge, kwa sababu inawajibika kwa raia wake wanapopungukiwa uwezo kuendesha maisha kutokana na majanga hayo na mengineyo.
Na kama alivyoeleza bungeni Waziri wa Kazi wakati akiwasilisha Sheria ya Mfuko wa Akiba ya Wafanyakazi (NPF) mwaka 1964, “Mpango wa Hifadhi ya Jamii lazima utoe mafao nyakati za shida, tangu mtu anapozaliwa hadi anapokufa”.
Alisema: “Mpango huo utasaidia maendeleo ya Taifa. Lakini zaidi utawasaidia wafanyakazi; kwao ni ishara ya maendeleo. Ni ishara kwamba (Serikali ya) Tanganyika inawajali na kuwathamini. Taifa na waajiri wao wana deni kwa maisha ya kipindi chote cha utumishi wao” (National Assembly Reports, 1964, uk. 98).

ILO hata hivyo, bado linaona hapajawa na tafsiri mwafaka ya neno “Hifadhi ya Jamii”, kwamba katika chapisho lake: “Systems of Social Security” (uk. 3) la 1949, inakiri “Hapajawa na tafsiri inayokubalika kimataifa, kuhusu Hifadha ya Jamii”. Na katika “The Concept of Social Security” (uk. 2), linasema: “Dhana ya Hifadhi ya Jamii inatofautiana kati ya nchi na nchi”. Na mahali pengine linasema: “Kwa sababu lengo kuu ni kinga ya kiuchumi, hivyo kwamba mbinu zinazoweza kutumika kujikinga na majanga (risks) haziwezi kufanana kwa nchi zote” (ILO, 1961: The Cost of Social Security, uk. 6).
Ruksa Mafao ya Kujitoa Lakini kwa madhumuni ya makala haya, ni vyema tukubaliane na tafsiri ya Vladimir Rys, katika chapisho lake: “Comperative Studies of Social Security” (uk. 21) kuwa, “Ni utaratibu wa kusimamia kipato (cha mwanachama) kuweza kuendesha maisha anapoathiriwa na kukosa ajira, ugonjwa au ajali, uzee, kifo cha mchuma mali wa familia, na gharama nyingine za ziada, kama zile zihusianazo na uzazi, kifo na ndoa”.
Kwa kuwa moja ya vigezo vya Hifadhi ya Jamii ni huduma kwa jamii nzima, mifuko yetu ya Hifadhi ya Jamii si “Hifadhi” kamili ya jamii kwa kuwa inashughulikia wafanyakazi pekee, wakati makundi ya wakulima, wafugaji na wengineo, wameachwa nje ya mpango.
Kwa jinsi hii, Hifadhi yetu ya “Jamii” ni ile inayoelezewa na Ida C. Merriam katika “The Relations of Social Security and Social Welfare Services (ISSA
1962, uk. 5-6), ya “kutoa mafao ya fedha taslimu kwa walengwa wa sekta fulani fulani tu na familia, ili kugharamia majanga (contingencies) maalumu chini ya masharti maalumu”.
Kwa kawaida, Mipango ya Hifadhi ya Jamii ni ya aina mbili. Aina ya kwanza ni ule unaofahamika kama “Universalist Approach” – mpango unaogusa na kulinda watu wote kama jamii bila kujali hadhi, kazi ya mtu au bila kazi katika jamii.
Mpango wa aina hii unatumika zaidi katika nchi zinazoongea lugha ya Kingereza na Australia, na hugharamiwa na Serikali Kuu. Hujulikana pia kama “Bima ya Kijamii” (William Bevaridge: Social Insurance and Allied Services, pg. 13).
Kwa mara ya kwanza mpango huu ulitekelezwa kwa mafanikio nchini Ujerumani mwaka 1883 na ukaigwa na nchi nyingi za Ulaya.
Aina ya pili ni “Mfumo wa kuchangia” unaojumuisha wafanyakazi kwa njia ya uanachama kuchangia Mfuko wa pamoja. Huu hujulikana kwa mtazamo kama
“Occupationalist Approach”, na michango ya mfanyakazi na mwajiri huhesabiwa kama “mishahara iliyowekezwa” (deferred wages) kuchukua nafasi ya kipato atakapokuwa hana uwezo wa kazi au kupata kazi.
Chini ya Mpango wa Bima ya Kijamii, mwanachama hawezi kupata mafao hadi anapopatwa na janga husika kumfanya apoteze uwezo wa kufanya kazi, ikiwamo uzee anapofikia umri wa kisheria wa kustaafu.
Lakini chini ya mpango wa kuchangia (Occupationalist Approach), ambamo janga kuu lengwa ni kukosa ajira (unemployment), mwanachama anastahili mafao anapokosa kazi kwa sababu serikali hailipi mafao ya kukosa kazi (unemployment benefits) wakati akisubiri kupata au kutafutiwa ajira nyingine.
Kwa hiyo, chini ya tafsiri hii na nyinginezo tulizoona mwanzo, mafao ya kujitoa kutokana na kukosa ajira yanatambuliwa kimataifa kama sehemu ya Hifadhi ya Jamii.
Ni vigumu katika nchi masikini kama yetu, ambapo wastani wa umri wa kuishi ni miaka 45; kwa kijana kufikiri atakua na kuzeeka kufikia miaka 55 au 60 ya pensheni. Ni dhihaka kumtaka mfanyakazi huyo asubiri mafao ya pensheni hadi afikie umri wa miaka 55 au 60, wakati atakuwa amekufa miaka 10 au 15 iliyopita.
Kama kweli Serikali ina nia njema kwa kuzuia mafao ya kujitoa, basi ianzishe mafao ya kukosa ajira (unemployment benefits) ili mfanyakazi anapokosa kazi, alipwe mafao hayo mpaka atakapopata kazi nyingine, kama ifanyavyo Mifuko ya Hifadhi ya Jamii ya nchi zilizoendelea.
Au kama Serikali itashikilia msimamo wa Sheria hiyo, basi, angalau mwanachama aruhusiwe kuchukua sehemu ya fedha kwenye akaunti yake wakati akitafuta kazi, na aruhusiwe kukopa kiwango cha akaunti yake kwa ajili ya kujengea nyumba, biashara na shughuli nyingine ambazo anapaswa kuzifanya akiwa bado na nguvu, shughuli ambazo hataweza kuzimudu wakati wa uzee.
Hali ya uchumi wa taifa letu bado ni dhaifu kutufanya tukimbilie mpango kamili wa Social Insurance. Kuna tatizo la ajira, kwamba Mifuko hii haiwezi kulipa mafao ya kukosa ajira kwa sababu ni gharama kubwa. Kuna tatizo pia la kushuka kwa thamani ya fedha na kufanya Mafao ya uzeeni kutokidhi mahitaji ya mwanachama (means-test) na mengine.
Yote haya yanatuasa tusikimbilie makuu; njia pekee ni kwenda taratibu, ikiwa ni pamoja na kuendesha mipango yote miwili kwa pamoja (two – tier system), yaani Mpango wa Social Insurance (Pensheni) na Mpango wa Akiba “Provident Fund” (Occupationalist Approach) unaoruhusu mafao ya kujitoa mtu anapokosa kazi.
Uwekezaji usiojali na ufisadi tele

Kuna kila ishara kuonyesha kwamba Mifuko yetu ya Hifadhi ya Jamii imeishiwa kwa sababu ya kutapanya fedha za wanachama, na sasa imetunga Sheria hii mbaya kuzuia wanachama kulipwa mafao ya kujitoa kwa fedha isiyokuwapo.
Kwa kawaida, fedha za Mifuko ya Hifadhi ya Jamii zinapaswa kutumika kwa njia kuu tatu: moja ni kulipa mafao; pili gharama za utawala; na tatu, kuweka akiba (savings) na kuwekeza.
Matumizi haya ya mwisho, yaani “kuwekeza”, yameitafuna mifuko hii kiasi cha kushindwa kutoa mafao bora kwa wanachama. Kuna ufisadi mwingi pia.
Uwekezaji wa fedha za Mifuko hiyo kote duniani huzingatia misingi minne (SYLS) inayotambuliwa na ILO kama ifuatavyo: Msingi wa kwanza ni “USALAMA” (Safety), kwa maana ya usalama wa fedha mahali zinapowekezwa.
Kukidhi msingi huu, ILO linasisitiza uwekezaji kwenye vitega uchumi vya umma na Serikali Kuu kwa kununua dhamana za Taifa (Government Bonds) ili kuwa na uhakika mkubwa wa kurejeshwa salama.

Msingi wa pili ni MAPATO mazuri (Yield), kwa maana ya uwekezaji ulenge kuongeza pato la Mfuko kwa njia ya kibiashara na iliyo salama ili kuboresha mafao ya mwanachama.
Msingi wa tatu ni hali nzuri kiuchumi (ukwasi) ya mradi/mkopaji (liquidity), ili kuwa na uhakika wa fedha kurejeshwa. Na msingi wanne ni matumizi chanya kwa jamii (social utility), kwa maana ya mradi kunufaisha jamii (si mtu binafsi au kikundi cha mafisadi) na kwa kuzingatia vipaumbele vya taifa (national priorities).

Tumefikia hali ya kutisha kimaadili, ambapo “aliye nacho” anataka kupora hata kile kidogo cha “asiye nacho”, abaki mtupu. Wateule wachache wamepora na wanaendelea kupora vya kutosha rasilimali za Taifa; wamepora siasa na wamepora demokrasia. Bado wanaona hayo hayatoshi; sasa wameanza kupora Mifuko ya Hifadhi ya Jamii ya Wafanyakazi pia, ambao kilio chao kinaonekana kama “dua la kuku lisiloweza kumpata mwewe”.
Na kama asemavyo William Hopkin, katika kitabu chake, The Economics of Aging:
“Migogoro kwenye Mifuko ya Hifadhi ya Jamii si migogoro ya kiuchumi kama ambavyo wengi tunapenda kuamini bali hii ni migogoro ya kisiasa; ni migogoro na migongano juu ya mitizamo ya kijamii na jinsi jamii inavyothaminiana na kuhusiana”.
Ni kuthaminiana gani huku, tunapowawekea wanyonge miaka mingi ya kustahili pensheni wakati tayari watakuwa kaburini?

Ili tuwe na Mpango wa Hifadhi ya Jamii unaojali wanyonge, ambao ndio walengwa wenyewe, maswali ya Paul Fisher, katika kitabu chake: “Social Security and Development Planning”, lazima yapate majibu: “Je, wale wenye uwezo (ikiwamo Serikali kama Msimamizi wa Jamii) wako tayari vipi kuwainua walio chini ili nao angalau wapate kipato chenye kuvumilika? Je, Taifa linawatazamaje wenye kupatwa na majanga na mikasa ya kiuchumi katika jamii inayokua, ambayo (sasa) inageuka uwanja wa fujo; kwa kila mmoja kuishi kwa ukali wa meno yake?”


