
Makonda ahimiza upimaji afya Dar

Imeandikwa na Sophia Mwambe

Imechapishwa: 22 Septemba 2016

MKUU wa Mkoa wa Dar es Salaam, Paul Makonda amewataka wakazi wake kujitokeza kwa wingi kupima afya zao bure katika kambi inayoendeshwa na madaktari bingwa kwa siku mbili kuanzia Jumamosi wiki hii.

Alitoa kauli hiyo leo alipokuwa anazungumzia upimaji afya bure unaotarajiwa kufanyika viwanja vya Mnazi Mmoja, Dar es Salaam.
Alisema upimaji huo wa afya unatarajia kupima magonjwa 10 yasiyoambukiza ambayo huua zaidi kama shinikizo la damu, kisukari, saratani ya matiti, ya shingo ya kizazi, ya ngozi kwa albino, tezi dume, figo na moyo. 
Alisema upimaji huo utahusisha madaktari bingwa kutoka katika Hospitali ya Taifa Muhimbili (MNH), Taasisi ya Saratani ya Ocean Road, Taasisi ya Moyo ya Jakaya Kikwete (JKCI), Hospitali za Rufaa za Mkoa, Hospitali ya Aga Khan na Taasisi za CCP Medicine.
Mganga Mkuu wa Manispaa ya Kinondoni, Dk Aziz Msuya alisema ni muhimu wananchi kuwa na utamaduni wa kupima afya zao, kwani taarifa zinaonesha wananchi wengi wanatembea wakiwa wanaumwa, wengi wao wakiwa hawajijui.
Mkurugenzi Huduma Shirikishi za Tiba wa Hospitali ya Taifa Muhimbili (MNH), Dk Praxeta Ogweyo, alisema sampuli nyingi wanazopokea hospitalini hapo kwa uchunguzi nchi nzima kwa wanawake ni kuwa na saratani ya shingo ya kizazi ikifuatiwa na saratani ya matiti, mirija ya uzazi na tumbo la kizazi.


