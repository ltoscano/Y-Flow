Mbinu za ushindi za mwana wa Jomo
Mar 08, 2013

“UNAWAONA wale walio kwenye meza ile?” Aliniuliza sahibu yangu aliyekuwa amekaa ubavuni mwangu. Yeye ni mmoja wa washauri wakuu wa Uhuru Kenyatta, kiongozi wa chama cha The National Alliance (TNA) cha Kenya na mgombea urais kwa tiketi ya Muungano wa Jubilee Alliance.
Niliitupia jicho hiyo meza na kuwaona Wakenya kama wanne au watano hivi. Walikuwa vijana kila mmoja akiwa na umri usiopindukia miaka 50.
“Ukijumlisha utajiri wao utapata kama shilingi bilioni 15 hivi kama si zaidi,” aliongeza kunambia. Kumbe walikuwa miongoni mwa waliosaidia kuigharimia kampeni ya Uhuru ya kuuwania urais wa Kenya. Uhuru ni mtoto wa mzee Jomo Kenyatta, rais wa kwanza wa Jamhuri ya Kenya.
Ilikuwa usiku wa manane Jumamosi iliyopita na tulikuwa kwenye hafla katika klabu moja maarufu jijini Nairobi tulikoalikwa na mmoja wa hao wafadhili wa Uhuru. Hafla hiyo ilikuwa ni ya kusherehekea kumalizika kwa kampeni za Muungano wa Jubilee.
Vigogo vya TNA, chama chake Uhuru, walihudhuria akiwemo Ferdinand Waititu, mwanasiasa mwenye sifa ya kuwa na machachari na aliyepigania ugavana wa Nairobi. 
Waititu, ambaye huenda akashindwa kuunyakua ugavana, alikuwa hoi kwa uchovu. Alikuja baada ya kumalizika mkutano wa mwisho wa hadhara wa kampeni ya Jubilee uliofanyika jijini Nairobi.

Waititu alikuwa mmoja wa waandaaji wakuu wa mkutano huo uliothibitisha jinsi Muungano wa Jubilee ulivyokuwa umejiandaa.
Hadi sasa gazeti hili la Raia Mwema linapoingia mitamboni bado mshindi wa uchaguzi wa urais wa Kenya hajulikani rasmi. Hata hivyo, matokeo yasio rasmi yanaonyesha kuwa Uhuru ndiye mwenye kuongoza akifuatiwa na Raila Odinga, kiongozi wa Orange Democratic Movement (ODM) na wa Muungano wa CORD.
Uhuru amefanya kazi kubwa sana kufika hapa alipofika. Leo yeye siye tena yule kijana aliyelazimishwa kujitosa katika siasa na kuwa chini ya kivuli cha rais mstaafu Daniel arap Moi.
Wala Uhuru huyu si tena mwanasiasa mwanagenzi aliyekuwa na haya na aliyekuwa hajui kufungua mdomo kuhutubia umati wa watu. Kweli Uhuru ni mtoto wa Mzee Kenyatta lakini si tena mtoto wa Mzee. Yeye mwenyewe sasa ndiye Mzee.
Mpinzani wake mkubwa Raila ni mtoto wa mzee Oginga Odinga aliyekuwa makamu wa rais wa kwanza wa Kenya chini ya Kenyatta na baadaye akawa mkuu wa upinzani.
Hivyo, wagombea wakuu wa urais wa Kenya wote ni ‘watoto wa watu.’ Wamezaliwa katika ulwa na katika familia za kisiasa. Bila ya shaka kuna kuzidiana na kwa hili Uhuru amemzidi Raila lakini wote wawili ni matajiri na wanahusika na biashara kubwakubwa.
Kuna dhana kwamba Raila ni mjamaa lakini hiyo ni dhana tu. Anamiliki makampuni makubwa makubwa au ana hisa katika makampuni hayo na amewahi kukumbwa na kashfa za ufisadi.
Labda anafikiriwa kuwa mjamaa zaidi kwa vile yeye ni mtoto wa Oginga Odinga, aliyekuwa mjamaa, au labda kwa sababu alisomea uhandisi Ujerumani ya Mashariki.
Mpinzani wake Uhuru alisomea siasa na uchumi Marekani kwenye chuo cha Amherst ambako mmoja wa waalimu wake alikuwa Abdulrahman Babu, waziri wa zamani wa Tanzania aliyekuwa akifuata itikadi za Kimarx.
Uhuru alizoeana sana na Babu na akipenda kumtembelea mwalimu wake nyumbani kwake ili ale pilau na chapati alizokuwa akizitamani Marekani.
Kiitikadi hakuna tofauti kubwa za kimsingi kati ya siasa na sera za Raila na Uhuru. Hayo yalionekana wazi wakati wa midahalo miwili ya wagombea urais iliyofanywa kabla ya uchaguzi.
Midahalo hilo pia ilidhihirisha mengine yaliyomponza Raila na kumjenga Uhuru. Raila akionekana kama akibaniabania mambo, akisitasita na kwamba hakua mkweli. Uhuru, kwa upande mwingine, akionekana kuwa ni mwanasiasa anayejiamini na aliyekuwa akijua anasema nini.
Uhuru alizivaa siasa bila ya kutaka. Moi ndiye aliyemshawishi ajitumbukize katika siasa. Mamake, Mama Ngina, na jamaa zake wengine walikuwa mwanzo wakimzuiazuia halafu mwishowe wakamruhusu awe mwanasiasa.
Mwanzoni mwanzoni Uhuru akionekana kama anaziogopa siasa lakini katika kipindi cha miaka mitano tangu umalizike uchaguzi uliopita mwana huyu wa Jomo amepevuka. Amethibitisha kwamba anacho kipaji cha kuongoza.
Sidhani kama ni bahati nasibu iliyomfanya awe hivyo; naamini amezicheza vizuri karata zake au amezicheza kama alivyoambiwa azicheze na washauri wake.
Kama miezi minane hivi iliyopita mbunge mmoja wa bunge lililopita akimlinganisha Uhuru na kiongozi mwingine wa kisiasa wa Kenya aliniambia: “Uhuru amebadilika. Anatimiza ahadi. Akisema atafanya kitu basi hufanya.”


