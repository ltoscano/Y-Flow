
Kesi dhidi ya mshukiwa wa ugaidi yaahirishwa
KESI inayoendelea New York ya mfanyabiashara wa Saudia anayehusishwa na mashambulizi ya bomu ya kundi la Al Qaeda yaliyofanyika katika balozi za Amerika, Afrika Mashariki, iliahirishwa jana kufuatia kifo cha mshtakiwa mwenzake raia wa Libya.
Khalid al-Fawwaz sasa ataanza kesi Januari 20 kuhusiana na mashambulizi katika balozi za Amerika nchini Kenya na Tanzania ambapo watu 224 waliuawa na zaidi ya 5,000 kujeruhiwa.
Jaji Lewis Kaplan aliahirisha kuanza kwa kesi hiyo ambayo awali ilikuwa imepangiwa kuanza Januari 12, katika kipindi kifupi ambacho Fawwaz aliamua kutohudhuria.
Mshtakiwa mwenzake Abu Anas al-Libi, ambaye alinaswa na wanajeshi wa Amerika Libya, mnamo Oktoba 2013, alifariki katika hospitali ya New York Ijumaa. Amekuwa akiugua ugonjwa wa Hepatitis C na kansa ya maini.
Na AFP 


