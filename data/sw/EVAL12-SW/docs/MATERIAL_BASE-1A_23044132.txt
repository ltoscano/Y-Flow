
COASTAL UNION KWAHERI VPL
Dar es Salaam. Timu ya Coastal Union imeshuka rasmi daraja baada ya kufungwa mabao 2-1 na Stand United kwenye Uwanja wa Kambarage, Shinyanga.
Mabao ya Elius Maguli yalitosha kuwapa mkono wa kwaheri Wagosi wa Kaya.
Nayo JKT Ruvu ilizidi kufufua matumaini ya kubaki Ligi Kuu baada ya kuifunga Ndanda mabao 2- 0 kwa mabao ya dakika ya 8 na 46 ya Abdulrahaman Mussa kwenye Uwanja wa Mabatini, Mlandizi mkoani Pwani.
Mtibwa Sugar ilitoka sare ya bao 1 - 1 dhidi ya Mgambo JKT kwa mabao ya Shiza Kichuya (Mtibwa), dakika ya 63 na lile la Mgambo likisawazisha naye Abuu Daudi, dakika 75.
Simba inashuka uwanjani leo kucheza na Mwadui ya Shinyanga kwenye Uwanja wa Taifa Dra es Salaam na endapo itapoteza mchezo huo au kutoka sare basi mahasimu wao Yanga watakuwa tayari ni mabingwa wa Ligi Kuu Bara msimu huu.
Yanga inaongoza Ligi Kuu ikiwa na pointi 68 ikifuatiwa na Simba yenye pointi 58 wakati Azam iliyopokwa pointi wiki hii inashika nafasi ya tatu ikiwa na pointi 57.
Kimahesabu, Simba ikishinda michezo yake minne iliyobaki na Yanga ikapoteza michezo yake mitatu iliyobaki, basi Wekundu wa Msimbazi watakuwa mabingwa wa ligi msimu huu kwa kufikisha pointi 70, ingawa jambo hilo ni gumu kutokana na watani wa mabao ambao unaisaidia zaidi Yanga.
Yanga inahitaji pointi tatu pekee kujitangazia ubingwa na imebakiza michezo dhidi ya Mbeya City, Ndanda na Majimaji na kulingana na kiwango ilichonacho ni ngumu kupoteza michezo mitatu hata kama inacheza ugenini.
Hivyo, Simba ikipoteza mchezo wa leo dhidi ya Mwadui itawapa mahasimu wao, Yanga ubingwa bila jasho la kulazimika kucheza michezo yao mitatu iliyobaki.


