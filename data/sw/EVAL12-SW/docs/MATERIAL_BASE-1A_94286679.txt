
Shimanzi FC na Salim Video zatoano kijasho
SHIMANZI FC ilifuzu kwa nusu fainali ya Mvita Super Cup baada ya kuilaza Salim Video FC kwa mabao 8-7 ya mipigo ya penalti kwenye mechi ya robo fainali iliyofanyika uwanja wa Kaunti ya Mombasa, Jumatano. 
Katika mechi hiyo ya mashindano yanayodhaminiwa na Hazina ya Maendeleo ya Bunge (CDF) ya Mvita, timu hizo zilitoka sare ya kutofungana na mshindi kupatikana kutokana na mipigo ya penalti.
Shimanzi ilifunga mikwaju yake kupitia kwa alo Ismail, James Nyundo, Raphael Okello, Benjamin Karanja, Peter Osedo, Dante Onyango, David Shikanda na Billy Okello hali Kenti Wandera akapoteza.
Kwa upande wa Salim Video FC, waliofunga walikuwa Mohamed Bilal, Evans Okumu, Abdalla Salim, Kassim Mohamed, Kibwana Mohamed, Mansour Hussein na Ali Dola hali waliopoteza walikuwa Ali Wiza na Mzamil Mohamed.
Nayo Mombasa Maize Millers iliyopigiwa upatu wa kushinda mashindano hayo, iliendelea kuwatesa wapinzani wao walipoitandika Black Dragon mabao 3-1 kwenye mechi nyingine ya robo fainali.
Salim Abubakar aliifungia Maize Millers mabao mawili hali bao lingine likatingwa nyavuni na Khalid Jumaan.
Black Dragon ilifanikiwa kupata bao la kufuta machozi ambalo lilifungwa na Fred Armando.
Mombasa Maize Millers inakutana na Shimanzi kwenye mechi ya nusu fainai hivi leo hali jana, Action Boys ilikuwa inapambana na Gulshan Youth kwenye kipute cha nusu fainali nyingine.
Mechi ya kutafuta mshindi wa tatu itachezwa kesho Jumamosi na fainali itafanyika Jumapili.
Na ABDULRAHMAN SHERIFF


