
Jamii yashauriwa kuenzi mila, utamaduni

Imeandikwa na Veronica Mheta, Monduli

Imechapishwa: 27 Septemba 2016 JAMII imeshauriwa kuendelea kuenzi mila na desturi zinazodumisha umoja kwa kuhakikisha inawalea vijana kwenye maadili mema na kuthamini mchango wa mila katika maisha yao.

Ushauri huo ulitolewa jana wilayani Monduli na mzee wa mila jamii ya Maasai, Noah Lulunge kwenye kata ya Moita wakati akisimamia sherehe za mila ya jamii hiyo ya kukaribisha rika la Morani Korianga kuwa rika la wazee kwa mujibu wa mila zao. 
Alisema mfumo wa rika kwa mila za Maasai umesaidia vijana kujitambua na pia kutambuana wao kama jamii na kila wakati kujua taarifa za kila mmoja wao na mahali alipo.
Alisema rika hilo linahusisha vijana wa kata nzima ya Moita ambao wanakua katika mfumo moja, lakini wakiishi maeneo mbalimbali mkoani Arusha lakini wamekusanyika kwa ajili ya sherehe hiyo maalumu na muhimu kwao.
Aidha, katika sherehe hiyo vijana hao ambao wote wanashiriki wamekwisha oa, huhudhuria na wake zao na hufanyika tendo kwa wake zao kuwavua mkanda na sime kama ishara ya kuonesha kuwa wao sasa wamekua na wameingia rika lingine.
Akizungumza na vijana hao, Bruno Joseph alisema umuhimu wa sherehe hiyo kwao ni kuwatambulisha rasmi kwamba sasa wanapaswa kuwa na busara zaidi kutokana na kuwa na familia, hivyo wanategemewa zaidi kwa ushauri katika familia.
“Wakati tunakua vijana (Morani) tunakabidhiwa sime, fimbo na kuvishwa mkanda maalumu ambapo vitu hivyo maana yake sisi ndio vijana wategemewa katika vita yoyote, lakini sasa tumevuka rika hilo ambalo kuna vijana wanaitwa Nyangulo ndio wataingia hapo tulipotoka na ndio maana tumevuliwa mkanda na sime na kama tukivaa ni urembo tu,” alisema.
Alifafanua kuwa zaidi ya vijana 600 walioshiriki katika sherehe hiyo, nusu yao ni wasomi wa vyuo vikuu, lakini kutokana na msingi mzuri wa mila ndio maana wote wamerejea kijijini kushiriki na pia hutumika kutoa elimu za kimaendeleo.
Akizungumzia elimu, alisema hivi sasa katika jamii hiyo kuna mwamko mkubwa wa elimu, lakini bado haujaathiri mila zao za msingi na ndio maana zinaendelea kufanyika.
Katika sherehe hizo muhimu kwa rika la vijana zinazofanyika kila baada ya miaka saba, pia zilihudhuriwa na viongozi mbalimbali wa kiserikali wa ngazi ya kata husika na nyingine jirani.


