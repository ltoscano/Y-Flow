
Kufikiri serikali tatu si uhaini Aug 31, 2013

MWAKA 1962 Mwalimu Julius Nyerere aliandika kijitabu kidogo kinachoitwa ‘ TUJISAHIHISHE’.
Mwalimu, hata wakati huo, alionyesha ujasiri wa kutaka, kama viongozi, kuwa na ujasiri wa kuyatambua mapungufu ya kiuongozi na kuyafanyia kazi kwa kuyasahihisha.
Na Mwalimu Nyerere hakuwa malaika. Katika miaka yake ya mwisho kabla ya kifo chako, naye alikiri hadharani kuwa, katika uongozi wake kuna makosa yalifanyika. Na hata yeye mwenyewe kuna mahali pia amekosea.
Na wanadamu hatupaswi kuishi kwa mazoea. Tuwe na ujasiri wa kufanya mabadiliko ya kimsingi pale yanapohitajika kulingana na wakati husika.
Moja ya makosa ya Mwalimu, kwa mtazamao wangu, ni pale alipobainisha kuwa muungano wa serikali mbili ni sera ya Chama Cha Mapinduzi. 

Haiyumkini suala la Muungano likawa ni sera ya chama. Hoja ya uwepo wa Muungano wa Afro Shiraz na TANU daima yaweza kuwa ni sera ya Chama cha Mapinduzi, lakini suala la muundo wa muungano wa nchi mbili linapaswa kuwa ni jambo la kitaifa.
Ndio maana, mjadala wa muundo wa Muungano wetu haupaswi kuwa ni jambo la chama cha siasa. Ni suala la kitaifa kwa kuangalia leo, kesho na keshokutwa.
Hivyo, kujadili Muungano na kuwa na mawazo tofauti na msimamo wa chama au kikundi cha watu haipaswi kuwa ni sawa na uhaini.
Na tuuone mjadala huu wa muundo wa Muungano wetu kama fursa ya kutuvusha kutoka hapa tulipo na kupiga hatua nyingine kuelekea kwenye ustawi wa nchi.
Nimesoma kwenye magazeti pale Mwenyekiti wa CCM Jakaya Kikwete alipowaambia wana-CCM wenzake kuwa, wajiandae kisaikolojia na ujio wa serikali tatu. Hilo linaonyesga ukomavu na ujasiri wa kiongozi.
Kwamba hata kama kuna kutofautiana kimawazo, lakini lililo la busara ni kujiandaa kisaikolojia kama Wa tanzania wataamua kuwa na serikali tatu.
Mimi naamini katika njia ya Jaji Warioba juu ya uwepo wa muungano wa serikali tatu. Na hapa nitakumbushia tena fikra za wenye hoja kama ya kwangu. Mmojawapo ni Dk. Augustine Mahiga.
Bwana Mahiga anasema kuwa, ingawa serikali tatu zina gharama zake, lakini kisiasa ina manufaa yake kutokana na mijadala ya muda mrefu kuhusiana na muundo wa Muungano.
Balozi Mahiga anazidi kunukuliwa akisema kuwa, iwapo Rasimu ya Katiba mpya itapitishwa na Wa tanzania, ni wazi kwamba Tanzania itakuwa imerekebisha kasoro za Muungano unaotimiza miaka 50 mwakani, kwa njia ya mazungumzo. 
Hakika, njia hii ya Jaji Warioba ni ile ile tuliyokuwa tukihangaika kuifuata huku kukiwa na kero nyingi za njiani. Ni kwa vile njia ilikuwa nyembamba mno; maana alichofanya Jaji Warioba na tume yake ya Katiba ni kuipanua njia hiyo ili hata malori yaweze kupita.
Katiba mpya ina maana pia ya mabadiliko makubwa. Ninachokiona mimi ni hofu ya mabadiliko kwa baadhi yetu. Na kwa wengine ni hofu inayotokana na sababu binafsi zenye kuambatana na kupoteza fursa , na hata nafasi za kimamlaka katika mabadiliko yanayokuja. Hivyo, ni sababu za kibinafsi zaidi na pengine hata kimakundi.
Ni hulka ya mwanadamu pia kuogopa mabadiliko yanapotokea. Hata kwenye nyumba yako tu. Siku ukirudi nyumbani ukakuta mfanyakazi wako wa ndani kapangua fenicha na kuziweka katika utaratibu mpya, basi, utaanza kwanza kuyaogopa mabadiliko yale. Na huenda akili yako isitulie pia. Lakini kidogo kidogo utaanza kuyazoea.
Hili la serikali tatu, kwa historia tu, inabidi tupumue kwa akina Jaji Warioba kuja na ubunifu huu. Maana, imekuwa ni kero sugu iliyoundiwa hata wizara.
Hatuwezi kuendelea na hali hiyo mwaka hadi mwaka.
Maana, hata mimi binafsi, ningeulizwa mwaka 2000 juu ya muundo wa Muungano, basi, chaguo langu la kwanza lilikuwa serikali moja au serikali mbili au serikali tatu kama pendekezo la mwisho.
Lakini, miaka 13 baadae, na kwa kusoma alama za nyakati, ukiniuliza leo swali hilo, jibu langu liko wazi kabisa; nalo ni kuwa, tuwe na serikali tatu; yaani ya Muungano, ya Zanzibar na ya Tanzania Bara (Tanganyika).
Na hii si heshima tu tutakayoipata kimataifa, bali pia itachangia kwa watu wa pande mbili hizi za Muungano kuheshimiana na kushirikiana zaidi.


