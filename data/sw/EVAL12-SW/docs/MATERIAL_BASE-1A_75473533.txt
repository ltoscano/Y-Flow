
Ushiriki wa wananchi katika chaguzi na changamoto zake Jun 02, 2012

HIVI sasa asasi mbalimbali zinafanya juhudi kubwa kutoa elimu ya uraia ili wananchi waweze kushiriki kikamilifu katika chaguzi za Serikali za Mitaa na Uchaguzi Mkuu wa 2010. Juhudi hizi ni nzuri na muhimu; kwani ili tuwe na uchaguzi huru na wa haki, ni lazima wananchi washiriki kikamilifu katika chaguzi hizo.
Lengo la asasi katika kutoa elimu ya uraia, ni kuwawezesha wananchi waweze kufanya maamuzi yanayotokana na ufahamu, na hatimaye wapige kura kwa busara.
Wakati tukiendelea na juhudi hizi, hatuna budi pia kuangalia vikwazo ambavyo vinazuia ushiriki kamilifu katika chaguzi. Umaskini unachangia kwa kiasi kikubwa ushiriki usioridhisha katika chaguzi.
Ikumbukwe kuwa wapiga kura wengi ni maskini na wanaishi vijijini. Wengi wao wanajishughulisha na kilimo ambacho ni duni sana, hakina tija na hakiwezi kuwakwamaua katika umaskini.
Umaskini unaleta vikwazo mbalimbali katika suala zima la ushiriki katika masuala mbalimbali ya siasa. Mojawapo ni kuwa na mtazamo wa kipekee kabisa katika kuyachambua mambo. Mtazamo wa mwanachi ambaye anaishi chini ya dola moja kwa siku ni tofauti kabisa na mtazamo wa mwananchi ambaye anamudu kujipatia mahitaji yake muhimu.
Unapokuwa maskini sana ni vigumu sana kukabiliana na wenye nguvu za fedha.
Umaskini unaweza kukufikisha katika hali ya utumwa; yaani kupokea na kukubali kile wanchoamua wenye nguvu ya fedha.
Mtazamo wa mwananchi maskini ni kutaka ufumbuzi wa tatizo ambalo linamkabili kwa wakati huo. Iwapo ana tatizo la sukari, chakula ama fedha, basi, imani yake itakuwa kwa yule ambaye anatoa ufumbuzi wa haraka wa kumpatia mahitaji hayo. Ni vigumu kwa mwananchi maskini kuwa na mtazamo wa mbali wa kuangalia namna ya ufumbuzi wa matatizo yake ya kushindwa kujipatia mahitaji muhimu.
Inaweza kuwa ni vigumu sana kwa mtu ambaye huna njaa kuelewa mawazo ya mtu mwenye njaa. Kwake yeye anahitaji ufumbuzi wa leo.
Umaskini humfanya mwananchi kushindwa kupata taarifa mbalimbali muhimu ili zimuwezeshe kufanya maamuzi yatokanayo na ufahamu. Wananchi tunaowazungumzia ni hawa walioko vijijini ambao hawafikiwi na magazeti na wala hawana uwezo wa kupata taarifa kwa njia zingine kama vile luninga na machapisho mbalimbali.
Wingi wa kazi na ugumu wa kazi zinazoendana na suluba na harubu pia zinawafanya (na hasa wanawake) kushindwa kupata taarifa hata katika redio – chombo ambacho ndio mkombozi pekee wa wengi.
Ni kweli kuwa wananchi wa Dar es Salaam wanapata habari kwa kiwango kikubwa sana kuliko vijijini. Kukosekana kwa umeme vijijini pia kunachangia kwa kiasi kikubwa kwa wananchi wa vijijini kukosa habari na taarifa muhimu.
Hali hii inawafanya washindwe si tu kushiriki kikamilifu katika chaguzi; bali pia kushindwa kushiriki kikamilifu katika masuala mbalimbali yanayohusu mustakabli wa nchi yetu.
Wanatumia muda mwingi sana katika kilimo ikiwa ni kuanzia kutayarisha mashamba, kulima, kuvuna au usombaji wa mazao na hata kuyafikisha katika soko ni suluba tupu. Shughuli hizi zinawaweka pembezoni na kushindwa kushiriki katika masuala muhimu.
Je tumewahi kujiuliza ni wananchi wangapi wanafuatilia mijadala mizuri inayoendeshwa katika vipindi mbalimbali vya luninga na redio? Ni wananchi wangapi wanasoma makala mbalimbali za uchambuzi katika magazeti? Je haya tunayozungumza kuhusu ufisadi, mikataba mibovu ndio ajenda zao? Au wao ajenda zao ni chumvi, sukari, panadol, maji, maharagwe na ugali?
Umaskini una uhusiano mkubwa na elimu. Maskini wengi hawana elimu au kama wanaelimu basi ni duni sana. Hiyo inaathiri ushiriki wao katika chaguzi. Mtu asiyejua kusoma na kuandika anashiriki vipi kikamilifu katika uchaguzi. Zoezi hili linahitaji kujielimisha kwa kusoma na ushiriki wake unahitaji kusoma na kuandika.
Ripoti ya utafiti wa bajeti ya kaya Tanzania Bara inasema: Robo ya Wa tanzania watu wazima (miaka 15 na kuendelea) hawana elimu. Maeneo ya vijijini, takribani theluthi moja hawajawahi kwenda shule. Kaya ya Dar es Salaam zimeelimika zaidi kuliko kaya za vijijini.
Asilimia 29.5 ya wanawake wazima hawana elimu ukilinganisha na asilimia 16.3 ya wanaume. Wanawake wa vijijini wana viwango chini sana vya elimu. Hii ni changamoto kubwa katika ushiriki kikamilifu wa chaguzi mbalimbali.
Lakini pia kutokana na ugumu wa maisha inakuwa rahisi sana kwa wananchi maskini kudanganyika kwa kupewa matumaini na ahadi zisizotekelezeka au hata kwa kudanganywa kwa vitu vidogo vidogo kama vile pilau, fulana, khanga na kofia.
Jeuri ya masikinikulinda utu wake na heshima yake inakuwa ni ndogo sana.
Maskini huwa hawana uwezo wa kujiunga pamoja na kudai maslahi yao. Wao hujiona ni wanyonge na huamini kuwa kuna mjomba atakuja kuwasaidia.
Hawaamini kuwa wanaweza na wana nguvu za kufanya makubwa. Wanakosa uthubutu.
Hii ni changamoto kubwa hasa ukizingatia kuwa kwa upande mmoja jamii yetu ina watu wenye uwezo mkubwa sana kifedha na kwa upande mwingine kuna wananchi wengi ambao wapo katika ufukara wa kutupa. Wenye pesa ni rahisi sana kwao kupata uongozi kama wanataka kuwa viongozi au kutuchagulia uongozi.
Aidha, ni muhimu pia kuangalia mahusiano kati ya viongozi au watawala (elites) na wananchi wa kawaida. Je wana uhusiano gani? Tunawajibika kuiangalia changamoto hii kwa makini. Uhusianao kati ya watawala na watawaliwa ni ule wa (patronage au clientalism)?
Watawala, kwa kutumia nafasi zao, hujitahidi kujipatia raslimali na mali nyingi. Pia hujitahidi kupata wafuasi waaminifu na ambao ni watiifu kwao.
Wafuasi hawa nao huwa na kazi ya kutafuta wafuasi wengi zaidi kwa ajili ya kumuunga mkono mtawala.
Wafuasi hawa waaminifu huifanya kazi hii kwa kupata upendeleo wa namna fulani kutoka kwa mtawala. Upendeleo huu unaweza kuwa kupata vitu halisi kama chakula au fedha. Wakati mwingine unaweza kuwa ni msaada tu wa kuweza kutatua shida zao mbalimbali.
Kulipa fadhila wafuasi hawa hutakiwa kuwa watiifu na waaminifu kwa mtawala na kumsaidia kutafuta wafuasi wengine zaidi ili ashinde katika chaguzi. Matokeo yake ni mtawala kushindwa kumudu mahitaji ya wafuasi hawa ambao wanazidi kuongezeka kila siku; hivyo hulazmika kujingiiza katika vitendo vya rushwa.
Na hapo inakuja changamoto nyingine ya rushwa katika chaguzi ambapo tuna mtoa rushwa na anayepokea – wote ni kitu kimoja. Wanashirikiana na kukubaliana, na kila mtu anaona anafaidika katika njia mbalimbali. Jamii nayo inachochea rushwa kwa kutia shinikizo kwa mtawala ili awasaidie kutatua shida zao.
Mtawala naye anatumia udhaifu huo kwa kuwataka waamue kama anavyotaka yeye.
Ubia huu ni mbaya sana, kwani si ubia wa kuwa na mawazo, sera mikakati na mipango ambayo mnakubaliana. La hasha. Hii ni sababu mojawapo inayofanya tatizo la rushwa kuendelea kuwa kubwa.
Inakuwa hivyo kwa sababu kama unanufaika na vitendo vya mla rushwa kupitia mtandao huo, basi, kwako si tatizo. Kwa maneno mengine rushwa ni tatizo pale tu inapokuwa hunufaiki na vitendo hivyo vya rushwa.
Ndiyo maana tumewahi kushuhudia watuhumiwa wa rushwa wakipata mapokezi ya kishujaa kutoka katika maeneo fulani nchini, na hasa wanayotoka. Inakuwa hivyo kwani, jamii kwa kuwa karibu na mhusika, nayo inanufaika au inapata upendeleo fulani.
Huo ndio mfumo wa uteja au clientalism au patronage. Elimu ya uraia ni lazima igeuze mahusiano haya kwa njia bora zaidi na zinazowafikia wananchi.
Changamoto nyingine ni kutokuwepo kwa utamaduni wa kushindana na kuibua mawazo mbadala na mapya. Tumekuwa tukiishi kwa mazoea na kufanya kila kitu kwa mazoea, hakuna mawazo mapya.
Hii inatokana na ukweli kuwa kwa miongo mingi sana Tanzania ilikuwa katika mfumo wa chama kimoja. Pia tuliamua kufuata siasa ya Ujamaa na Kujitegemea.
Siasa hii imetuletea mafanikio mengi sana, lakini pia siasa hii imetengeneza jamii ambayo haina tabia ya ushindani.
Siasa hiyo imewafanya Wa tanzania wengi mara nyingi sana kufikiri namna moja na kuwa na mawazo ya namna moja. Haikutupa uhuru wa kufikiri tofauti na kuwa na mawazo tofauti. Inapokuwa mkubwa ana mawazo ya aina Fulani, basi, wengine wote hujikuta nao wanafikiri hivyo hivyo kama anavyofikiri mkubwa.

Mfumo huu wa fikra umewafanya Wa tanzania wengi kutokuwa na utamaduni wa kudadasi na kuhoji juu ya masuala mbalimbali yanayowahusu. Hivyo basi, siasa za ushindani ni changamoto kubwa sana katika jamii ya namna hii.
Upo ugumu mkubwa sana kwa vyama vya upinzani kuaminika na kukubalika katika jamii ambayo kwa muda mrefu sana ilikuwa chini ya mfumo wa chama kimoja; huku ikifuata siasa ya Ujamaa na Kujitegemea ambayo iliua kabisa uhuru wa kuwa na mawazo mbadala na ubunifu wa mtu binafsi kufikiri, kuthubutu na kuchukua maamuzi makubwa.
Hiyo iliwezekana kirahisi kutokana na vyombo vya habari kumilikiwa na serikali na kutumika kama njia ya kufikisha mawazo ya uongozi kwa wananchi. Hali hiyo ilijenga jamii ambayo haina mawazo mbadala.
Ni vizuri kusema kuwa hali hii ilikuwa ni nzuri kwa nchi ambayo imejipatia uhuru muda si mrefu. Na ilituwezesha kujenga utaifa na umoja; kwani vyombo vya habari vilimilikiwa na serikali na kutoa mawazo ya viongozi ambayo yalilenga kujenga taifa moja.
Hiyo ilikuwa ni faida ya siasa hizo, lakini pia imetuletea jamii ambayo haitaki kufikiria sana au kuwa na mawazo mbadala ambayo ndiyo yatatuwezesha kujikwamua na kusogea hatua nyingine.
Licha ya kuwa sasa tupo katika mfumo wa vyama vingi na sasa tunazungumza mambo ya ushindani katika kila sekta, bado utaona mambo mengi tunayoyafanya ni ya kuiga, na kwa kweli yanafanana sana. Hii ni moja ya athari ya mfumo ambao kila kitu kilidhibitiwa na dola na wananchi kulishwa taarifa ambazo watawala walitaka wale.
Matokeo ya hali hiyo ni kuwa na jamii ambayo haina ubunifu, haina ushindani na ambayo haiko tayari kuthubutu kutenda tofauti. Hii haina maana kuwa Siasa ya Ujamaa ilikuwa ni mbaya, la hasha. Zipo faida nyingi sana, lakini kama tunajifunza kufikiria tofauti ni lazima pia tuangalie upande wa pili na tuone mapungufu yake na tuweze kujifunza kutokana na mapungufu hayo.
Wakati tunaingia katika mfumo wa vyama vingi mkazo mkubwa uliwekwa katika kueleza matatizo yanayoweza kuletwa na mfumo huo. Kulikuwa na propaganda kubwa kuwa mfumo wa vyama vingi unaweza kuleta vita vya wenyewe kwa wenyewe, utaleta ukabila na udini.
Tuliangalia mifano mibaya tu toka katika nchi ambazo hazikufanya vizuri katika kipindi cha mpito cha kuingia katika mfumo wa vyama vingi. Wananchi wengi walijazwa fikra kuwa upinzani ni ugomvi, vita, ukabila n.k. Hakukuwa na msisitizo wa kueleza faida za vyama vingi.
Viongozi wengi walijikita katika kutoa tahadhari juu ya mfumo huu. Halikuwa jambo baya kwani hizo zilikuwa ni hatari zinazoweza kulikumba taifa. Lakini, pia tulitakiwa kuweka mkazo katika upande wa pili wa faida za mfumo wa vyama vingi. Hii ingetusaidia kuwa na mtazamo chanya juu ya mfumo wa vyama vingi.
Vyama vya upinzani limekuwa ni neno chafu, na si ajabu kusikia mtu akisema mwenzake kwa kumwambia “wewe tunakujua ni mpinzani tu”. Hiyo inaonyesha mtazamo hasi juu ya upinzani ambao bado unaendelea kuathiri vyama vya upinzani.
Mmoja wa viongozi wachache waliojaribu kutupa upande mwingine wa Shilingi ni marehemu Mwalimu Nyerere ambaye alieleza faida za mfumo wa vyama vingi.
Alisema kuwa; chama kimoja huwa na tabia ya kulala usingizi na kwamba dawa pekee ya kukifanya CCM kiwe makini, ni kuingia katika mfumo wa vyama vingi. 
Lakini bado wananchi wengi wanaonyesha kukosa imani na vyama vya upinzani.
Matokeo ya chaguzi yanathibitisha hilo. Makala tofauti inahitajika kueleza sababu za wananchi kuendelea kukosa imani na vyama vya upinzani.
Hata hivyo, yatosha kusema hapa kwamba zipo sababu ndani ya vyama vyenyewe na zipo sababu za mfumo, sheria, kanuni na taratibu.
Tume ya Nayalali ilitoa mapendekezo mengi mazuri. Pamoja na mapendekezo mengine ilishauri kuandikwa kwa Katiba mpya na kuondoa sheria zote za kikandamizaji. Kwa mfano, sheria ya magazeti n.k.
Ilishauri kuandikwa kwa Katiba mpya ambayo itakidhi mazingira mapya ya kisiasa. Ilitoa mpaka ratiba ya namna zoezi hilo litakavyofanyika. Tume ilipendekeza elimu ya uraia itolewe kwa nguvu sana ili kuwaelemisha wananchi juu ya mfumo wa vyama vingi na wajibu na haki zao ili, kwa hiari yao, waweze kujiunga katika vyama na asasi mbalimbali kupigania maslahi yao na kujileta maendeleo vijijini. Sina hakika iwapo hili lilifanyika kwa kiwango cha kuridhisha.
Elimu ya upigaji kura ni muhimu izingatie welewa, sura na mtazamo wa jamii yetu kwa kuangalia historia yetu na changamoto zinazotukabili. Dhumuni liwe ni kuwajengea uwezo wananchi walio wengi kusikiliza, kutafuta taarifa na habari, kuuliza maswali, kuhoji, kutafakari, kuchuja na hatimaye kuchagua viongozi bora na si bora viongozi.


