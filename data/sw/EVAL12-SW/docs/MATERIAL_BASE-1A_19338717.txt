Bei ya petrol yashuka
Jun 06, 2013

MAMLAKA ya Udhibiti wa Huduma za Nishati na Maji (EWURA) imetangaza bei kikomo za bidhaa za mafuta ya petroli nchini, zitakazoanza kutumika Jumatano ya Juni 5, 2013.
Taarifa ya EWURA iliyotolewa kwa vyombo vya habari jana na kusainiwa na Ofisa Uhusiano wa Mamlaka hiyo, Tatus Kiguo, inasema bei za jumla na rejareja kwa mafuta ya aina zote, zimepungua ikilinganishwa na bei kikomo zilizopita zilizotangazwa Mei Mosi, mwaka huu.
Katika bei kikumo hizo za sasa, bei za rejareja kwa mafuta ya petroli zimepungua kwa Sh 16.00 kwa lita, sawa na asilimia 0.76 wakati bei ya mafuta ya dizeli imepungua kwa Sh 42.00 kwa lita, sawa na asilimia 2.16. Bei ya mafuta ya taa imepungua kwa Sh 72.00 kwa lita, sawa na asilimia 3.50 kwa lita.
Kwa mujibu wa taarifa hiyo, bei ya rejareja kwa lita moja katika vituo vya mafuta kuanzia Mei 5, mwaka huu, kwa jiji la Dar es Salaam itakuwa ni petroli Sh 2,057, dizeli Sh 1,892 na mafuta ya taa Sh 1,951. 
“Kwa kulinganisha matoleo haya mawili, bei za jumla zimebadilika kama ifuatavyo:- Bei za petroli, dizeli na mafuta ya taa zimepungua kwa Sh 15.78 kwa lita, sawa na asilimia 0.79; Sh 41.71 kwa lita, sawa na asilimia 2.24 na Sh 72.16 kwa lita, sawa na asilimia 3.70 sawia…mabadiliko haya ya bei yametokana na mabadiliko ya bei za mafuta katika soko la dunia,” inasema taarifa hiyo ya kaguo.
Taarifa hiyo imesisitiza: “Wanunuzi wanashauriwa kuhakikisha kuwa wanapata stakabadhi ya malipo inayoonyesha jina la kituo, tarehe, aina ya mafuta yaliyonunuliwa na bei kwa lita. Stakabadhi hiyo ya malipo itatumika kama kidhibiti cha mnunuzi wa mafuta endapo kutajitokeza malalamiko ya ama kuuziwa mafuta kwa bei ya juu kuliko bei kikomo au endapo atauziwa mafuta yenye kiwango cha ubora kisichofaa.”


