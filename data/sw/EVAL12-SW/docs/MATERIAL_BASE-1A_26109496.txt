
IEBC yatoa lalama
UKOSEFU wa rasilmali za kutosha umetajwa kama changamoto katika shughuli ya kuwasajili wapigakura katika maeneo ya mashinani huku tume ya kusimamia uchaguzi nchini IEBC ikiendelea usajili wa wapigakura nchini. 
Haya yanajiri baada ya muungano wa Cord kuilaumu tume ya IEBC kwa kuendeleza usajili wa wapiga kura kwa njia ya siri.
Afisa mshirikishi wa kusimamia uchaguzi katika eneo bunge la Kacheliba Bw Nobert Kimtai amefichua kuwa tume ya IEBC haina raslimali za kutosha katika zoezi la kuwasajili wapigakura haswa katika maeneo ya mashinani ambapo lalama inakabiliwa na changamoto nyingi za usafiri.
Akizungumza na Taifa leo katika eneo la Losem lililoko katika wadi ya Kapchok baada yakuzindua zoezi la kuwasajili wapigakura katika eneo hilo, afisa huyo alisema kuwa ukosefu wa maafisa wa kutosha na changamoto za usafiri zinaathiri pakubwa shughuli hiyo.
“Ni maafisa wachache tu ambao kwa sasa wanafanya kazi ya kuwasajili wapigakura,”alisema.
Kimtai alitoa wito kwa serikali kufadhili tume hiyo ili kufanikisha zoezi hilo hasa maeneo ya mashinani.
“Kuna watu wengi sana ambao hawajajisajili kupiga kura na ni vyema waweze kujisajili ili waweze kushiriki katika shughuli ya kupiga kura wakati utakapowadia,”alisema.
Na OSCAR KAKAI


