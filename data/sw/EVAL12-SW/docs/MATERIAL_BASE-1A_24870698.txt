
Serikali yatoa wito kwa raia kuwa makini kuhusu nyama
Na KENYA NEWS AGENCY WAZIRI wa Kilimo, Bw Felix Koskei, amewahimiza Wakenya wawe wakila nyama kutoka kwa maeneo yaliyoidhinishwa pekee ili kuepuka kuambukizwa maradhi.
Alisema nyama inayouzwa katika maeneo kama hayo huwa imekaguliwa, na haina madhara.
"Nyama yote inayouzwa katika maeneo yaliyoidhinishwa na kupewa leseni huwa imekaguliwa. Kwa hivyo nawahimiza mnunue kutoka maeneo hayo," akasema.
Ikiwa kwa sababu yoyote ni lazima uchinje mnyama nje ya vichinjio vilivyoidhinishwa, basi kwa usalama wako, hakikisha mnyama huyo amekaguliwa na afisa aliyefuzu katika kazi hiyo," akasema kwenye hotuba iliyosomwa kwa niaba yake na Katibu anayehusika na ufugaji, Dkt Khadijah Kasachoon mjini Athi River. 


