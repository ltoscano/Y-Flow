
'Kilimo bora muhimu Tanzania ya viwanda'

Imeandikwa na Arnold Swai, Moshi

Imechapishwa: 22 Septemba 2016

SHIRIKA la Viwango Nchini (TBS), limesema ili taifa liweze kunufaika na Mpango wa Rais John Magufuli wa Tanzania ya Viwanda, ni lazima wakulima wajikite katika kilimo hai kinachozingatia ubora wa viwango, hali itakayoleta tija na kuimarisha uchumi.

Taarifa hiyo imetolewa jana na Kaimu Mkurugenzi wa TBS, Egid Mubofu, wakati akifungua mafunzo kwa wakulima wa kahawa na maua, yaliyofanyika katika ukumbi wa ofisi za Mkuu wa Mkoa wa Kilimanjaro.
Mafunzo hayo yaliandaliwa kwa ushirikiano wa Shirika la Mazingira la Umoja wa Mataifa (UNEP), Shirika linalosimamia Viwango vya Kilimo katika nchi za Afrika Mashariki na Chuo Kikuu cha Ardhi.
Mubofu alisema, lengo la mafunzo hayo ni kuona namna gani TBS inaweza kusaidia wadau wake, hususan wakulima wa kahawa na maua, ili kulima kilimo kinachozingatia viwango, kwa lengo la kuinua uzalishaji na kuboresha biashara hatimaye kuinua uchumi wa nchi. 
Alisema, dhana nzima ya nchi ya viwanda haitawezekana kama uzalishaji wenye tija utaachwa nyuma, ambapo aliwahimiza wakulima kuwa na uzalishaji endelevu unaozingatia ubora wa viwango na unaolinda mazingira.
Mubofu alisema endapo wakulima watajikita katika kilimo hai kinachozingatia ubora wa viwango na utunzaji bora wa mazingira, utasaidia kuongeza uzalishaji wa malighafi katika viwanda vinavyozungumziwa hapa nchini, hali itakayochochea ukuaji wa viwanda vingi.
Mratibu wa Shirika la Mazingira la Umoja wa Mataifa (UNEP) hapa nchini, Macklara Makenya, alisema mafunzo hayo pia yamelenga kuwajengea uwezo wakulima wa kahawa na maua, kuona umuhimu wa uzalishaji wa kilimo endelevu na chenye tija kinacholinda mazingira.
Mshiriki wa mafunzo hayo, ambaye ni mkulima wa kahawa kutoka Chama cha Msingi Mwika Kinyamvua, Izrael Kombe, alisema tangu ameanza kulima kilimo hai kinachozingatia ubora wa viwango, uzalishaji umeongezeka na amepata bei nzuri sokoni kutokana na ubora wa zao lake.


