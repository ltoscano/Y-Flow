Fao la kujitoa latawala mkutano wa wadau NSSF
Feb 21, 2013

KATI ya mambo ambayo Mbunge wa Jimbo la Kisarawe, Suleiman Jafo, atajivunia katika maisha yake ya kisiasa ni mafanikio makubwa ya hoja yake binafsi kuhusu fao la kujitoa kwa wanachama wa Mifuko ya Hifadhi ya Jamii nchini.

Mbunge huyo kijana aliwasilisha hoja hiyo bungeni mwaka jana na baada ya majadiliano makali ndani na nje ya Bunge serikali ilibariki hoja hiyo kwa kupitisha waraka maalumu kwa Mifuko ya Hifadhi Jamii ambayo haikuwa na fao la kujitoa kuongeza fao hilo.

Pamoja na hatua hiyo ya serikali na mafaniko ya kisiasa ya Jafo lakini hoja hiyo imeendelea kupata upinzani mkali kutoka kwa wanasiasa,viongozi na wataalamu wa Mifuko ya Hifadhi ya Jamii nchini.

Hoja hiyo ya fao la kujitoa ilikuwa msingi wa majadiliano makubwa baina washiriki wa mkutano wa tatu wa wadau wa Mfuko wa Hifadhi ya Jamii (NSSF) uliomalizika mjini Arusha wiki iliyopita.

Katika mkutano huo hoja iliendelea kuwa shina la mjadala mzito huku wachangiaji tofauti wakipinga hatua ya serikali kuruhusu wa fao hilo la kujitoa.

Miongoni mwa walioshiriki katika majadiliano hayo ni Mbunge wa Jimbo la Kigoma Kaskazini, Zitto Kabwe (CHADEMA) ambaye alibainisha hatua ya serikali kukubali kirahisi ililenga kupata mafaniko rahisi ya kisiasa.

Hata hivyo, wakati hoja hiyo ikipata upinzani kutoka kwa wadau Mbunge Jafo aliibua hoja nyingine kuwa iwapo Mifuko ya Hifadhi ya Jamii inaona kuwa fao la kujitoa litaleta athari kwa mifuko siku za baadaye basi mifuko yote nchini ianzishe fao la kukosa ajira (unemployment benefit).

“Msingi wa hoja yangu ya awali ulikuwa ni jinsi wafanyakazi wanavyoteseka pale ajira zao katika makampuni wanayotumikia inapokoma, kwa kweli wengi wanashindwa kujikimu kimaisha na familia zao,”alisema Jafo.

“Lengo langu kuja na hoja hiyo ilikuwa ni kuwatetea wafanyakazi masikini wa Kitanzania ambao walikuwa na wanakandamizwa na mfumo hasa wale wanaofanya kazi katika sekta binafsi,”alieleza Mbunge huyo.

Alisema kwa sheria za awali mfanyakazi alitakiwa kuchangia kwa miezi 180 ambao ni wastani wa miaka 15 ndipo afikie daraja la kulipwa mafao yake ya uzeeni ambayo ni wastani wa miaka 55.

“Lakini kuna wafanyakazi ambao wanafanya kazi kwenye sekta kama madini ambako mazingira ya kazi zao ni magumu sana, akifukuzwa kazi inakuwa vigumu kuweza kupata ajira nyingine kwa haraka hivyo wakati ule ambao ajira yake imekoma anakuwa katika mazingira magumu na familia yake,”alisema.

Alisema ni ukweli kuwa kunaweza kuwa athari katika mafao wachangiaji wanapojitoa ila “muarobaini” wa tatizo hilo ni Mifuko ya Hifadhi ya Jamii nchini kuanzisha fao la kukosa ajira ili wanachama waweze kujikimu pindi ajira zao zinapokoma katika makampuni wanayofanyia kazi.

“Kama kiongozi nayafahamu sana mazingira ya wafanyakazi wa Kitanzania. Unapozuia mtu mwenye miaka 30 asilipwe mafao yake hadi asubiri kufikisha miaka 55 hiyo maana yake ni kujaribu kumyima haki yake ya kuishi,”alisema Jafo.

Awali katika mada yake Zitto pamoja na kupinga fao la kujitoa, alieleza kuwa kuna haja pia ya kukubaliana na wazo la uanzishwaji wa fao la kukosa ajira.
“Suluhisho la changamoto zilizopo kwenye mfumo wa hifadhi ya jamii nchini ni kuboresha mafao ikiwemo kuongeza fao la kukosa ajira (unemployment benefit) kwa wanachama wanapokuwa wanatafuta kazi nyingine,”alisema Zitto.

Mbunge huyo aliongeza:”Kuboresha fao la elimu ikiwemo kuruhusu wanachama kutumia michango yao kujiongezea elimu, fao la mikopo ya SACCOS za wanachama na fao la kutumia michango kama dhamana ya kupata mikopo ikiwemo mikopo ya kujenga nyumba”.

Alisema hoja hiyo ya fao la kujitoa ilipata mafaniko na waungaji mkono kwa sababu ni dhahiri kuwa serikali haiaminiki, mifuko pia haiaminiki, na kumekuwa na malalamiko makubwa ya wanachama kuhusu uwekezaji wa mifuko na kiwango cha pensheni ambacho wananchi wanalipwa.

“Ninaangalia hesabu za mifuko yote hapa nchini kila mwaka, serikali inadaiwa mno na mifuko hii na hailipi madeni yake katika Mifuko ya Hifadhi ya Jamii …..hivi karibuni iliyokuwa kamati ya POAC ilitoa agizo la jumla kwa mifuko yote ya pensheni nchini kwamba ni marufuku kuipa serikali mikopo bila mikataba kama ilivyo sasa,”alisema.
Aliongeza kuwa katika mradi wa ujenzi wa Chuo Kikuu cha Dodoma pekee, serikali inadaiwa zaidi ya shilingi trilioni 1.2 na mifuko yote nchini na pia mfuko PSPF wanaidai serikali zaidi ya shilingi trilioni tatu kutokana na kulipa mafao kwa watumishi waliostaafu lakini hawakuchangia katika pensheni.


