
Sera ya kupokezana urais haitufai nchini Aug 02, 2012

HIVI karibuni niliandika makala ambayo pamoja na mambo mengine, ilipinga wazo au pendekezo la kutaka Katiba itamke wazi kwamba urais wa Jamhuri ya Muungano wa Tanzania utakuwa wa kupokezana kwa zamu kati ya jamii na maeneo mbalimbali ya Tanzania. Kwa mfano, Katiba itamke kwamba rais akitoka Tanganyika kipindi hiki, kipindi kijacho lazima atoke Zanzibar, au kama rais wa muhula huu ni Muslim, basi rais wa muhula ujao lazima awe Mkristo.

Nilisema wakati huo na nazidi kusisitiza sasa kwamba sera hiyo ni mbaya na ni hatari kwa amani na ustawi wa Tanzania. Licha ya uwezekano wa makundi mengi kuibuka na kudai zamu, sera hiyo ni mbaya na ya hatari kwa sababu zifuatazo:

Kwanza, ni sera inayo wanyang’anya raia wa Tanzania katika ujumla wao madaraka juu ya kiongozi wao. Sera hiyo inahamisha madaraka ya Wa tanzania kwa kiongozi wao, na kuyapeleka kwa jamii iliyomweka madarakani. Jamii hiyo inaweza kuwa ya Wazanzibari, Waislamu, Wakristo au hata Wasukuma. Wa tanzania hawawezi kumhoji au kumwajibisha kiongozi aliyekiuka maadili mpaka kikundi kilichompa madaraka, kikubaliane, na chenyewe ndicho kichukue hatua ya kumwajibisha. Kwa lugha nyingine tunakabidhi uhuru tulioupata kutoka kwa wakoloni, kwa kikundi ndani ya nchi. 

Pili, sera hii ina harufu ya ubaguzi na ubinafsi ndani yake. Wanaozungumzia suala hili wanataja kupokezana urais kati ya Tanganyika na Zanzibar na kati ya Waislamu na Wakristo. Je, wananchi wengine ambao si Waislamu wala Wakristo wanawaweka wapi? Wanataka tuamini kwamba nchi hii ni ya Wakristo na Waislamu peke yao? Au ni mbinu ya kulazimisha Wa tanzania kujiunga na moja ya dini hizo ili wapate sifa ya kuchaguliwa kwenye nafasi ya rais wa nchi? Ieleweke pia kwamba wazo au pendekezo hili linakwenda kinyume cha ibara ya 13 ya Katiba ya Jamhuri ya Muungano ya 1977, inayokataza Mtanzania kubaguliwa kwa aina yoyote.

Tatu, sera hiyo inaliondoa taifa la Tanzania kutoka taifa lisilo na dini na kuwa taifa la dini mbili- Ukristo na Uislamu. Kitendo hicho ni kuvunja msingi mojawapo muhimu sana wa kutenganisha serikali na masuala ya dini. Hatutaki nchi hii iwe na dini isipokuwa raia wake waendelee kama ilivyo sasa, kuwa na uhuru wa kuwa na au kutokuwa na dini yoyote, na pia kuacha dini moja na kujiunga na dini nyingine. Baada ya waasisi kutuwekea msingi mzuri wajibu wetu ni kuondosha mambo yote yenye sura ya udini na siyo kurudisha au kuongeza. 

Nne, pendekezo hili linapingana na ujenzi wa demokrasia nchini. Wa tanzania watanyimwa haki ya kumchagua rais wamtakaye kwa wakati wowote ule kwa sababu ya Katiba kuweka masharti ya kimaeneo au kidini kuwa miongoni mwa sifa za mtu kuchaguliwa kuwa rais. Katika mazingira ya kupeana urais haiwezekani kukawa na demokrasia ya kweli inayotaka kuwepo kwa chaguzi huru na za haki. Aidha, sera hii inapingana na demokrasia kwa sababu kila ifikapo kipindi cha uchaguzi
“mgombea”urais itabidi ateuliwe ama na jamii ya Wakristo, Waislamu au Wazanzibari. Wa tanzania wengine hawatakuwa na kauli.

Haiingii akilini kwamba Wa tanzania walipigania uhuru kutoka kwa wakoloni ili miaka 50 baadaye waukabidhi uhuru huo kwa vikundi ama vya kimaeneo au vya kidini. Aidha, ieleweke kwamba lengo kuu la jumla la madai ya Katiba mpya ni uhuru zaidi kwa Mtanzania. Vivyo hivyo, malengo makuu ya Muungano hata kama hayakuandikwa bayana, ni uhuru zaidi kwa Mtanzania na nguvu na usalama zaidi kwa Tanzania. Kwa hiyo, kitendo chochote kinachompunguzia Mtanzania uhuru katika nchi yake si kitendo cha maendeleo na hakikubaliki.

Najua Wazanzibari wanadai kwamba kwa kuwa wao ni wachache itakuwa ni vigumu kwa Mzanzibari kushinda uchaguzi. Idadi ndogo ya watu si kikwazo kwa Zanzibar kutoa rais wa Jamhuri ya Muungano. Mzanzibari mwenye elimu nzuri, mwadilifu, Mtanzania halisi kwa tabia na vitendo, mwenye uwezo kiuongozi na mwenye sera nzuri, atachaguliwa tu kuongoza Tanzania. Tunataka kujenga mfumo wa kijamii endelevu unaowaunganisha zaidi Wa tanzania kuliko kuwatenganisha katika makundi makundi. Katiba ivunje na kuzuia makundi, badala ya kuyajenga.

Kuna jambo jingine ambalo Wa tanzania wanaweza wasilitilie maanani, nalo ni Serikali ya Zanzibar. Serikali ya Zanzibar iliwekwa kwa makusudi ya kulinda maslahi ya Zanzibar, kutunza utambulisho na utamaduni wake na kuondoa hisia hasi pale rais wa Jamhuri ya Muungano anapokuwa hatoki Zanzibar. Rais wa Jamhuri ya Muungano anaweza akaonekana kushughulika zaidi na upade wa Bara, hii ni kwa sababu Zanzibar kuna serikali kamili na rais wake kwa mujibu wa Mkataba, ndiye msaidizi mkuu wa Rais wa Jamhuri ya Muungano ndani ya Zanzibar.
Shughuli za Muungano kule ni chache tu ingawa ni za muhimu.

Tano, sera ya kupeana urais kwa misingi ya dini au maeneo ina harufu ya udikteta. Rais aliyechaguliwa kwa mtindo huu hatawasikiliza Wa tanzania wengine isipokuwa waliomweka madarakani. Aidha, raia hawatakuwa na kauli na kiongozi huyo mpaka jamii iliyomweka madarakani ichukue hatua vinginevyo hawatakuwa na la kufanya.

Sita, Tanzania itapoteza lengo kuu la waasisi la kujenga taifa lisilo na ubaguzi, unyanyasaji, ukabila, udini na lisilo na ubwana na utwana. Na kwamba kila mara mambo haya yanapojitokeza hatua zinachukuliwa kukemea na kuzuia yasiendelee.

Saba, sera hiyo inapunguza kasi ya maendeleo kwa vile wananchi hutumia muda mwingi kwa mivutano ya nani ashike urais. Hii ni kwa sababu hata ndani ya jamii hizo kuna mivutano ya nani awe rais. Aidha, kuna hatari ya rais aliyechaguliwa kujiona kama mwenye wajibu wa kuridhisha jamii iliyomweka madarakani. Kuruhusu pendekezo hilo ni kutengeneza mazingira ya uwepo wa ajenda za siri. Tunataka nchi iendeshwe kwa misingi ya ukweli na uwazi.

Katika kutetea hoja hii baadhi ya watu wamedai kwamba maadam Zanzibar na Tanganyika zilikuwa ni nchi huru wakati zinaungana, kuna umuhimu ziwe na utaratibu wa kupokezana urais wa Jamhuri ya Muungano. Hoja hii haina msingi.
Jambo la msingi hapa ni kwamba baada ya kuungana na kuunda taifa la Tanzania, raia wa Tanzania wana haki na fursa sawa kwa mambo yote katika Jamhuri ya Muungano.

Nafasi zote za kuteuliwa na za ajira ziko wazi kwa Wa tanzania wote kwa kuzingatia vigezo na masharti. Raia wote wana fursa na haki sawa ya kufanya biashara na kuishi popote katika Jamhuri ya Muungano, ilimradi tu hawavunji sheria. Huu ndiyo usawa tunaouzungumzia. Lakini kufaidika na fursa kunahitaji sifa, ubunifu na kujituma na mambo haya ndio msingi mkubwa wa maendeleo ya binadamu popote duniani.

Mawazo ya kutaka Wazanzibari watengewe idadi fulani ya ajira katika Jamhuri ya Muungano hayafai kwa sababu, kwanza yanachelewesha muunganiko (integration) wa kitaifa, na pili yana chembe chembe za kushusha viwango katika kuajiri.

Hii inatokana na ukweli kwamba nafasi iliyotengwa kwa ajili ya Mzanzibari inabidi ijazwe na Mzanzibari hata kama haijakidhi viwango vinavyohitajika kwa ajira hiyo. Inafaa utaratibu wa kutengewa nafasi za ajira uachwe kwa makundi maalumu kama vile walemavu. Kwa sasa madai ya Zanzibar ni mengi mno na mengine magumu yakitekelezwa Muungano haubaki.

Sababu ya nane ya kuikataa sera hiyo ni kwamba itasababisha kutoweka kwa amani na utulivu katika nchi. Sera ya kupokezana au kugawana madaraka inajenga na kuimarisha makundi ambayo ndani yake huibuka chembe chembe za uhasama na uadui. Yakianzishwa makundi rasmi kikatiba ndani ya taifa ieleweke wazi kwamba makundi hayo hayataweza kupatana hata siku moja. Badala yake, ufa kati yao utazidi kupanuka kadiri siku zinavyosonga mbele. Kwa hiyo mshikamano na utangamano wa kitaifa utatoweka.

Tanzania katika kipindi cha miaka 50 ya uhuru imesifiwa kwa amani, utulivu na mshikamano ukilinganisha na baadhi ya nchi nyingine katika Bara la Afrika.
Hali hiyo haikupatikana kwa urahisi. Waasisi wa taifa hili walipambana na mazingira magumu kama vile kuvunja mfumo wa Nyarubanja huko Kagera, kuondoa uchifu katika mfumo wa serikali, kuondoa vyama vya siasa vya kidini, kunyang’anya makabaila mashamba ya karafuu na mkonge, kutaifisha mali za mabepari, kuanzisha mfumo wa Mahakama wa kitaifa na kutaifisha shule za madhehebu ya dini.

Pamoja na mafanikio yaliyopatikana, matamanio ya baadhi ya watu kutaka kurudi kwenye mfumo wa zamani bado ni makubwa. Baadhi ya mambo haya bado hayajatoweka kabisa katika jamii. Yataendelea kujitokeza na kama viongozi wa sasa hawatakuwa na ujasiri wa wasisi wa taifa hili, mambo haya yatafufuka kwa nguvu na kwa sura tofauti tofauti na kuvuruga amani tunayojidai nayo. Mambo ya udini na ukabila bado yapo na kuyafuta itachukua muda na kwa usimamizi wa uongozi madhubuti usioyumba wala kuyumbishwa katika kusimamia misingi ya taifa.

Mwalimu Julius Nyerere aliwahi kusema kila rais tutakayemchagua atakuwa na kabila na dini, lakini hatutamchagua kwa sababu ya kabila wala dini yake. Ni falsafa ngumu kwa nchi zinazoendelea ambazo wengi wa wananchi wake hawana elimu na ni masikini. Ni wepesi wa kushawishiwa.

Utaifa katika nchi hizi ni kitu kigeni. Watu wengi wanajitambulisha kwa makabila yao na kwa baadhi ya watu sasa dini ndiyo imekuwa kabila jipya la kutajitambulisha nalo. Katika mazingira ya namna hii kujenga utaifa kunahitaji viongozi kuwa na moyo mgumu wa kushinda vishawishi vya kuwaondoa kwenye dira iliyowekwa na waasisi ya kujenga taifa lenye mshikamano na umoja.
Nchi nyingi katika Afrika zimeshindwa kujenga utaifa zimeishia kuwa na makundi ya kikabila au kidini au vyote viwili. Tanzania haina kinga (immunity) kuifanya isikumbwe na maradhi hayo kama viongozi wake hawatasimamia misingi ambayo imesababisha kuwapo kwa chembechembe za utaifa tunaouona sasa. Viongozi wasipojitenga na vishawishi vya ukabila na udini vinavyokuja kwa kasi na kwa sura mbalimbali, amani, utangamano na utulivu Tanzania vitabaki kuwa historia katika kipindi kifupi kijacho.

Tujifunze kutoka kwa majirani zetu na hasa kutoka Afrika Magharibi. Ivory Coast ilikuwa ni nchi ya kutolea mfano kwa amani na utulivu. Lakini maradhi ya ukabila na udini yameitafuna nchi hiyo na sasa amani na utulivu ni bidhaa adimu. Hata hivyo, nafasi ya kuiepusha Tanzania na maradhi hayo bado ipo hasa wakati huu wa kuandika Katiba mpya.

Mwaka 1993 wakati wa G55 niliwasilisha bungeni hoja binafsi ambayo pamoja na mambo mengine, ilitaka kurekebisha muundo wa Muungano ili uendane na hali halisi na kwa kuzingatia matakwa ya walio wengi. Hoja hiyo ingawa ilipita bungeni baadaye ilifanyiwa mizengwe hadi kufutwa mwaka 1994, na wabunge waliosimamia hoja kubebeshwa taswira kama watu wasioutakia mema Muungano.
Fursa hiyo ikapotea.

Leo miaka 19 baadaye yanayotokea nchini kila mtu anayaona. Muungano unatikisika, haueleweki na unakabiliwa na nyufa kubwa ambazo sijui kama zitazibika. Ni wazi hatua zinazochukuliwa sasa ni sawa na kuzinduka kufunga zizi wakati mbuzi wamekwisha toka.

Nikirudi kwenye hoja ya msingi bado nasisitiza rais wa Tanzania achaguliwe kwa kuzingatia uwezo wake, elimu yake, uadilifu wake na uzuri wa sera zake. Uzoefu ni sifa ya nyongeza lakini si lazima sana. Mifano imezagaa ya wanasiasa wenye uzoefu wa miaka mingi wakishindwa kuongoza vizuri wanapopata nafasi. Uwezo binafsi na ubora wa sera ndiyo viwe msingi wa kuamua nani apewe uongozi wa nchi.


