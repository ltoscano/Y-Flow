Miaka 68 UN si haba, safari isonge mbele
Oct 23, 2013

UMOJA wa Mataifa (UN), Alhamisi wiki hii, Oktoba 24, unatimiza miaka 68 tangu kuanzishwa kwake, Oktoba 24, mwaka 1945 na mkusanyiko wa nchi zipatazo 51. Umoja huu wa Mataifa kwa sasa unaunganisha takriban nchi zote duniani, nchi zipatazo 193.
Miaka 68 si haba, ni kipindi kirefu cha kupata uzoefu wa masuala mbalimbali, kuanzia kukabili majanga, mbinu chafu za kuharibu amani ya dunia bila kusahau misaada ya kiutu kwa wenye kuhitaji. Tunatoa pongezi kwa chombo hiki kuendeshwa hadi kufikia umri huo wa miaka 68, ingawa safari ya kufikia hapo imekuwa na kasoro kadhaa.
Mambo mengi yameshuhudiwa katika kipindi hiki cha miaka 68, ambayo kwa ujumla yake yamelenga kuifanya dunia kuwa sehemu salama ya kuishi. Kwa mfano, mbali na kuanzishwa kwa mashirika takriban 15 ya UN sambamba na programu mbalimbali kama za chakula, makazi (UNHABITAT), watoto (UNICEF) na Maendeleo (UNDP), kamati mbalimbali pia zimeundwa.
Kamati kama ile ya kukabili ugaidi, kamati ya kijeshi (Military Staff committee), Kamati ya Operesheni ya Amani (Peacekeeping Operations and Missions) lakini pia tumeshuhudia kuundwa kwa Mahakama kama ile ya Kimataifa dhidi ya Uhalifu katika Yugoslavia (ICTY) na Mahakama ya Kimataifa ya Mauaji ya Rwanda (ICTR), achilia mbali kamati za vikwazo (Sanctions Committees). 

Hata hivyo, pamoja na pongezi zetu hizo bado tunaamini changamoto nyingi na kwa kiasi cha kutosha, UN imekuwa ikizubaa katika kuchangamka dhidi ya majanga mbalimbali duniani. Kwa mfano, haturidhishwi na mwenendo ama juhudi za Kamisheni ya Umoja wa Mataifa dhidi ya Dawa za Kulevya (Commission on Narcotic Drugs – CND).
Kamati hii iliyoanzishwa kwa Azimio la Baraza la Uchumi na Jamii la Umoja wa Mataifa (Economic and Social Council – ECOSOC) mwaka 1946, ili kulisaidia Baraza hilo (ECOSOC) kudhibiti makubaliano ya kimataifa kuhusu dawa za kulevya, bado haijafanya juhudi za kutosha.
Bado nchi mbalimbali duniani zimeendelea kuathiriwa na wimbi la biashara na matumizi ya dawa haramu za kulevya. Licha ya Baraza Kuu la Umoja wa Mataifa (GA) mwaka 1991, kupanua wigo wa kazi za Kamati hii dhidi ya Dawa za Kulevya (CND), bado dunia inashuhudia baadhi ya magwiji wa biashara za dawa za kulevya, wakikita mizizi yao katika tawala za nchi kadhaa duniani. Ni kama vile mtandao wa wauzaji dawa za kulevya ngazi ya dunia umekuwa juu ya taasisi hizi za UN.
Hakuna nguvu kubwa ya pamoja kutoka UN kukabili changamoto hii inayoangamiza nguvu ya nchi moja moja na kisha dunia kwa ujumla wake. Kama ambavyo juhudi kubwa zinafanyika katika kutokomeza ugaidi duniani, tunashauri nguvu kwa kiwango hicho pia zielekezwe katika kukabili wimbi la biashara na matumizi ya dawa za kulevya.


