
Watoa hisia tofauti kwa mchakato wa ‘Okoa Kenya’
VIONGOZI katika kaunti ya Lamu jana walitoa hisia tofauti tofauti kuhusiana na mivutano kati ya Jubilee na Cord inayoletwa na kampeni ya Okoa Kenya, inayoendelezwa na mrengo wa CORD chini ya kinara wake, Raila Odinga. 
Naibu Gavana, Eric Mugo, Mwakilishi wa kina mama, Bi Shakila Abdalla na Mbunge wa Lamu Magharibi, Bw Julius Ndegwa Kariuki, walionekana kutofautiana kuhusiana na mzozano wa kura ya maamuzi unaoendelea humu nchini.
Bw Mugo aliitaka miungano pinzani ya Jubilee na Cord kuheshimu wananchi na kuepuka kuhujumu ugatuzi wakati huu ambapo wanaendelea kukinzana kuhusu kampeni hiyo ya kura ya maamuzi.
Kiongozi huyo wa mrengo wa Amani (UDF), alisema haoni sababu ya baadhi ya viongozi wa Cord na Jubilee kuendelea kurushiana cheche za maneno hadharani badala ya kutumikia Wakenya.
Bw Mugo alisema licha ya kila upande kuonyesha kujali na kujifanya kumtetea mwananchi, ni vyema kila Mkenya kutambua kuwa utata uliopo ni katika harakati za kila mrengo kujizolea umaarufu na uongozi.
“Si vibaya lakini tufanye hivyo kwa kuheshimu ugatuzi na kuepuka kumchanganya mwananchi wa kawaida,” akasema Bw Mugo.
Na KALUME KAZUNGU


