
BARUA Kusubiri barabara miaka 100 ni kichekesho
Mhariri, Nimeshtushwa na taarifa kuwa sisi wakazi wa Dodoma tutalazimika kusubiri kwa miaka 100 kupata barabara za michepuko.
Hiki ni kichekesho kwa kuwa huwezi kuamini kuwa baada ya miaka 100 ndiyo tutapata barabara. Kama hili litachukua muda wote huo, je, hivyo viwanda tulivyoahidiwa vitachukua miaka mingapi?
Nilitarajia kusikia nchi yetu ikijadili kuwa baada ya miaka 100 tuwe tumefika mwezini, kusikia kuwa ndani ya miaka 100 suala la barabara litakuwa bado kipaumbele, hii ni hatari kuwa safari yetu katika maendeleo bado ndefu.
Serikali ijiwekee malengo ya muda mfupi kuhakikisha katika kipindi cha miaka 25, barabara zote nchi nzima zinakuwa katika kiwango cha lami, miaka 100 mingi sana.
Ujenzi wa barabara kusubiri miaka 100 ni hatari kwa maendeleo ya taifa. John Mushi Dodoma 


