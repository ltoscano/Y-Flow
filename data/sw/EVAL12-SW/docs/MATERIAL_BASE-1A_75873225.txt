
Kuosha gari jijini Dar, kuegesha ovyo faini 50,000/-

Imeandikwa na Sophia Mwambe

Imechapishwa: 05 Oktoba 2016

KATIKA kuimarisha na kuongeza mapato yatakayosaidia shughuli za maendeleo katika jiji la Dar es Salaam, kuanzia Novemba mosi mwaka huu, Halmashauri ya Jiji hilo itaanza kusimamia ukusanyaji wa mapato yatokanayo na maegesho ya magari katika maeneo yote ya maegesho.

Hayo yalisemwa jana jijini humo na Mkuu wa Kitengo cha Itifaki na Uhusiano cha Halmashauri ya Jiji hilo, Gaston Makwembe.
Alisema makusanyo hayo yatakusanywa kupitia mawakala wapya watatu wa kampuni katika Manispaa za Ilala, Kinondoni na Temeke.
Awali, kwa muda mrefu makusanyo ya fedha za maegesho yalifanywa na kampuni na Nationa Parking System (NPS). Lakini sasa, Kampuni ya Kenya Airports Parking Services itakusanya katika maegesho ya Manispaa ya Ilala na inatakiwa kuliingizia Jiji Sh bilioni 54 kwa mwaka.
Kampuni ya Ubapa imekabidhiwa maegesho ya Manispaa ya Kinondoni na imetakiwa kukusanya Sh bilioni 14 kwa mwaka wakati Kampuni ya Hepautwa Investment and General Brokers itakusanya katika Manispaa ya Temeke na inatakiwa kukusanya Sh bilioni 5.6 kwa mwaka.
Makwembe alisema kazi ya kudhibiti uingiaji wa magari makubwa na pikipiki katika maeneo ya katikati ya jiji na maegesho yasiyo rasmi itafanywa na Kampuni ya Udalali ya Tambaza katika Manispaa ya Ilala, wakati Manispaa ya Kinondoni, kazi hiyo itafanywa na Kampuni ya Priscanne Enterprises. Kwa Manispaa ya Temeke, mdhibiti wa magari na pikipiki atatangazwa baada ya kukamilika kwa taratibu za zabuni. 
Alisema zipo faini mbalimbali ambazo zitatozwa kwa watakaovunja sheria za maegesho na watakaoingiza magari makubwa na pikipiki katika maeneo ya katikati ya jiji na Kariakoo.
Kwa mujibu wa Makwembe, faini ya Sh 80,000 itatozwa kwa kosa la kuvuta gari dogo lililovunja sheria wakati kwa gari kubwa litatozwa Sh 400,000 na Bajaji itatozwa Sh 50,000.
Aidha, faini ya Sh 300,000 itatozwa kwa watakaoegesha magari makubwa sehemu isiyoruhusiwa na Sh 50,000 kwa magari madogo.
Pia faini ya Sh 100,000 itatoza kwa kosa la kuingiza gari la zaidi ya tani 3.5 hadi 10 maeneo ya katikati ya jiji na Kariakoo, faini ya Sh 50,000 itatozwa kwa watakaoosha magari, Sh 50,000 kwa watakaofanya biashara katika maegesho ya magari na Sh 20,000 itatozwa kwa watakaoingiza pikipiki na maguta katikati ya jiji na Kariakoo.
Magari yatakayokamatwa, yatatozwa Sh 40,000 kwa gari kubwa kila siku wakati gari dogo litatozwa Sh 20,000.


