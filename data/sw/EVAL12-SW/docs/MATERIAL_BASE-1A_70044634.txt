
Nauli yapanda kufuatia ongezeko la wasafiri
WASAFIRI jana walilalamikia kupanda kwa nauli kufuatia ongezeko la abiria ambao wengi wao ni wazazi wanaowarejesha watoto shuleni.
Wahudumu wa matatu kwa upande wao walijitetea kuwa ni jambo la kawaida kwa nauli kupanda wakati wowote kunapoongezeka idadi ya wasafiri.
Kuhusu mgomo unaoendelea wa walimu, wazazi wengi waliohojiwa na Taifa Leo walieleza kutoridhishwa na mkondo ambao mzozo kati ya walimu na serikali umechukua.
Mgomo huo umewatia wazazi wengi wasiwasi hasa ambao watoto wao wanasomea shule za mabweni kuhusiana kuhakikishwa usalama wao.
Wazazi pia wamedokeza kuwa wakati utakaopotezwa utaathiri masomo na matokeo ya wanafuzi shuleni.
Wazazi wametoa wito kwa serikali kutatua suala la mishahara ya walimu ili kuzuia kutokea kwa migomo mingine inayofanyika mara kwa mara na kusambaratisha masomo shuleni.
Na GRACE GITAU 


