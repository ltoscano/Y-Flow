
Tasaf Singida yatumia bilioni 19/-

Imeandikwa na Abby Nkungu, Singida

Imechapishwa: 15 Oktoba 2016

MFUKO wa Maendeleo ya Jamii Nchini (Tasaf), mkoani Singida, umetumia zaidi ya Sh bilioni 18.8, kwa ajili ya wanufaika wake mbalimbali mkoani humo katika kipindi cha Septemba 2014 hadi Septemba mwaka huu. 

Akisoma taarifa ya Utekelezaji wa Mradi wa Tasaf Awamu ya III, mbele ya maofisa wa Benki ya Dunia, Shirika la Maendeleo la Kimataifa (UNDP), Wakala wa Kimataifa wa Ushirika wa Maendeleo Sweden (SIDA) na Shirika la Kazi Duniani (ILO), Mratibu wa Tasaf mkoa, Patrick Kasango, alisema zaidi ya kaya 39,400 zilinufaika na uhawilishaji fedha za masharti.
Aliongeza kuwa mkoa ulipokea zaidi ya Sh milioni 430.4 za ujenzi wa miundombinu maalumu ya afya, elimu na maji wakati Sh milioni 562.7 zilipelekwa kwa ajili ya ununuzi wa zana mbalimbali.
Alisema mkoa wa Singida ulikuwa unatekeleza vipengele vitatu vya Mpango wa Kunusuru Kaya Maskini (PSSN) ambavyo ni uhawilishaji fedha za masharti, ujenzi wa miundombinu maalumu ya afya, elimu na maji na mpango wa kazi kwa umma.


