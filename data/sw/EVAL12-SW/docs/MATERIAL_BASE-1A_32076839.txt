Vijana wa Wales na umaarufu baada ya kujinyonga – 2
Aug 18, 2016 by Shaban Kaluse

JAMAA na marafiki walimiminika na kuweka maua na kadi kwenye mti huo uliotumiwa na Jenna Parry kujinyonga. Hata hivyo baadhi ya kadi zilizowekwa ujumbe wake uliwatisha wengi, miongoni mwa kadi hizo iko iliyoandikwa “..niwekee nafasi jirani na wewe” nyingine iliandikwa “..uko katika mahali pa usalama zaidi” na nyingine tena ikaandikwa “…tutaonana muda si mrefu, nakupenda sana!” kadi zote hizo hazikuwa zimesainiwa hivyo kuwa vigumu kuwafahamu walioweka kadi hizo pale chini ya ule mti.

Baadhi ya wananchi nchini humo walianza kuvilaumu vyombo vya habari na hasa magazeti ya udaku kuwa yanahusika na wimbi hilo la vijana kujinyonga kwani vyombo hivyo vimekuwa vikiandika habari za kujinyonga kwa vijana hao katika hali ya ushabiki kiasi cha kuwapa umaarufu wale waliojinyonga. 

Akizungumza na waandishi wa habari msemaji wa polisi katika mji huo alivilaumu vyombo vya habari kwa jinsi vilivyoandika habari za kujinyonga kwa Natasha Randall, kwa namna ambayo ilichochea vijana wengine kujinyonga ili kujipatia umaarufu hata baada ya kufa. Hata hivyo baadhi ya wakazi wa mji huo waliliangalia jambo hili kwa mkabala tofauti.

Mkazi mmoja wa mji huo wa Bridgend, Tracy Roberts, alisema si busara kuvilaumu vyombo vya habari na badala yake alivitetea vyombo hivyo akisema ndivyo vilivyoonyesha kuwa kuna tatizo la vijana kujinyonga katika mji huo. Mama huyo alimpoteza mwanawe wa kiume aliyekuwa na umri wa miaka 19 ambaye alikufa kwa kujinyonga mwanzoni mwa Aprili mwaka 2006, lakini hata hivyo mama huyo hakuhusisha kifo cha mwanawe na mtiririko wa vijana kujinyonga katika mji huo wa Bridgend.

Naye profesa mmoja wa saikolojia katika masuala ya kijamii, Arthur Cassidy ambaye anaendesha mtandao wa kuzuia wimbi la vijana kujinyonga katika mji wa Belfast mtandao unaoitwa Youth-Suicide Intervention group, aliungana na Tracy kuyatetea magazeti ya udaku akisema kuwa vifo hivyo havikuchangiwa na na magazeti hayo ya udaku. 

“Hatuna ushahidi kuwa magazeti ya udaku yameshiriki kwa njia moja au nyingine kuchochea vijana hawa kujinyonga, kwa kawaida vijana wa siku hizi hawasomi magazeti bali hupata habari kupitia mtandao wa inteneti,” alisema Profesa Cassidy.

Lakini baadhi ya wataalamu wa mambo ya kiuchumi walitafsiri hatua hiyo ya vijana kujimaliza kwa kujinyonga kuwa inatokana na vijana wengi kupoteza matumaini ya maisha baada ya kumaliza masomo, ikiwa ni dhahiri kwua mji huo wa Bridgend umezungukwa na umasikini, vyanzo vya ajira hasa kwa vijana vikiwa haba.
Historia inaonyesha kuwa mji huo ulikuwa eneo la machimbo ya makaa ya mawe miaka ya nyuma, hivyo baada ya machimbo hayo kufungwa kumekuwa hakuna chanzo kingine cha ajira mbadala na vijana wengi katika mji huo kujikuta wakiwa katika wakati mgumu mara baada ya kuhitimu masomo yao, wakijikuta wakitumia muda wao mwingi kwenye mitandao ya internet. 

Mtoto mmoja aliyekuwa na umri wa miaka 14 ambaye wazazi wake waliomba jina lake lihifandhiwe alisema kuwa, Internet imekuwa ikiwaandaa vijana hawa kujinyonga katika mji huu wa Bridgend na hata ukingalia vijana wote hao waliojinyonga walikuwa wanachama wa mtandao wa Bebo na walikuwa wakitumiana salaamu za kumbukumbu katika ukurasa maalumu wa kutuma salaamu za kumbukumbu kwa wale waliopoteza wapendwa wao.

“Naamini vijana hawa walikuwa wanafahamiana na nimetokea kuwafahamu vijana sita miongoni mwa waliofariki kwani nilishawahi kutembelea kurasa zao kwenye mtandao wa internet wa Bebo na walichokuwa wakikizungumzia sidhani kama nitakuja kujihusisha nacho na sikudhani kuwa watakuja kutekeleza yale waliyoyaandika,” alisema kijana huyo anayeishi jirani na familia moja iliyopoteza kijana wao kwa mtindo huo huo wa kujinyonga.

Naye rafiki yake anayeitwa George alidai kuwa vijana wengi wanachukulia kujinyonga kama fasheni fulani hivi. Nao polisi kwa upande wao iliwabidi kutembelea familia za vijana ambao wametuma taarifa kwenye kurasa zao katika mtandao huo wa Bebo wakiashiria kutaka kujinyonga.

Hata hivyo wamiliki wa mtandao huo wamekuwa wakitoa baadhi ya taarifa hizo kutoka kwenye mtandao wao.

Msemaji wa mtandao huo alisema wamekuwa wakitoa waraka wowote wa kumbukumbu ya kifo au dalili ya mtumaji kuonyesha kuwa huenda na yeye akajiua, ikiwa tu watakuwa wameombwa na familia ya kijana husika au wameagizwa na mamlaka ya kisheria.

Wamiliki wa mtandao huo wa Bebo walishirikiana na Polisi katika kuchunguza vifo hivyo. Lakini hata hivyo, hali hiyo haijaukumba mtandao wa Bebo pekee kwani hata mitandao mingine nayo imechukua hatua kadhaa katika kuchunguza wimbi hilo la vijana kujinyonga ili kujua kama linatokana na internet.


