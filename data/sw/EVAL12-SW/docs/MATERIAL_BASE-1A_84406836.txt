Aina za chupa hazibadilishi ladha ya mvinyo
Jun 17, 2015

SIKU moja Socrates aliwasha taa mchana na akaenda nayo kwenye soko la Athens. Pale sokoni wananchi wengi walimshangaa sana Socrates na wakamwuliza, kwanini wewe umewasha taa hapa sokoni wakati ni mchana na mwanga wa taa yako wala hauonekani kutokana na mwanga wa jua uliopo?.
Socrates aliwajibu, “Pamoja na nuru hii ya jua lakini akili za watu wengi ziko kwenye giza nene”.
Pamoja na uhuru wa bendera ambao wamepata na pamoja na kiwango kikubwa cha elimu walichofika, bado watu wengi wako kwenye giza nene kutokana na fikra zao bado zimeshikwa, ziko kwenye minyororo ya kikoloni. Hivyo watu wengi hawatumii muda mwingi kuchunguza jambo na kutoa majibu sahihi kwa jambo hilo.
Ili Tanzania ifikie mabadiliko na mafanikio ya kweli ni lazima tuvunje vunje ile minyororo ya kifikra ambayo imewakamata baadhi ya Wa tanzania kiasi kwamba hawawezi kufikiria Tanzania bila CCM. Lakini Tanzania bora bila CCM inawezekana.
Chama Cha Mapinduzi (CCM) ni taasisi yenye Katiba yake na mfumo wake. Wengi wanafahamu falsafa na itikadi ya chama hiki. CCM ilianzishwa mwaka 1977 baada ya kuunganishwa kwa vyama vya TANU na ASP. Kwa sasa CCM ina zaidi ya miaka 38 ikitawala Tanzania. Lakini tangu mwaka 1977 kumetokea mabadiliko makubwa ndani ya CCM.
Matatizo ndani ya CCM yalianza baada ya wafanyabiashara kujiunga kwa wingi na CCM kama wafadhili na baadaye kupata nafasi za uongozi ndani ya chama na hatimaye serikalini.
Hali hii ilianza kujitokeza kwa nguvu mwaka 1995 kwa wafanyabiashara wengi kujiunga na CCM na baadaye kugombea ubunge na hatimaye kupata nafasi za uongozi. Baada ya wafanyabiashara kuingia kwenye serikali, ndipo ubadhirifu mkubwa au ufisadi ulianza kutokea na kushamiri.
Matajiri wamepata sauti kwenye CCM na itikadi yake imefifia. CCM ilitetea wanyonge, wakulima na wafanyakazi lakini kwa sasa inatetea wafanyabiashara. Pengo kati ya matajiri na maskini limekuwa kubwa sana. Mfumo wa kupata viongozi ndani ya CCM kama taasisi umebadilika. Kuna wakati Katibu Mkuu wa CCM, Abdulrahman Kinana, aliwahi kusema, CCM imepoteza heshima na mvuto kwa watanzania.
Kwa takribani wiki mbili sasa, tumeshuhudia watia nia wa nafasi ya urais na wengi wao kwa sasa wanatoka chama tawala cha CCM. Mpaka juzi Jumatatu, Juni 13, 2015, wamejitokeza watia nia 33 kutoka CCM na inatarajiwa watafikia watia nia zaidi ya 30.
Kila mtia nia ana kauli mbiu yake, ilani yake na sera zake wakati chama ni kimoja. Watia nia hawa ni sawa na aina ya chupa za kuwekea aina moja ya mvinyo. Wa tanzania tutakapovutiwa na aina na uzuri wa chupa wakati mvinyo ni uleule, tutajuta. Aina za chupa hazitabadili ladha ya mvinyo.
Tukumbuke wapo wananchi wengi wanateseka kutokana na maamuzi mabaya ambayo yalifanywa na CCM na serikali yake bila kujali maslahi ya nchi. Wananchi wengi wapo kwenye lindi kubwa la umaskini kutokana na utumiaji mbaya wa madaraka ndani ya serilkali ya CCM.
Wananchi wengi wanaumia kutokana na mikataba mibovu na uuzaji wa mashirika ya umma uliofanywa na serikali ya CCM. Wakati huohuo, watia nia wengi hawa wa CCM walikuwa ni sehemu ya maamuzi na utekelezaji uliofanywa na CCM na serikali yake.
Watia nia wengi wamekuwa ni sababu ya kuporomoka kwa maadili nchini, wamekuwa ni sababu ya umaskini wa Wa tanzania, wamekuwa ni sababu ya ufisadi unaolitesa taifa letu, wamekuwa ni sababu ya mikataba mibovu, wamekuwa ni sababu ya Katiba Pendekezwa iliyoacha maoni ya watanzania.
Watia nia hawa wamekuwa ni wajumbe wa Kamati Kuu ya CCM, Halmashauri Kuu ya Taifa (NEC) walikuwa na Kikwete mwaka 2005 wakiongoza kundi la wanamtandao waliompigania kushinda urais.
Inashangaza na kuchekesha na hata kuudhi sana makada hawa wa CCM wanainyoshea kidole serikali yao na chama chao. Wakiwa ndani ya Bunge wanakataa wakiambiwa serikali ya CCM imechoka. Wakiwa ndani ya Bunge wanasema serikali ya CCM ni sikivu. 
Wakiwa nje ya Bunge wakijinadi wanasema serikali yao imeshindwa kutatua kero za Wa tanzania na chama chao cha CCM ni chanzo cha matatizo nacho kimechoka. Wakiwa ndani ya Bunge wanawakejeli wabunge wa upinzani, lakini wakiwa nje ya Bunge kwa sasa wanakubaliana na wabunge wa upinzani na wanakejeli utendaji wa serikali ya Kikwete ambaye ni Mwenyekiti wao wa chama na pia Mwenyekiti wa Baraza la Mawaziri ambalo wengi wao hushiriki.
Nchi yetu kwa sasa inahitaji sana uongozi imara wa chama kinachoweza kutoa mwelekeo wa taifa kwa ujumla. Kwa bahati mbaya, kwa sasa ndani ya CCM kutokana na mfumo wake hakiwezi kutoa uongozi imara wala rais bora hawezi tena kutoka CCM.


