Kapombe hajatolewa bure
Aug 21, 2013

MWAKA mmoja tu uliopita, Shomari Salum Kapombe alichaguliwa kuwa Mwanamichezo Bora hapa nchini na Chama cha Waandishi wa Habari za Michezo Tanzania (TASWA).

Katika mwaka huo, alichaguliwa kuwa mchezaji bora kijana wa klabu yake ya Simba, akacheza kwenye hatua ya 16 bora ya Kombe la CAF na kufanikiwa kucheza katika mechi ambayo timu yake iliwafunga watani wake wa jadi magoli 5-0.

Tanzania sasa inakabiliwa na ukame wa takribani miaka mitatu wa mashindano makubwa ya kimataifa. Haitashiriki Kombe la Afrika wala la Dunia pengine hadi mwaka 2018.

Kombe pekee ambalo Tanzania itakuwa inashiriki kila mwaka ni Kombe la Chalenji ambalo Kapombe amelicheza kwa miaka miwili au mitatu hivi.

Swali ambalo washabiki wa soka wanapaswa kujiuliza kuhusu Shomari Kapombe ni kwamba je, ni kipi amebakisha kukifanya katika soka la Tanzania? Kuifunga Yanga? Kuhamia Azam au kushiriki Kombe la Chelenji na Kagame?

Klabu ya Simba imekubali kumwacha Kapombe akacheze katika klabu ya AS Cannes ya Ufaransa kwa sababu ndiyo hatua pekee kubwa kiuchezaji ambayo anaweza kuipiga kwa sasa.

Ni kweli klabu hiyo inacheza katika Ligi Daraja la Nne nchini Ufaransa lakini atapata mafunzo mazuri zaidi, ushindani mkali zaidi na matunzo mazuri zaidi kuliko akiwa na Simba au timu yoyote ya Tanzania.

Hii ni timu ambayo imewahi kutoa baadhi ya nyota bora zaidi duniani kama vile Patrick Vieira na Zinedine Zidane na hivyo lengo la wachezaji wanaotengenezwa pale ni kufikia walau nusu ya viwango hivyo.

Cannes haikuwa tayari kulipa fedha nyingi kwa Kapombe kwa sababu inamuona bado ana kutu inayohitaji kusafishwa. Falsafa ya Simba kwenye kukubali kumwacha kwa mkopo Cannes ina faida kubwa mbili.

Mosi, atapata nafasi ya kucheza mara kwa mara na timu vigogo za Ligi Kuu ya Ufaransa kama vile Monaco, PSG, Lyon na Marseilles kupitia mfumo wa timu hizo kubwa kuchezesha wachezaji wao wa akiba au waliotoka kupona majeraha na timu za madaraja ya chini.

Hii maana yake ni kwamba Kapombe atakuwa na fursa ya kuonwa na mawakala wa timu kubwa mara kwa mara badala ya kulazimishwa kwenda kwenye timu kubwa ambako angeishia kukaa benchi pasipo faida yoyote.

Faida ya pili ni kwamba endapo Kapombe hatimaye atapata fursa ya kupata timu kubwa, Simba itapata fedha za mauzo ambazo ni nyingi na pia atakuwa amefungua mlango kwa wasaka vipaji kuangalia soko la Tanzania.

Ilichofanya Simba ni kutengeneza mazingira ya kuongeza thamani ya Kapombe. Kule Ulaya watatazama kasoro zote na udhaifu wote wa mchezaji huyo na kumtengeneza upya. Mwaka mmoja kutoka sasa, Kapombe atakuwa mchezaji bora zaidi ndani na nje ya uwanja.

Inawezekana Simba isipate fedha kwa sasa lakini itapata baadaye. Na hata kama itakosa hizo fedha, Kapombe atakuwa mchezaji pekee wa Kitanzania kuwahi kufanya kazi na walimu na vifaa atakavyovikuta kwenye klabu hiyo.

Uzoefu huo wa kulea wachezaji, kukuza vipaji vyao na mafunzo mengine kama ya kuzungumza lugha tofauti, yatamsaidia Kapombe wakati atakaporejea tena nchini kama mchezaji au kocha huko mbele ya safari.

Barcelona ya leo ilibadilishwa na Mholanzi mmoja tu, Johan Cruyff. Nania ajuaye atakachojifunza Kapombe huko Ulaya kitalisaidia nini taifa letu huko baadaye?

Mwisho wa siku, fedha si kila kitu. Faida za kumwacha Kapombe abaki Ulaya ni nyingi na ndiyo maana nasema Simba haijamuuza bure.


