
Jombi aliyesumbua mamake aona moto
Na MWANDISHI WETU
KIZAAZAA kilizuka katika kijiji hiki jombi alipopigwa kitutu na wakazi kwa kuvunja meza ya mama yake alipokosa kupewa mlo na mamake.
Katika kisa hicho, jamaa alipata majeraha mabaya wakazi hao walipomwadhibu bila huruma. 
Habari zasema kwamba jamaa alipomaliza masomo ya kidato cha nne alijiingiza katika ulevi wa kupindukia badala ya kutafuta kazi ama kuendelea na elimu ya juu.
“Jamaa alitekwa na ulevi na kazi yake ikawa ni kufanya vibarua na akipata pesa alishinda akilewa,” akasema mdokezi.
Ajabu ni kwamba licha ya kuwa mtoto wa pekee wa mama yake ambaye ni mjane, jombi hakuwa akimsaidia kwa chochote na badala yake akawa anamtegemea kwa chakula. Isitoshe, alikuwa akiwasumbua wakazi kwa kuiba mali yao na kuiuza apate pesa za kununua kileo.
Siku ya kisanga, jombi alirauka mapema ili akatafute kibarua kwenye mjengo uliokuwa ukiendelea katika kituo cha biashara.
Alifaulu kupata kazi na alipopata mshahara jioni, aliamua kupitia kwa mama pima ili atulize mwasho katika koo lake. “Bahati iliendelea kumfuata kwa sababu aliwapata marafiki zake kwa mama pima ambao walimnunulia glasi kadha za kileo,” akasema mdokezi.
Baada ya muda, jamaa alilewa chakari na akaanza safari ya kuelekea nyumbani. Alipowasili, alielekea moja kwa moja hadi jikoni ambapo alimpata mama yake akiota moto.
Kama kawaida alimuitisha mama yake chakula lakini hakuwa na bahati kwani mama alikuwa amempata mgeni ambaye alikula chakula na kummalizia Jombi.
Jambo hilo lilimfanya polo aingiwe na kichaa. “Ala! Mama sampuli gani wewe ambaye unamalizia mwanao chakula? Leo hii utanijua!” akachemka jamaa kisha akachukua meza na kuivunjavunja. Mama huyo alipiga kamsa na kuwavutia majirani ambao walimpiga jombi kitutu na kumuacha hoi baada ya kushuhudia kilichokuwa kikiendelea.
Mamake alisema hilo lilikuwa funzo nzuri kwa mwanawe ambaye alisema hampi amani kwa vituko vyake vya kila aina.


