
Nchamba FC yashika kasi
Na JOHN KIMWERE

V IJANA wa Nchamba FC kutoka eneo la Kajiunduthi, Wilaya ya Maara Kaunti ya Tharaka Nithi wameamini wanaweza kufanya vizuri katika ulimwengu wa soka. Kwa nini? Tumaini lao kufuzu kupiga soka ya kiwango cha juu imeanza kuzaa matunda ambapo kwa mara ya kwanza wamepata nafasi kushiriki fainali za Ligi ya Mkoa wa Mashariki msimu huu.
Chipukizi wa Nchamba FC walikuwa miongoni mwa timu 15 zilizoshiriki michuano ya kutafuta tikiti ya kupandishwa ngazi kucheza ligi ya taifa daraja la kwanza mwakani iliyofanyika kwenye viwanja vya Kangaru Girls, Moi Stadium na Chuo Kikuu cha Embu mjini humo. Nchamba FC chini ya ukufunzi wake, Floyd Mwandiki ‘Master,’ iliyokuwa imepangwa Kundi C ilijikaza kisabuni na kufanikiwa kujipatia alama nne pekee ikiwa ya nne mbele ya Fides FC.
Nchamba FC ikiongozwa na nahodha wake, Stephen Mwiti ilijikakamua na kufanikiwa kuifunga Fides FC goli 1-0, kisha kutoka sare goli 1-1 dhidi ya Masaku United.
Hata hivyo ilijipata njia panda pale klabu za Triumph Church na Finlays FC kila moja ilipoilemea kwa kuitandika magoli 2-0. Kocha wake, anasema vijana wake walionyesha mchezo wa kuvutia ingawa ndiyo mwanzo kutifua vumbi dhidi ya wakali wa soka katika Mkoa wa Mashariki.
“Huu ni mwanzo tu, Nchamba haina lingine mbali inakusudia kufanya kweli michezoni. Wachezaji wa kikosi hiki hawatavumua watakaza kampeni zake wadhihirishe kwa nini wakapewa jina hilo,” anasema John Micheni ‘Chapchap’. Anaongeza “Nchamba inamaanisha dume. Kikosi changu kiko imara kimejipanga kuinua kiwango cha mchezo wao kusudi kutikisa wapinzani wake katika Kaunti nzima.” Tangu mapema mwaka huu, shughuli za Nchamba FC kwa jumla zinafadhiliwa kwa ushirikiano wake John Micheni ‘Chapchap’ na kampuni ya michezo Chapaa.
Nchamba FC awali ikifahamika kama Young Tigers ilianzishwa miaka 15 iliyopita ambapo waanzilishi wake walikusudia kuleta vijana pamoja na kupalilia talanta za wanasoka chipukizi katika Kaunti ya Tharaka Nithi. Waasisi hao wakiwa Miriti Kathagu, Frankline Njagi na Floyd Mwandiki ambaye ni miongoni mwa wanasoka wakongwe waliowahi kusakatia klabu ya Mafuko Bombers.
Nchamba FC inategemea wapiga gozi mahiri kama Stephen Mwiti (nahodha), Eric Mutugi, Jesse Mbabu na Dickson Kimathi.
Wengine wakiwa Dennis Mwiathi, Jacob Mwenda, Brian Kinyua (golikipa) na Michael Njoroge. 
“Ili kuimarisha mchezo wa kikosi changu tutashirikiana na wafadhili wetu kusudi kuibuka na mkakati mwafaka kufanikisha mpango wangu kushiriki mechi nyingi za kupimana nguvu dhidi ya klabu mahiri kwenye soka,” Master anasema.
Anadokeza kuwa wamepanga kuandaa warsha mahususi kutoa mafunzo zaidi kwa makocha pia marefarii katika Wilaya hiyo.
Afichua kuwa ili kuwapa motisha vijana wake itakuwa bora kwa wafadhili hao kuanzisha miradi kuwapa mapato ya kujikimu kwa mahitaji ya kimsingi.


