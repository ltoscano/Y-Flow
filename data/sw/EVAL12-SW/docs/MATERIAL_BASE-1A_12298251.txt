Tumtenganishe Salva na Ikulu yetu
May 16, 2013

PAMOJA na kuwa mwandishi kanjanja, lakini namfahamu Salva Rweyemamu. Yule Mkurugenzi wa Mawasiliano katika Ikulu yetu ya Dar es Salaam. Ni mwandishi wa habari mzoefu aliyefanya kazi ndani ya Chama cha Mapinduzi (CCM), kwenye sekta binanfsi na sasa serikalini.
Tangu alipoagana na sekta binafsi kwenda serikalini kuongoza kitengo cha Mawasiliano Ikulu, yamejitokeza mengi ambayo yanastahili kujadiliwa. Machache yake ni pamoja na hali ya kuporomoka kwa kiwango cha taarifa za Ikulu kwa umma; kukosekana kwa weledi katika uamuzi na utendaji wa Kurugenzi ya Mawasiliano; na dalili za kuigeuza Ikulu kuwa kijiwe cha kisiasa na vijembe; na udhalilishaji wa Idara ya Usalama wa Taifa.

Kana kwamba hiyo haitoshi, utendaji wa Salva Rweyemamu umeendelea kuzua gumzo kwa baadhi ya watu, kila wakati anapofunua mdomo wake au kutumia kalamu yake. Hulka hii ya Salva inaelekea kuingilia eneo nyeti linaloweza kuharibu utakatifu wa Ikulu. Eneo nyeti hilo ni pale maneno ya Salva Rweyemamu yanapoweza kutafsiriwa kuwa ni maneno ya Ikulu.

Moja ya nukuu muhimu za Baba wa Taifa Mwalimu Nyerere kuhusu Ikulu, ni pale aliposema “Ikulu ni mahali patakatifu”. Yeye alikaa Ikulu miaka zaidi ya 23 na mpaka anaondoka alikuwa na jeuri na ujasiri wa kusema hadharani kuwa Ikulu ni mahali patakatifu. Wa tanzania walimwelewa na kumwamini hata kama wanaweza kutofautiana juu ya ni nini hasa kiini cha utakatifu wa Ikulu.

Utakatifu wa Ikulu kwa Baba wa Taifa ulianza mapema kabla hata hajazoea kukaa katika jengo hilo. Kwake yeye, aliona Ikulu ni eneo muhimu kwa utambulisho na utakatifu wa maamuzi ya kila siku kwa taifa. Kutokana na chuki ya Baba wa Taifa kwa ukoloni na wakoloni, alifikia hata kukejeli jumba hilo kwa kuwa lilikaliwa na wakoloni. 
Kwa ufahamu na heshima yake kwa kitu kinachoitwa Ikulu, alipata shida sana kuona mtu anawezaje kuishi ikulu kisha akakandamiza, akahujumu uchumi, akaiba, akadanganya, akatukana, akafanya usanii, akafanya uhuni, akadhulumu, akapotosha, akaringia wananchi, akafanya biashara, akapigana na mkewe, au hata kupageuza Ikulu kuwa eneo la kufugia, kutunza ukoo wake na mambo mengine binafsi. Kwake Baba wa Taifa, Ikulu yalikuwa ni madhabahu ya taifa letu, mahali pa kuheshimiwa na kuogopwa.

Haikushangaza wengi, miaka michache baada ya uhuru, Baba wa Taifa alianza jitihada za kuhama Ikulu na kuishi katika nyumba yake binafsi iliyo Msasani. Alifanya hivyo si kwa sababu aliidharau Ikulu ya Magogoni, bali alikuwa anajilinda ili asiingie katika majaribu ya kuigeuza Ikulu kuwa ni nyumba ya ukoo wa Burito.
Aliona Ikulu ni ofisi na alikwenda kazini kama Wa tanzania wengine, kisha alirudi kulala Msasani katika nyumba aliyojenga mwenyewe kwa mkopo ambao alishindwa hata kuulipa na kukaribia kunyang’anywa.

Kutokana na hofu iliyoambatana na heshima kwa Ikulu yetu, Baba wa Taifa aliona Ikulu pawe ni mahali pa kukaribisha wageni wa kitaifa, kufanya shughuli za ofisi na kufanyia maamuzi muhimu ya kitaifa. Alijua yeye kama mwanadamu anaweza kuwa na hulka zisizohitajika na kuingilia maslahi ya taifa letu.
Hakuwa na maana kuwa marais watakaofuata wasiishi Ikulu kama yeye, bali alilenga kuonyesha eneo lile liwe zaidi ya pango la kuishi wanadamu wenye kutanguliza maslahi yao, familia zao na marafiki zao. Haishangazi kuona leo watu wanahasimiana kutaka kwenda kuishi katika jengo hilo la kikoloni.

Ukiiangalia Ikulu ya Baba wa Taifa na Ikulu yetu ya leo ni kama tuna Tanzania mbili. Ukiacha mengi yanayoweza kujadiliwa kwa nafasi yake, hili la matamko yanayotolewa na Kurugenzi ya Mawasiliano yanaacha maswali mengi na sononeko la mioyo kwa Wa tanzania wengi wanaoiheshimu Ikulu yetu.

Salva Rweyemamu alikuwa mwandishi mchambuzi na jicho la jamii kuhakikisha utukufu na utakatifu wa Ikulu unatunzwa. Kwa kalamu yake aliichambua Ikulu ya Benjamin Mkapa na kukaribia kuisambaratisha.
Alitusaidia sana ili tusianguke katika mtengo wa kumtukuza mpangaji wa Ikulu huku tukisahau kuwa utukufu wa mpangaji wa Ikulu hauna budi utokane na utukufu wa eneo na majukumu yake. Pamoja na mafanikio aliyoyapata akiwa Ikulu, Benjamin Mkapa alichambuliwa vilivyo na kalamu ya Salva. Laiti aliyoyakosoa akiwa nje ya Ikulu kama angeyaendeleza akiwa ndani!


