
Man-City mbioni kutwaa huduma za straika wa Swansea
KLABU ya Manchester City ipo katika hatua muhimu ya mazungumzo yanayoihusisha na Swansea kwa lengo la kuzitwaa huduma za mshambulizi wa timu ya taifa ya Ivory Coast, Wilfried Bony.
Huenda ikawagharimu mabingwa hao watetezi wa Ligi Kuu nchini (EPL) pauni 30 milioni kumnyakua straika huyo kutoka uwanja wa Liberty na kujivunia ukwasi wa talanta zake ugani Etihad.
Kocha wa Swansea, Garry Monk, alisema kwamba mchezaji huyo anazidi kuimarika kila uchao na ubunifu wake mbele ya malango ya wapinzani huenda ikaigharimu klabu yoyote inayommezea mate “kiasi kizuri cha fedha” ili kuzipata huduma za fowadi huyo aliyecheka na nyavu mara 20 msimu uliopita.
Bony alijiunga na Swansea kutoka Vitesse Arnhem kwa thamani ya pauni 12 milioni mnamo 2013.
Ingawa klabu za Arsenal, Liverpool na Tottenham zinaripotiwa kumwandama, City tayari imejitosa ulingoni na kuyarasimisha maombi ya kuusaka ufundi na kipaji chake ili kuimarisha safu ya mbele na kujiweka katika nafasi nzuri kufanikisha kampeni zake kwenye mapambano ya EPL, FA, Capital One na UEFA. 
MAKALI Mkufunzi wa City, Manuel Pellegrini, anatarajia kuboresha zaidi makali kwenye safu ya ushambulizi mwezi huu hasa ikizingatiwa kwamba alilazimika kuzikosa huduma za Sergio Aguero na Edin Dzeko katika mechi zilizosakatwa baina ya siku ya Krismasi na mwaka mpya kutokana na majeraha yaliyowasaza wawili hao mkekani.
Kufaulu kwa uhamisho wa Bony hadi City kwa kiwango hicho cha fedha kutavunja rekodi ya Joe Allen aliyesajiliwa na Liverpool kutoka Swansea kwa thamani ya pauni 15 milioni Agosti 2012.
Ingawa Pellegrini alisema kwamba huenda City isifanye usajili wowote katika kipindi cha uhamisho mwezi huu, alidokeza kuwa uwepo wao katika dimba la UEFA huenda ukawachochea kujitosa sokoni ili kuitetea hadhi yao katika kipute hicho.
Tayari City imefanya biashara muhimu msimu huu baada ya kujipa huduma za beki Eliaquim Mangala, kiungo Fernando na golikipa Willy Caballero licha ya kwamba ililazimika kuwapoteza Jack Rodwell na Javi Garcia waliosajiliwa na Sunderland na Zenit St. Petersburg kwa thamani ya pauni 10 milioni na 13 milioni mtawalia.
Ingawa hivyo, Pellegrini anafahamu fika kwamba City inakabiliwa na vikwazo vya matumizi ya fedha baada ya kukabiliwa na adhabu ya UEFA mwaka jana. Klabu hiyo ilizuiliwa kuzidisha kiasi cha pauni 49 milioni katika usajili kwa msimu mmoja ilipopatikana na kosa la kukiuka kanuni zinazoongoza kiwango cha matumizi ya fedha kwa minajili ya kujipa wachezaji wa kuunga kikosi cha kushiriki dimba la Klabu Bingwa barani Ulaya.
“Tuna vizuizi vingi kuhusu kiwango cha fedha za kuzitumia na wachezaji wa kukamilisha kikosi cha UEFA. Inatuwia ugumu kusaini mchezaji wa haiba kubwa kutokana na wingi wa gharama,” alifafanua.


