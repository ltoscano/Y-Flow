Vita ya Ujangili: Faru na Tembo sasa wapimwa DNA
Oct 24, 2014

VITENDO vya Ujangili dhidi ya wanyamapori katika nchi za Afrika Mashariki na Kati ni kati ya mambo yanayoumiza vichwa viongozi wa serikali, wadau wa uhifadhi na vyombo vya ulinzi na usalama katika nchi hizo.

Vitendo hivi vinafanywa na vigogo wa mtandao wa ujangili waliopo ndani na nje ya nchi hizo kwa kuwatumia hata baadhi ya wananchi wanaoishi katika maeneo yanayozunguka hifadhi na mapori ya akiba.

Takwimu zinaonyesha kuwa kuna aina ya wanyama kama Tembo na Faru wako katika hatari ya kutoweka kabisa katika kipindi cha miaka 25 ijayo kutokana na kuwindwa sana na majangili.

Majangili wanapendelea kuwawinda wanyama hao kutokana na biashara yenye faida kubwa ya pembe (vipusa) za wanyama hao ambazo huuzwa katika masoko ya nchi za Mashariki ya Kati (Asia) hasa China na Japan. 
Nchi zilizoathirika zaidi na vitendo vya ujangili kwa wanyama hao (Tembo na Faru) ni pamoja na Tanzania, Kenya, Nambia na Afrika ya Kusini.
Pamoja na jitihada zinazofanyika kukabiliana na vitendo vya ujangili, moja ya changamoto kubwa ni kwa mamlaka za kiserikali kushindwa kusimamia kesi dhidi ya majangili pale wanapofikishwa mahakamani.
Washitakiwa wengi wa vitendo vya ujangili wamekuwa wakiachwa huru na mahakama kutokana na kukosekana kwa “ushahidi wa kisayansi” dhidi yao na hali hiyo ikichangiwa zaidi na uhaba wa teknolojia ya kisasa wakati wa kukusanya vielelezo vya kujenga msingi wa kesi mahakamani. 
KWS waanzisha maabara
Hata hivyo, pamoja na changamoto hizo nchini Kenya wataalamu wa masuala ya wanyamapori chini ya Shirika la Kuhifadhi Wanyama la Kenya Wildlife Services (KWS) limeanzisha utaratibu mpya wa kukusanya sampuli za vinasaba (DNA) za wanyama walioko katika hatari ya kutoweka kama Faru.
Katika mahojiano na Raia Mwema yaliyofanyika wiki iliyopita katika Hifadhi ya Nairobi nchini humo, moja wa watalamu wa KWS Idara ya Afya ya Wanyama (Veterinary) Dk. Dominick Mijele alieleza kuwa tayari hadi sasa wamekusanya vinasaba ya Faru zaidi ya 600 walioko katika hifadhi mbalimbali nchini humo.
"Kwa kawaida katika nchi nyingi za Afrika sampuli za vinasaba huchukuliwa kwa ajili ya binadamu kwa sababu mbalimbali na hatua hii ya kukusanya na kuhifadhi vinasaba ya wanyama haijazoeleka na ni teknolojia mpya"alisema.
Vinasaba ya wanyama hao huhifadhiwa katika maabara ya kisasa iliyoko katika makao makuu ya shirika la KWS katika hifadhi ya Taifa ya Nairobi iliyoko kilomita nane kutoka katika mji huo. 
Mijele anaeleza kuwa lengo la kukusanya vinasaba ya wanyama hao ni kusaidia kuwatia hatiani watuhumiwa wanaokamatwa na nyara za wanyama wanaouawa pindi wanapofikishwa mahakamani kwa upande wa mashitaka kuwasilisha vielelezo vya kisayansi.
“Unajua kabla ya kuanza kwa program hii tulikuwa tuna shindwa kuendesha kwa ufanisi kesi nyingi za ujangili katika mahakama zetu, na watuhumiwa wengi waliachiwa kutokana na sisi upande wa mashtaka kushindwa kuleta vielelezo kwa njia ya kisayansi zaidi.
“Lengo kubwa la kukusanya vinasaba ni pamoja na mambo mengine ni kusadia kuweka kumbukumbu ya mnyama husika na ili baadaye ioanishwe na nyara aliyokamatwa nayo mtuhumiwa ili itumike mahakamani wakati wa usiklizaji wa kesi husika,”aliongeza.
Mijele alisema tangu kuanza kwa mpango huo mwaka jana, tayari watuhumiwa wanne wametiwa hatiani baada ya nyara walizokamatwa nazo na vinasaba vyake kuoanishwa na vile vilivyoko maabara kushabihiana moja kwa moja.
“Teknolojia hii itatusadia sana kupunguza vitendo vya ujangili wa faru pamoja na tembo ambao pia tutaanza kukusanya sampuli za vinasaba katika kipindi cha miaka miwili kuanzia sasa”alisema mtaalamu huyo.
Jinsi ya kukusanya vinasaba
Akielezea jinsi ya kukusanya sampuli za vinasaba kutoka kwa wanyama hao, mtaalamu huyo alieleza kuwa ukusanyaji hufanyika kwa kuwakamata wanyama kwa njia za kitaalamu na kisha kuwatoa damu kwa ajili ya kupata sampuli (vinasaba).
“Baada ya sampuli kuchukuliwa kutoka kwa mnyama huhifadhiwa katika chombo maalumu na hufikishwa katika maabara yetu katika kipindi cha masaa nane na baada ya kupokelewa huhifadhiwa katika chumba maalumu cha maabara”alisema.
Kwa mujibu wa mtaalamu huyo maabara hiyo ya kisasa imefungwa vifaa maalumu vya kisasa kiulinzi na ni vigumu sana kwa mtu yoyote kupata nafasi ya kuingia ndani ispokuwa wanasayansi walioidhinishwa na mamlaka husika.


