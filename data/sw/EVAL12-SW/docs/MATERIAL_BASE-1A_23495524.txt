
WATUMISHI 240 KATAVI WAPATIWA MAFUNZO YA AFYA YA HUDUMA ZA UKIMWI

Rashid Mkwinda

Na Kibada Kibada, Katavi

Mkoa wa Katavi kupitia sekta ya Afya umewapatia watumishi wa sekta hiyo wapatao 240 mafunzo ya namna ya kutoa huduma ya Tiba ya maambukizi ya virusi vya Ukimwi kutoka kwa mama kwenda kwa mtoto.

Mganga Mkuu wa Mkoa wa Katavi Dkt Yahaya Husein ameeleza kuwa watumishi hao 240 waliopatiwa mafunzo ni sawa na asilimia 100 ya lengo lililowekwa kuwapatia mafunzo ya huduma hiyo mkoani.

Akifafanua zaidi Dkt. Husein amesema kuwa hadi kufikia mwezi juni mwaka 2014 jumla ya vituo 61 sawa na asilimia miamoja na ishirini ya lengo la vituo 51 vinatoa huduma hii katika Mkoa wa Katavi.

Amesema kuwa ili kufanikisha adhima ya shirika la Afya Duniani la kuthibiti maambukizi toka kwa mama mwenye VVU kwenda kwa Mtoto,Wizara ya Afya ikishirikiana na wadau wa Maendeleo imeanzisha huduma ya Tiba ya kuzuia maambukizi toka kwa Mama mwenye VVU kwenda kwa Mtoto.

‘’Akina mama wajawazito wanaonyonyesha wakigundulika kuwa wana maabukizi ya UKIMWI wataanzishiwa tiba ya kudumu’’alisema.

Aidha kama Mkoa utahakikisha huduma hii inatolewa katika vituo vyote vinavyotoa huduma ya Afya ya Uzazi.

Kuhusu huduma inayotolewa amesema ni bora ,timu ya Afya Mkoa na Halmashauri kwa kushirikiana na wadau wa Maendeleo katika sekta ya Afya Walter Reed zitaendelea kufanya ufuatiliaji na usimamizi elekezi kila mwezi.

Kwa upande wake Mkurugenzi wa Ufundi wa Programu ya Shirika la Walter Reed Dkt Joseph Chintowa ameeleza kuwa Shirika lake kwa kushirikiana na wadau wa wote wa Mkoa,Wilaya,Halmashauri na Mji wa Mpanda wanasaidia juhudi za Serikali katika mapambano dhidi ya UKIMWI.

Dkt Chintowa ametoa wito kwa akina Baba kupima afya pamoja na wake zao ili kujenga familia zenye afya bora na ya uhakika,ambapo pia amewaasa wazazi kukumbuka dhamana waliyonayo juu ya kuwakinga watoto wao na maambukizi ya UKIMWI.


