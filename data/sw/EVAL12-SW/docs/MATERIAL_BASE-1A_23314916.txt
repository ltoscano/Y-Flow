
Serikali ipambane na sumu kwenye vyakula
UFICHUZI uliofanywa na Taifa Leo kuwa wafanyibiashara walaghai wanahatarisha maisha ya mamilioni ya Wakenya kwa kutumia kemikali hatari wafaa kushughulikiwa.
Iligundulika kuwa wafanyibiashara hao wasiojali U maisha ya wengine, hutumia kemikali kuivisha matunda kama vile ndizi, matufaha na hata huwadunga kuku dawa za kuwakuza kwa wiki nne.
Kemikali hizo huchanganywa kwa chakula cha kuku, kuongezwa kwa bidhaa za maziwa, hutumiwa kukaanga vitafunio na kadhalika.
Wengine hata hutumia dawa za kuhifadhia maiti, ili kuhifadhi bidhaa zao kwa muda mrefu.
Chipsi na maandazi katika maeneo mengi ya Nairobi, hutengezwa kutokana na mafuta ya transfoma ambayo yana kemikali hatari inayoweza kusababisha kansa miongoni mwa maradhi mengine yasiyotibika kwa urahisi.
Uhalifu huu unapoendelezwa na wafanyibiashara, serikali kupitia wizara ya Afya haijasema chochote. Kama utafiti kwenye maabara ya serikali ulibainisha kuwepo kwa tabia hii, maafisa wa afya ya umma katika wizara ya Afya wamechukua hatua gani kufikia sasa?
Inawezekana kuwa huenda ni vigumu kutambua au kudhibiti mwenendo huu katika jamii. Lakini serikali kawaida haiwezi kushindwa kukabiliana na wanabiashara walaghai.
Katika mataifa yaliyoendelea, serikali huhakikisha kwamba wateja wamelindwa ipasavyo dhidi ya vyakula au bidhaa ambazo zinaweza kuwadhuru kiafya.
Ni kwa nini hapa Kenya jambo kama hili huwa halichukuliwi kuwa muhimu kwa umma? Mbona tunawapa nafasi watu wachache wenye nia ya kujitajirisha haraka, wafanye mambo ambayo yatailetea serikali mzigo wa kutibu watu?
Kama ambavyo wataalamu wa afya hushauri kwamba kuzuia ni bora kuliko kuponya, waziri wa Afya Dkt Cleopas Mailu na maafisa wake katika wizara sharti wachunguze yaliyofichuliwa kwenye utafiti huu. Ni kupitia mikakati na sera nzuri pekee, ndipo haki ya kikatiba ya kuishi itatimizwa. 


