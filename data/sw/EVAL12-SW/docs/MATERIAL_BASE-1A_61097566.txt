
Polisi watafuta watu 2 waliozama ziwani

Imeandikwa na Peti Siyame, Sumbawanga

Imechapishwa: 30 Septemba 2016

POLISI mkoani Rukwa wanawasaka mama na mtoto ambao wanahofiwa kufa maji baada ya boti waliyokuwa wakisafiria kugonga kisiki, kupinduka na kuzama Ziwa Rukwa.

Abiria hao wawili ni miongoni mwa abiria wapatao 29 waliokuwa katika boti wakitokea kambi ya Uvuvi Nankanga, kata ya Nankanga wilayani Sumbawanga.
Katika ajali hiyo watoto wawili wenye umri wa mwaka mmoja wamekufa maji huku abiria 25 wakiokoka.
Kamanda wa Polisi Mkoa wa Rukwa, George Kyando alisema ajali hiyo ilitokea Septemba 27, mwaka huu saa 11 usiku. 
Aliwataja watoto hao waliopoteza maisha kuwa ni Devotha Chris mwenye umri wa mwaka mmoja na miezi minane na Anitha Kapufi mwenye umri wa mwaka mmoja na miezi mitano ambao wote wazazi wao ni wakazi wa Kijiji cha Ilemba, Bonde la Ziwa Rukwa wilayani Sumbawanga. 
Kwa mujibu wa Kamanda Kyando kwa sasa wanaendelea kumsaka mama na mtoto wake ambao walikuwa wakisafiri kwenye boti hiyo.
Alisema boti hiyo ilikuwa ikiendeshwa na Abuu Ally (40) ambaye ni mkazi wa kijiji cha Mtowisa, Bonde la Ziwa Rukwa wilayani Sumbawanga huku mmiliki wake ametambuliwa kuwa ni Hassan Chambo.


