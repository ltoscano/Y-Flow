GEPF yawatunukuvyeti wajasiriamali 30

August 24, 2014
MFUKO wa Mafao ya Kustaafu (GEPF), umewatunuku vyeti vya shukrani wajasiriamali 30 kutoka Mikoa ya Kinondoni, Temeke na Ilala wakiwa ni washindi wa uchangiaji bora wa kila mwezi kwenye mfuko huo.
Akizungumza mara baada ya kukabidhi vyeti hivyo jijini Dar es Salaam, Mkurugenzi wa Masoko wa GEPF Anselim Peter alisema wajasiriamali hao 30 kutoka sekta binafsi wakiwa ni wachangiaji hiari wamekuwani mfano bora katika uwekaji wa michango yao ndani ya mfuko.
“Kutokana na GEPF kuwa na sera ya kujali wachangiaji wote bila kuzingatia vigezo vya ukubwa wa biashara zao ili kujenga mfuko wenye wigo mpana wa wanachama wenye lengo la kutoa huduma zinazokidhi matarajio ya wanachama hao tumeona umuhimu wa kutunuku vyeti vya shukrani kwa wachangiaji hao,” alisema. Alisema mikakati mikuu ya mfuko huo ni kutoa kwa wakati mafao bora yanayokidhi matarajio ya wanachama wake kwa kuzingatia mafao ya pensheni ya uzeeni, mafao ya warithi, misaada ya mazishi, elimu na mafao ya kuumia kazini.
Alisema kutokana na mafanikio makubwa yaliyofikiwa na mfuko huo katika kipindi cha miaka 10 iliyopita yamewezesha kukuza thamani yake hadi kufikia sh.bilioni 198.3.
“Mbali na thamani hiyo vitega uchumi pia vimekuwa sambamba na malipo ya wanachama huku msingi mkubwa ukiwa ni wajasiriamali ambao wamekuwa na mchango kwa mfuko kuweza kunufaika na uwekezaji wa fedha zao kwa akiba zinazoweza kuwasaidia katika shughuli za kijamii na kiuchumi sambamba na mafao ya kustaafu kuweza kuwanufaisha uzeeni.


