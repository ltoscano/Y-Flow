
Wito wamiliki bunduki wakaguliwe
CHAMA cha wamiliki wa bunduki nchini kinamtaka Waziri wa Usalama Joseph Nkaissery na mkuu wa polisi wafute leseni na wamiliki wa bunduki wanaozitumia vibaya.
Aidha, chama hicho kinataka watu wote wanaomiliki silaha wapigwe msasa mara kwa mara.
Mwito huu unajiri wakati ambapo kumeongezeka visa vya utumizi mbaya wa silaha miongoni mwa Wakenya kati ya 6,000 waliopewa leseni za Na ANGIRA ZADOCK kumiliki silaha hizo. “Tumeshuhudia kwa masikitiko ongezeko la visa vya watu waliopewa leseni ya kumiliki silaha wakizitumia vibaya katika sehemu mbalimbali za nchi. Jambo hili halikubaliki kwa sababu silaha inafaa kutumika tu iwapo mtu analinda maisha au mali,” alisema jana katibu wa chama hicho Bw Anthony Wahome.
Alisema silaha hazikutolewa kwa watu ili zitumike wakati wa mzozo wa nyumbani, kwenye maeneo ya umma au wakati watu wanapotofautiana kifikira.
“Silaha hazifai kutumiwa wakati anayemiliki hayuko katika hatari yoyote.
Pia hazifai kutumiwa mtu anapokuwa mlevi,” akasema.
Alisema wamiliki wengi wa silaha ni watu ambao wanaendeleza usalama nchini, na kwa hivyo wale wachache wanaozitumia silaha zao vibaya lazima wachukuliwe hatua kali.
“Kama ilivyoshuhudiwa wakati wa shambulizi katika jumba la Westgate, watu binafsi wanaomiliki silaha walijitokeza na kusaidia usalama,” akasema.
Licha ya masharti magumu wanayotakiwa watu wayatimize kabla ya kupewa leseni ya kumiliki bunduki, baadhi ya watu wenye tabia zisizokubalika siku za nyuma walifanikiwa kupewa silaha.


