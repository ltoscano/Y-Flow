Uteuzi wa Nyalandu Bodi ya NCAA wakera wengi
Jul 03, 2014

WADAU wa Uhifadhi na Utalii na viongozi wa umma mkoani Arusha wamepuuza uteuzi uliofanywa na Waziri wa Maliasili na Utalii, Lazaro Nyalandu wa Bodi mpya ya Wakurugenzi wa Mamlaka ya Hifadhi ya Ngorongoro (NCAA) iiliyozinduliwa hivi karibuni wilayani Ngorongoro. 

Bodi ya Wakurugenzi wa NCAA ilitarajiwa kuzinduliwa Jumatatu wiki hii na Waziri Nyalandu katika makao makuu ya shirika hilo yaliyopo Ngorongoro mkoani Arusha.

Bodi hiyo mpya inachukua nafasi ya Bodi iliyomaliza muda wake mwaka 2011 iliyokuwa chini ya Mwenyekiti Pius Msekwa na kwa zaidi ya miaka mitatu, NCAA haikuwa na Bodi jambo ambalo limedhoofisha utendaji kazi katika menejimenti ya mamlaka.

Kwa mujibu wa tangazo la Serikali lilotolewa Juni 6 mwaka huu, Bodi ya Wakurugenzi ya NCAA itaongozwa na Balozi Mwanaidi Maajar na wajumbe wengine 10.

Tangazo hilo linabainisha kuwa wajumbe wa Bodi hiyo ni pamoja na Job Ndugai (Naibu Spika wa Bunge), Lukone Kandagani (kutoka Philip & Company), Dk. David Mrisho (Chuo Kikuu cha Mtakatifu Augustine) na Lucas Seleli (Mbunge wa zamani Nzenga – CCM).

Wengine kwa mujibu wa tangazo hilo ni, Metui ole Shaudo (Mwenyekiti Baraza la Wafugaji), Laban Moruo (Baraza la Wafugaji), Juma Pinto (Mtendaji Mkuu Jambo Concept) na Donatius Kimamba (Mkurugenzi Mkuu Mambo ya Kale).

Hata hivyo pamoja na uzinduzi huo, wadau mbalimbali na wananchi wa Wilaya ya Ngorongoro kupitia kwa viongozi wao wamelalamikia uteuzi wa bodi hiyo kwa madai kuwa haujazingatia maslahi ya wananchi wanaoishi ndani ya hifadhi hiyo.
Wakizungumza na Raia Mwema baadhi ya wadau hao wameeleza kusikitishwa na hatua ya Waziri Nyalandu kuteua wajumbe wa Bodi ambao hawakidhi maslahi ya wananchi wanaoishi ndani ya Hifadhi ya Ngorongoro.

Akizungumza na Raia Mwema mwishoni mwa wiki Mwenyekiti wa Halmashauri ya Wilaya ya Ngorongoro, Elias Ngorissa alisema wamesikitishwa na uamuzi wa Wizara ya Maliasili na Utalii kuhusu uteuzi wa Bodi hiyo.

Ngorissa alisema mapema mwezi Mei mwaka huu, wajumbe nane kutoka Baraza la Madiwani wa Halmashauri ya Wilaya ya Ngorongoro walikutana jijini Dar es Salaam na Waziri Nyalandu na kumpa mapendekezo yao kuhusu uteuzi wa Bodi ya Wakurugenzi ya Ngorongoro.
“Baada ya kukutana na Nyalandu na kumpatia mapendekezo yetu pia tulikutana na Waziri Mkuu Mizengo Pinda, na kumpatia mapendekezo hayo lakini cha kushangaza ni kwamba mapendekezo hayo yamepuuzwa,” alisema.
Alisema miongoni mwa mapendekezo hayo ni kwa Serikali kuteua kwa uwiano wa asilimia 50 katika uteuzi wa Bodi ya Wakurugenzi, wajumbe kutoka makundi mbalimbali ya jamii ya Ngorongoro.

“Kwa kweli jambo hili limetuumiza sana, Ngorongoro tumepewa nafasi moja na wajumbe wengine ni watu ambao tunadhani kuwa hawana maslahi hata kidogo na wananchi wa Ngorongoro,”
“Ukingalia orodha ya wajumbe hawa ni dhahiri kuwa wamechaguliwa kwa uswahiba zaidi na wengine ni watu ambao wameshatumika katika nafasi mbalimbali za uongozi wa umma na hawakuwa na matokeo chanya katika nafasi hizo,” alisema.

Mwenyekiti huyo aliongeza: “Kwa sasa tunafanya mchakato wa kuitisha kikao cha Baraza Maalumu la Madiwani kujadili suala hili kwa kina ili kujua muafaka wake”.

Naye Diwani wa Kata ya Ololosokwan wilayani humo, Yanick Doinyo alieleza kuwa uteuzi wa Nyalandu hauna tofauti na bodi nyingine zilizowahi kuhudumu siku za nyuma.

“Bodi hii ni sawa na zile za miaka ya nyuma tu haina kwahiyo sitajarajii kwamba kutakuwa na mabadiliko yoyote katika utendaji na usimamiaji wa masuala ya msingi ya wananchi wanaoishi ndani ya hifadhi,” alisema diwani huyo.

Alisema hakuna mjumbe hata moja, kati ya wote walioteuliwa ambaye atawakilisha matatizo ya wananchi wa Ngorongoro na hata mjumbe moja aliyeteuliwa kutoka katika watu wa jamii hiyo bado ana mgongano wa malsahi na menejimenti ya mamlaka hiyo.

“Watu wanaoishi ndani ya hifadhi hii wanakabiliwa na matatizo mengi sana kama njaa, umaskini, utapiamlo kwa watoto wadogo, ukosefu wa miundombinu, ukosefu wa huduma za kijamii kama maji, elimu na huduma za afya,” alisema.

Kwa upande wake Mwanasheria wa Baraza la Wafugaji, William ole Nasha alisema sheria haimzuii Waziri kuchagua wajumbe wa bodi kwa jinsi anavyoona lakini alipaswa kutumia busara ya kawaida katika kufanya uwino wa uteuzi wa wajumbe.

“Kila wakati tumejitahidi kupeleka mapendekezo kwa lengo la kuboresha uenndeshaji wa mambo ndani ya hifadhi, tunapaza sauti ili ushiriki wa jamii katika masuala ya maendeleo yao uwe mpana zaidi,”


