
Kocha AC Milan kwenye mtihani
KOCHA wa AC Milan nchini Italia, Clarence Seedorf anakabiliwa na presha ya kuonyesha umahiri wake huku mechi ya Ligi ya Mabingwa Ulaya, Uefa dhidi ya Atletico Madrid ikinukia.
Seedorf alichukua nafasi ya Massimiliano Allegri mwezi jana na baada ya kubanduliwa nje ya Kombe la Italia. 
Kocha huyo Mholanzi hajaridhisha mashabiki na viongozi wa klabu mpaka sasa.
Kiungo huyo wa zamani wa AC Milan alisaidia timu hiyo kushinda mechi mbili mfululizo na sare moja ili kujitosa katika orodha ya kumi bora kwenye jedwali la msimamo wa Ligi Kuu Italia.
Udhaifu wa AC Milan ulijulikana Jumamosi walipofungwa mabao 3-1 na vijana wa Rafael Benitez, Napoli na kuwaweka katika hatari ya kuadhibiwa zaidi na Atletico kwenye Ligi ya Mabingwa Ulaya wiki ijayo.
Kuwasili kwa Seedorf uwanjani San Siro kulichemsha vyombo vya habari kwani licha ya kufana katika klabu hiyo kwa miaka kumi, hii ni mara yake ya kwanza kuwa kocha, na watu waliona kuwa hakufaa.
Kufuatia kichapo cha Jumamosi, sifa zake ziliwekwa mizani na wadadisi ambao wamefuatilia matokeo mabaya ya timu hiyo tangu ilipowatimua wanasoka wakongwe mnamo 2012 akiwemo Seedorf.
Kocha huyo amemtetea straika wake Mario Balotelli aliyetolewa nje katika mechi hiyo kufuatia mchezo usio wa kuvutia.
“Itachukua muda mrefu kabla ya kufikisha timu hii inapotakiwa.
“Tuna nia ya kujiimarisha na ingawa inaweza chukua muda, nina imani kuwa tutaimarika.
“Tutajiandaa kwa mechi dhidi ya Atletico na kuhakikisha kuwa tumejitahidi kupata matokeo mazuri,” kocha huyo alisema.


