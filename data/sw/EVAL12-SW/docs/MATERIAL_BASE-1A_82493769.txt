
Seneta atoa vifaa vya usalama
NA VINCENT AGOYA
SENETA wa Nairobi, Mike Sonko ametoa ufadhili wa vifaa vya kuwakagua wasafiri wa magari ya umma kwa wahudumu jijini Nairobi.
Vifaa hivyo vyenye thamani ya Sh250,000 vinalenga kuimarisha usalama katika usafiri wa umma jiji kuu.
Seneta huyo alishutumu kukamatwa kwa wahudumu wa matatu katika barabara ya Thika kuhusiana na milipuko iliyotokea.
Japo Mkurugenzi wa Mashtaka ya Umma, Keriako Tobiko amewaondolea shutuma wahuhudumu hao, seneta huyo tayari alikuwa ametoa Sh25 milioni ili waachiliwe kwa dhamana.
Wahudumu hao Robert Gakuru Kibe, Antony Mutua Masila, Geoffrey Mwangi, Joshua Wambugu na James Masila walikuwa wameshtakiwa kwa kukosa kuwakagua wasafiri hivyo kusababisha magari yao kulipuliwa.
Kukamatwa kwa wahudumu hao kulisababisha wakazi na wahuhumu wa matatu katika mtaa wa Githurai 45 kufanya maandamano.
Wahudumu hao walitaja bondi ya Sh5 milioni iliotozwa washukiwa hao kama ya juu sana.
Kukamatwa kwao kulifanyika baada ya visa vya Jumapili iliyopita ambapo mabasi mawili yalilipuliwa kwenye barabara ya Thika. 


