
Ya uongo yanayosemwa kuhusu simu za mkononi
Ntambua kuwa umeshawahi kusikia, kusoma na hata kutazama uongo mwingi unaonasibishwa na simu za mikononi. Katika makala haya nitaweka bayana aina za uongo ulizowahi kusikia na kueleza ukweli ni upi.
Simu za mkononi zina mionzi hatari Usemi huu ni maarufu na watumiaji wamekuwa wakitahadharishwa kutoweka simu katika maeneo nyeti kama sehemu za siri au kifuani.
Ukweli ni kwamba simu nzuri lazima ipitie majaribio yanayoitwa kitaalamu kwa jina la ‘Specific Absorption Rating’ (SAR). Inapokuwa dukani ina maana imepitia huko na kuthibitishwa ubora wake. Pia hakuna uhusiano wa matumizi makubwa ya simu na magonjwa uliothibitishwa kisayansi.
Kuingilia mitambo ya ndege Kuna wanaosema simu ikiwashwa ndani ya ndege inaweza kuingiliana na mitambo ya kuongozea ndege na ni hatari.
Unachotakiwa kujua ni kwamba mitambo ya kisasa ya mawasiliano ya kuongozea ndege, imeboreshwa sana hivyo matumizi ya simu hayawezi kusababisha madhara.
Ingekuwa hivyo, simu zisingeruhusiwa hata kabla ya kupanda ndege. Mantiki ya abiria kukatazwa kutumia simu ni ili waweze kusikiliza matangazo ya mara kwa mara, maana usafiri wa ndege unajulikana kwa changamoto zake.
Simu zinaweza kusababisha moto au milipuko katika vituo vya mafuta Petroli na mafuta ya aina nyingine yanaweza kuwashwa kwa cheche tu zinazoweza kutoka katika kiberiti, viwashio au hitilafu za umeme, lakini siyo kutoka kwenye simu.
Hofu iliyopo ni kwamba simu yeye tatizo la betri inaweza kusababisha cheche na moto, lakini hii ni vigumu na hakuna matukio kama hayo yaliyowahi kuripotiwa. Hutakiwi kuchaji simu usiku mzima Madai ni kuwa itafupisha maisha ya betri na kuharibu kifaa chako. Ukweli ni kuwa vifaa vyote vya kisasa vyenye betri vina soketi ndani inayozuia isijichaji zaidi ili kuzuia uharibifu wowote.
Betri ikishajaa, itaacha kujichaji yenyewe. Lakini kifaa kinaweza kuendelea kupeleka moto kutokana na sababu kadhaa hasa ikiwa simu imewashwa au inatumika.
Simu na intaneti Utumiaji wa intaneti kutumia simu ya mkono ni salama zaidi kutoka kwa wahalifu na watu wengine wanaokufuatilia.
Kila simu ina kivinjari ( browser ) chenye kitu kinachoitwa ‘incognito mode’ kinachoweza kukufanya uwe kibinafsi zaidi. Lakini hii inazuia kuacha historia isijihifadhi katika kifaa chako, haitaweza kuficha majina yako, ulipo sasa hivi, shughuli unazofanya, tovuti au blogu ulizotembelea.
Pia, haiwezi kukuficha kutoka kwa polisi au wamiliki wa huduma ya mawasiliano unayotumia kama wataamua kukufuatilia. Usipige simu ikiwa kwenye chaji Ni kweli kwamba kumewahi kutokea matukio kadhaa ya simu na vifaa vingine kulipuka, lakini ni betri za vifaa husika ndizo zinazosababisha moto na kulipuka siyo kifaa chenyewe. Aghalabu betri hizo ni zile feki. Kwa kuwa TCRA imetangaza kufungia simu feki baadaye mwaka huu, naamini sasa kutakuwa na simu za maana mitaani na matatizo kama haya yanaweza kupungua kwa kiasi kikubwa. 


