
Bandari kambini tayari kukabili Gor na Lipopo
WACHEZAJI wote wa Bandari FC ila watatu, wameripoti kambini Mbaraki SC kujitayarisha kwa mechi ya Super Cup dhidi ya Gor Mahia hapo Februari 6.
Mbali na mechi hiyo kuwa ya kufungua msimu wa 2016, wachezaji wa Bandari pia wanajitayarisha kwa mechi yao ya Caf Confederation ugenini dhidi ya St Eloi Lipopo ya DR Congo.
Kocha wa Bandari, Twahir Muhiddin alisema amefurahishwa sana na jinsi wachezaji walivyofurika kuanza mazoezi hayo Jumatatu wiki hii na ni wanasoka watatu pekee ndio hawakufika kwa sababu muhimu.
“Nina imani kubwa timu yangu itafanya vyema dhidi ya Gor Mahia pia mechi dhidi ya Lipopo kwani wachezaji wenyewe wameonyesha nia ya kushinda mechi hizo,” akasema Muhiddin.
Alisema kuwa George Abege hakupiga ripoti mapema kwa sababu alifiliwa na dadake hali Mussa Mude ana mambo muhimu ya kifamilia. Pia Meshack Karami aliyesajiliwa kutoka Chemelil Sugar anatarajia kupiga ripoti wakati wowote wiki hii.
-ABDUL SHERIFF 


