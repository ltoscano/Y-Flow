
Rihanna adai kuzuzuliwa na nyota wa Ghana Kevin-Prince
RIHANNA, msanii wa muziki wa RnB aliyejaliwa sauti, umbo, sura na mvuto sasa kazua jipya. Eti anadai kuwa kiungo wa taifa la Ghana, Kevi-Prince Boateng humpagawisha ile kinoma kila amwonapo na ndio sababu yeye anaishabikia nchi hiyo.
Ndilo la sasa lililotoka kinywani mwa kichuna huyo ambaye sio mgeni inapofikia suala nzima la kuzua vituko na vimbwanga. Ni wazi kuwa kwa sasa macho yote yapo Brazil kunakopigwa kombe la dunia, na pia naye Rihanna hajaachwa nyuma. Sio kwamba anaipenda soka, la hasha, ni kwa sababu ya `Handsome boy' huyo anayesakata soka yake ya kulipwa katika klabu ya FC Schakle 04 ya Ujerumani.
Haya yalibainika wakati Ghana ilipochuana na Marekani kwenye mechi ambayo vijana hao wa Bara Afrika walipoteza kwa mabao 2-1. 
Kisura huyo kupitia akaunti yake ya mtandao wa Twitter, alitundika picha yake Prince Boateng na kisha kuandika; "Kwa ajili ya huyu, naona nikiishabikia Ghana tu.
Jamaa anatisha sana alafu mzuri ajabu." Na licha ya kuwa Rihanna ni Mmarekani, aliamua kuishabikia Ghana kwa ajili ya uwepo wa kiungo huyo fundi. Huenda habari hizi zikamtia kinyongo msanii Drake ambaye alifanya kila hila kunasa penzi la Rihanna kutoka kwa msanii mwenza Chris Brown ambaye kwamba matokeo yake yaliishia kwa wawili hao kujenga bifu kubwa sana wasitake kuonana.


