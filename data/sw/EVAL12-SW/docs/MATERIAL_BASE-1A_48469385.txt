Kocha Polisi alaumu washambuliaji

Imeandikwa na Mwajuma Juma, Zanzibar

Imechapishwa: 18 Septemba 2016

KOCHA Mkuu wa timu ya Polisi, Ali Suleiman Mtuli amesema kuwa wachezaji wake ni wazuri ila tatizo kubwa lipo katika safu ya ushambuliaji ambayo bado anaifanyia kazi. 

Akizungumza na mwandishi wa habari hizi jana Mtuli alisema kuwa bado yupo katika kukiandaa kikosi hicho ambacho juzi kilicheza mechi yake ya kwanza ya kirafiki na timu ya Shaba na kufungwa bao 1-0.
Alisema kuwa kiujumla wachezaji wake walicheza vizuri katika mchezo huo na safu ya ushambuliaji ndio iliyoharibu kutokana na kukosa mabao mengi ya wazi.
Alisema kuwa safu hiyo ya ushambuliaji haikufanya vizuri kutokana na ugeni mkubwa walionao kwa vile wengi wao ni wapya wa mashindano hayo ya Ligi Kuu.
“Wachezaji wangu ni wazuri wamecheza mechi vizuri ila tatizo kubwa lipo katika safu ya ushambuliaji ambapo kwa mchezo huu hawakufanya vizuri kutokana na kuwa bado ni wageni wa mshindano,” alisema.
Hata hivyo alisema kwamba pamoja na yote lakini bado wapo katika kuiandaa timu yao ili waweze kufanya vizuri katika mashindano.
Alifahamisha kwamba timu kwa sasa ni nzuri na wanajiandaa vizuri na wamo katika maandalizi ya kuingia Ligi Kuu kwa hivyo watarajie mazuri kwa sababu wachezaji wote waliowakusanya ni wazuri.
Alisema kuwa katika msimu wa ligi ya mwaka huu wamekuja kupambana hasa kwa jinsi timu ambavyo walivyoiandaa. Kwa upande wake Kocha wa timu ya Shaba, Shaame Hamad alisema kuwa timu yake ameiona mafundisho ambayo anayatoa wachezaji wameyafuata vizuri ingawa kuna makosa madogo madogo ambayo kila muda ukiendelea atazidi kuyafanyia kazi.
Katika mchezo huo Shaba bao lake hilo la pekee liliwekwa kimiani na mchezaji wake Costa Vumbi katika dakika ya tisa za mchezo huo.


