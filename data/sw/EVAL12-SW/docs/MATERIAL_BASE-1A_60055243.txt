
SIMBA SC YANASA ‘MAJEMBE MAWILI’

July 31, 2013
Timu ya Simba jana imesajili wachezaji wawili kwa mkupuo, kiungo Awadh Juma Issa kutoka Mtibwa Sugar ya Morogoro na Ally Badru Ally wa Canal Suez ya Misri. Wachezaji hao ambao wanachezea kikosi cha timu ya taifa ya Zanzibar (Zanzibar Heroes) wamesaini jana mchana Dar es Salaam chini ya Mwenyekiti wa Simba, Aden Rage. Nyota hao wamesaini kuichezea Simba miaka miwili, kila mmoja na mara baada ya kusaini walirudi Zanzibar kujiunga na Zanzibar Heroes, ambayo inanjiandaa na michuano ya Chalenji itakayofanyika mwishoni mwa mwezi huu nchini Kenya. Akizungumza Dar es Salaam mara baada ya kuwasajili wachezaji hao, Rage alisema wameingia mkataba na wachezaji kutokana na ripoti ya Benchi la Ufundi la Simba. Rage alisema wachezaji ni wazuri na wataisaidia timu hiyo katika raundi ya pili ya Ligi Kuu ya Vodacom ambayo katika msimamo Simba inashika nafasi ya nne. Akizungumzia kuhusu kujisajili na Simba, Badru alisema amefurahi sana kujiunga na kwa kuwa ni timu kubwa itakayompa uzoefu na kuwa tegemeo baadaye. Alisema kuhusu timu yake ya Canal Sue, Badru alisema haina tatizo naye kuhusu kuondoka licha ya kwamba alikuwa na miaka mingine miwili ya kuichezea. Kwa upande wake, Issa ambaye ameichezea Mtibwa Sugar kwa miaka miwili alisema ni jambo la kujivunia kujiunga na Simba kwa kuwa timu kubwa na yenye jina katika ukanda wa Afrika Mashariki na Kati


