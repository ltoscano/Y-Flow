
Uandalizi wa kidimbwi, kutunza samaki na kusaka soko
Na PETER CHANGTOEK
UFUGAJI wa samaki ni mojawapo ya shughuli za zaraa ambazo huwapa wakulima riziki.
Kuna samaki ainati, lakini tilapia ndio samaki ambao hufugwa na watu wengi huku nchini Kenya.
Wataalamu wanasema kuwa tilapia hukua kwa haraka na hustahimili shida, mathalan maradhi.
Utafiti unabainisha kwamba ufugaji wa samaki aina ya tilapia umeshamiri kote ulimwenguni, ambapo ukuzaji huo umeongezeka kwa asilimia mia tisa (900%) kwa kipindi cha miongo miwili iliyopita.
Kidimbwi Mahali pa kutengenezea kidimbwi cha samaki sharti pawe panapofaa.
Kabla mja hajaanza kufanya shughuli ya ufugaji wa samaki, hana budi kupata maelezo na ushauri kutoka kwa wataalamu wa masuala hayo.
Pia, anafaa kutengeneza kidimbwi katika mahali ambapo ni karibu na chemichemi au mahali pa kupata maji safi atakayoyatumia kwa shughuli hiyo. Mchanga uliopo mahali pa kutengenezea kidimbwi, aidha, unafaa kuwa usiokuwa na madhara samaki.
Eneo zuri la kutengenezea kidimbwi lipatikanapo, kidimbwi hicho huchimbwa, huku urefu na upana wacho ukitegemea idadi ya samaki ambao mfugaji ananuia kuwafuga. 
Samaki wasiokuwa na maradhi watumbukizwe kidimbwini, kwa kuwa wale wasiokuwa na afya huenda wakafa na kumletea mkulima hasira.
Lishe Samaki wapewe lishe bora ili mkulima apate faida. Mkulima anaweza kuvitumia vyakula kutoka madukani au avitengeneze mwenyewe, muradi tu azingatie maagizo yafaayo kutoka kwa wataalamu wa masuala ya ufugaji samaki.
Aidha, anaweza kutia rutuba kidimbwini ili mimea iote na kuwa lishe pia kwa samaki. Mimea pia husaidia kuwepo kwa ewa safi kidimbwini.
Mfugaji anaweza kufanya hivyo kwa kutumia kinyesi cha kuku au samadi ya ng'ombe.
Soko Ni muhimu kwa mfugaji kuhakikisha kwamba samaki hufikishwa sokoni haraka kabla hawajaharibika.


