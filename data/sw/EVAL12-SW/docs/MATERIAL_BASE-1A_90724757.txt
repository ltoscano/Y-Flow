
Mashindano ya mashinani ni muhimu katika kukuza soka
ANAAMINI ukosefu wa mashindano baina ya mikoa ambayo yalikuwa yameleta ushindani mkubwa, ndicho chanzo kikuu cha soka ya Mkoa wa Pwani kuanza kudorora.
Mashindano baina ya mikoa iliwafanya wachezaji wajivunie kuwa ni bora katika mikoa yao na pia ilikuwa ni njia ya kujipatia nafasi ya kuonekana wapate kuchaguliwe kwenye timu ya taifa.
Aliyekuwa beki wa Chelsea FC ya Mombasa, Suleiman Nassor Suche anasema wanasoka wengi wa zamani wanaamini mtindo uliokuwako nyakati zao za kuwako kwa mashindano baina ya mikoa yalileta msisimko mkubwa katika kuinua hali ya soka katika sehemu mbalimbali za nchi.
Suche anasema Mkoa wa Pwani uliongoza kwa kuwa bora zaidi na kushinda mashindano hayo mara nyingi zaidi kwa sababu wanasoka wake walikuwa wakicheza kwa ghera na ari ya kuupatia mkoa wao sifa.
Mkongwe huyo anasema ni sharti mashindano baina ya mikoa yafufuliwe ikiwa kweli wasimamizi wa soka wana haja ya soka nchini Kenya irudi kama ilivyokuwa hapo zama za kale.
“Mashindano baina ya mikoa yaliweza kusisimua na kusaidia kwa kiwango kikubwa kuhakikisha wachezaji bora kutoka kila mkoa wanaonekana kirahisi na ndio wanaopata fursa ya kuwa kwenye kikosi cha timu ya taifa ya Harambee Stars,” akasema Suche.
Anadai ukosefu wa mashindano sawa na hayo ndiyo chanzo kikubwa cha kuzorota kwa soka sio mkoani Pwani pekee bali kote nchini na ndio kuna udhaifu wa timu ya taifa ya Harambee Stars ambapo inashindwa kufanya vyema kwenye mashindano ya kimataifa.
“Nina hakika kama mashindano haya yatafanyika kila mwaka kama ilivyokuwa zamani, hatutakuwa na tatizo lolote la kuwa na timu imara ya taifa na pia wanasoka wazuri ambao wanaweza kujiunga na klabu kubwa za ng’ambo kwa soka ya kulipwa,” anasema Suche.
Jagina huyo anakumbusha jinsi mashindano baina ya mikoa yalivyosaidia baadhi ya chipukizi kuchaguliwa na kujiunga na timu ya taifa. “Mara nyingi wanasoka wetu wa Pwani walipata fursa ya kuingizwa kwa timu ya taifa baada ya kuonekana kuchezea timu ya Pwani,” anaeleza.
Akifafanua zaidi, Suche anaeleza kwamba mashindano hayo yanawafanya wateuzi wa timu ya taifa kuwa na kazi rahisi ya kuchagua kikosi imara na kinachoweza kutamba kwenye mashindano ya kimataifa yakiwemo yale ya barani Afrika.
Suche pia anasifu mipangilio mizuri yaliyokuwa yakitumika kutambua wachezaji wenye vipawa na wanaostahili kuchaguliwa kwenye timu ya taifa.
“Nakumbuka viongozi wa soka katika kila mkoa walikuwa wakipewa fursa ya kupeleka majina ya wanasoka wazuri kwa makao makuu ili wafikiriwe kuwekwa kwenye orodha ya wachezaji wa Harambee Stars,” anasema mwanasoka huyo aliyewahi kuchezea timu ya Mombasa Posta.
Suche analalamika kwamba mipango inayofanyika ya kuchagua timu ya taifa nyakati hizi hayaridhishi na lazima Shirikisho la Soka la Kenya (FKF) litafute mikakati ya kutekeleza mipango mizuri ya kuchaguwa wachezaji kulingana na vipaji vyao.
Oshan aliyezaliwa mwaka 1961anasisitiza kwamba ni mipango mibaya ya upelekaji wa soka ndiyo inayoathiri maendeleo ya mchezo huo na hasa mkoani Pwani. “Kama makao makuu yatakuwa safi, basin a sehemu nyingine zitapiga hatua ya maendeleo,” akasema.


