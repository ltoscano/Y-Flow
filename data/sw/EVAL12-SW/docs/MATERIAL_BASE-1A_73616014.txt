
EWURA yatangaza petroli kushuka bei May 22, 2012

MAMLAKA ya Udhibiti wa Huduma za Nishati na Maji (EWURA) imetangaza kushuka kwa bei ya mafuta ya petroli nchini kwamba sasa kwa jiji la Dar es Salaam petrol i itauzwa kati ya Shilingi 1,563 na Shilingi 1,681.
Taarifa ya EWURA ambayo imetolewa kwa kina katika taarifa yao kwa umma ndani ya gazeti hili, imeeleza kwamba bei hizo zitaanza kutumika kuanzia leo Jumatano. 
Katika taarifa hiyo iliyosainiwa na Miriam Mahanyu kwa niaba ya Mkurugenzi Mkuu EWURA, bei za aina zote tatu za mafuta, za jumla na reja reja hapa nchini zimeshuka kidogo ikilinganishwa na bei iliyotolewa kwa mara ya mwisho na Mamlaka hiyo.
Katika siku za karibuni bei za mafuta zimekuwa zikipanda kiasi cha kuzua hofu ya mfumuko wa bei na hatua ya kushuka kidogo kwa bei kutaleta unafuu kidogo kwa wananchi.
Kwa mujibu wa EWURA bei za rejareja za mafuta zimeshuka kwa petroli asilimia 3.74, dizeli (5000 ppm) kwa asilimia 3.62, dizeli (500 ppm) asilimia 3.68 na mafuta ya taa kwa asilimia 5.55.
“Mabadiliko haya ya bei za mafuta yametokana na kushuka kwa bei katika soko la dunia. Bei zingepungua zaidi isingekuwa kuendelea kushuka kwa thamani ya Shilingi ya Tanzania ikilinganishwa na dola ya Marekani,” imeeleza taarifa ya EWURA.
Kwa mujibu wa Sheria ya Mafuta ya mwaka 2008, bei ya bidhaa za mafuta ya petroli zitaendelea kupangwa na soko.
“EWURA itaendelea kuhamasisha ushindani kwa kutoa taarifa za bei elekezi za bidhaa za mafuta ikiwa ni pamoja na bei kikomo. Taarifa hizi zina lengo la kuwasaidia wadau kufanya maamuzi stahiki kuhusu manunuzi ya bidhaa za mafuta,” imeeleza taarifa hiyo ya EWURA.


