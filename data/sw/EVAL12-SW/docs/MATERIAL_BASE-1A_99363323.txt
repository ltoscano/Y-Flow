
MBUNGE WA CHANGAMWE ATUZA TIMU KRISMASI
Na ABDULRAHMAN SHERIFF
I LIKUWA siku ya furaha kwa klabu za michezo mbalimbali za eneo bunge la Changamwe ambazo kila moja ilipata seti ya jezi na mipira kutoka kwa mbunge wao.
Mbunge wa eneo hilo, Omar Mwinyi aliweka historia mpya ya michezo katika sehemu hiyo alipotunukia timu za michezo ya soka, vikapu, ndondi na voliboli zawadi za jezi pamoja na mipira ili vijana wapate kujihusisha na michezo hasa wakati huu shule zimefungwa.
Ni zaidi ya klabu 50 zilizonufaika na mradi huo ambapo Mwinyi mwenyewe alikuwako katika tafrija fupi iliyofanyika eneo la Chaani, kuhakikisha kila klabu imepata zawadi zake Kwenye hafla hiyo, Mwinyi amewataka vijana wa sehemu hiyo wajihusishe kikamilifu kwenye michezo na wajiepushe na kujiingiza kwenye mambo mabaya hasa nyakati hizi ambapo shule zimefungwa.
Mwinyi aliwaambia vijana wawe wa kijihusisha kikamilifu kwenye michezo viwanjani na wajiepushe kukaa mitaani wakiwa hawana la kufanya kwani wanaweza kujiingiza kwenye mambo mengi mabaya yakiwemo yale ya utumizi wa dawa za kulevya.
Akitoa mipira na jezi za gharama ya zaidi ya Sh2 milioni kwa klabu 32 za michezo ya soka, vikapu, ndondi na voliboli, Mbunge huyo wa Changamwe katika Kaunti ya Mombasa aliwasihi vijana wawe wakishiriki kwenye michezo mengine mbali nay ale ya kandanda pekee.
MICHEZO TOFAUTI “Nataraji vijana wangu wataitikia wito wangu kwa uzito wa kucheza michezo kwani hiyo ni mojawapo ya njia ya kujijenga kimaisha,” akasema Mwinyi.
Akiongea na Pepeta na Pwani, Mbunge huyo alisema vijana wa sehemu yake hiyo ya Changamwe wanaweza kuwa wazuri na wenye majina makubwa kwenye michezo mbalimbali yakiwemo yale ya ndondi, kuogelea, mpira wa mikono, mpira wa magongo, riadha na michezo mingine.
Klabu za soka zilitunukiwa zawadi hizo ni Hidden Talent, Blue Rangers, Man City, Super Eagles, Magongo Rangers, Coolchester, Nyota, Chaani United, Custos, Bolivia, Hippo, Nuru Sportive, Gaza, Coast Heroes, Mabruk, Mwingo, Wazee Health, Pipeline, Bokole Strikers, Coastal Kings, Soweto, Umba Sports na Eleven Stars.
Klabu za voliboli zilizopata mipira na jezi ni Mombasa West, Migadini, Bokole, KMTC, Neighbours, Changamwe, Eagles na Changamwe Flats.
Klabu za mchezo wa vikapu kwa wanaume zilizonufaika ni Changamwe Rolleras, Port Reitz KMTC, Congo Net, Bangla Boys, Coastal Kings na Tumaini Kings. Kwa upande wa vikapu ya wanawake, klabu zilizopata vifaa ni Coastal Queens, Changamwe Rollers na Ports Reitz KMTC.
Kwa upande wa ndondi, klabu zilizosaidiwa ni Changamwe ABC, Havana,, African Warriors na Kisauni Kings. Kwenye mashindano yaliyofanyika, kulitolewa zawadi za vikombe kwenye uzani zote.
Mashindano ya vikapu, voliboli na ndondi yameshakamilika hali yale ya soka yamefikia robo fainali zitakazofanyika mwishoni mwa wiki hii. Timu hizo zinang’ang’ania tali la Omar Mwinyi Cup.
Akiongea na Pepeta na Pwani, mashindano ya kandanda, Goshi Alliy alisema kwamba kutokana na mashindano ya michezo mbalimbali kufanyika eneo hilo, vijana wameingiwa na hamu ya kushiriki michezoni. 
“Hakika mbunge wetu amefanya jambo la maana la kuzipa klabu zetu za soka, vikapu, voliboli na ndondi vifaa ambavyo vinawafanya wawe na hamu ya kushiriki kwenye mashindano,” akasema Alliy.
Goshi ambaye pia ni Katibu wa shirikisho la kandanda la kaunti ya Mombasa anasema klabu nyingi za Changamwe zina matatizo ya kuwa na jezi pamoja na mipira na kwa kuwa sasa wamepata vifaa hivyo, wanafanya bidii kuhakikisha wanashinda mashindano wanayoshiriki.
“Klabu zimepata nafuu na sasa zimeacha kulia kuwa hazina jezi ama mipira. Mbunge wetu amesaidia sana kwa jambo hilo na sasa ni juu ya vijana wenyewe kuhakikisha wanafanya mazoezi na kushiriki mashindanoni,” akasema.
Amewataka vijana wa eneo lote la Changamwe wachukulie umuhimu wa michezo kwani siku hizi imekuwa ajira nzuri ambayo inaweza kuwainua kimaisha wao na familia zao.
Ni kutokana na kujihusisha kikamilifu kwa Mwinyi kwenye mambo ya michezo, baadhi ya wabunge wenzake wameanza kujihusisha kwenye kuandaa mashindano ya kandanda, mfano ni yale mashindano ya Mvita Super Cup yanayoendelea uwanja wa Kaunti ya Mombasa.
Habari za kuaminika zinafahamisha Pepeta na Pwani kuwa sehemu nyingi za Mkoa wa Pwani, viongozi wameanza kuchukulia michezo kwa uzito unaostahili.
Ni hivi karibuni, Mbunge wa Matuga Hassan Mwanyoha aliisaidia timu ya eneo lake ya Super Matuga FC kwa kuidhamini kwenye Ligi Ndogo ya Pwani Kusini. Kutokana na udhamini huo, Super Matuga iliibuka mabingwa wa ligi hiyo.
Na kutokana na kupata ushindi huo, Super Matuga ilifanikiwa kupata tikiti ya kushiriki kwenye Ligi ya Taifa Daraja la Kwanza msimu ujao wa 2015. Timu hiyo itaungana na nyingine kutoka Kwale ya SS Assad kushiriki kwenye ligi hiyo ya taifa mwakani.


