Raila ajizuie, vinginevyo….
Apr 03, 2013

MSIMU wa uchaguzi nchini Kenya ulimalizika rasmi alasiri ya Jumamosi iliyopita, dakika chache kabla ya kutimia saa kumi na moja.
Hapo ndipo Jaji Mkuu, Dakta Willy Mutunga, alipoujulisha ulimwengu uamuzi wa Mahakama ya Juu kuhusu uhalali wa Tume ya Uchaguzi kutangaza kuwa Uhuru Kenyatta na mwenza wake, William Ruto, ndiyo washindi wa uchaguzi wa urais uliofanywa Machi 4, 2013.
Mutunga alisema kwamba jopo la majaji sita wa Mahakama Kuu lilikubaliana “kwa kauli moja” kwamba uchaguzi wa urais ulifanywa kwa njia huru na ya haki.
Uamuzi huo ulihitimisha malalamiko yaliyofikishwa mbele ya Mahakama hiyo ya kutaka kumzuia Uhuru asiingie Ikulu na ulikuwa pigo kubwa kwa Raila Odinga aliyekuwa mlalamikaji mkuu mahakamani.
Raila, kiongozi wa Orange Democratic Movement (OD) na wa Muungano wa CORD, ndiye aliyekuwa mshindani mkuu wa Uhuru katika mchuano wa kuuwania urais.
Mlalamikaji mwingine dhidi ya Tume ya Uchaguzi na Uhuru pamoja na Ruto lilikuwa shirika la kiraia la AfriCOG (Kituo cha Afrika cha Utawala Wazi).
Kuna mambo mawili tunayohitaji kuyazingatia kwa makini. Kwanza tusisahau kwamba ni Raila aliyesaidia kufanikisha mageuzi makubwa katika mfumo wa kisheria na wa Mahakama nchini Kenya.
Pili tusisahau kwamba Mahakama yote ya Kenya yanaongozwa na Mutunga akiwa Jaji Mkuu. Huyu ni rafiki mkubwa wa Raila na alikuwa mwenzake aliyeshirikiana naye sana siku za kupigania Katiba mpya na mageuzi ya utawala nchini.
Urafiki wa Raila na Mutunga uliwatia hofu baadhi ya wafuasi wa Uhuru ambao kabla kesi kuanza walimtaka Mutunga ajitoe kwenye kesi hiyo. Wakiamini kwa dhati kwamba atampendelea Raila.
Hadi sasa Mutunga hana doa lolote; hana ila hana waa japokuwa kuna wenye kukirihishwa na hereni anayovaa kwenye sikio lake la kushoto.
Mutunga anasifika na kuheshimiwa kwa uadilifu wake na moyo wake wa kutetea haki. Ni muhimu basi tusisahau kwamba ni yeye aliyeutangaza uamuzi wa Mahakama ya Juu wa kuyatupilia mbali maombi ya Raila na AfriCOG. Kwa mpigo mmoja uamuzi huo ukamhalalisha Uhuru Kenyatta kuwa rais wanne wa Jamhuri ya Kenya.
Kwa hakika, sitoshangaa ikiwa nitasikia kwamba Raila alikuwa amekwishakata tamaa baada ya mawakili wake na wa AfriCOG kutoa hoja zao.
Ninasema hivi kwa sababu ilikuwa wazi ya kuwa juu ya umahiri wao mawakili hao hawakutoa ushahidi wowote madhubuti uliothibitisha kwamba kura ziliibiwa au kwamba zilifanyiwa kiini macho kiasi cha kuufanya uchaguzi huo uwe na dosari au taksiri kubwa za kuwapelekea watu wautoe maanani.
Walichoweza kufanya mawakili hao ni kuonyesha kwamba Tume ya Uchaguzi ilishindwa hapa na pale kutekeleza hili na lile.
Walionyesha kwamba palifanyika makosa ya kibinadamu na ya mitambo lakini si kwamba kulifanywa njama ya makusudi au mazingaombwe ya kuiba kura au kuzichakachua kura zilizopigwa.
Uamuzi wa Mahakama ya Juu kama nilivyokwishadokeza ni pigo kwa Raila. Ni pigo kwake kwa sababu sasa, akitaka asitake, lazima ajiinamie na kuutafakari mustakabali wake wa kisiasa. Hii ni mara yake ya tatu kuuwania urais wa Kenya. Mara zote hizo ameshindwa.
Baba yake, Jaramogi Oginga Odinga, aliyekuwa makamu wa rais wa kwanza nchini Kenya, naye pia alijaribu zama zake na alishindwa kuunyakua ufunguo wa Ikulu. 
Waliokuwa wakiziangalia karata za uchaguzi wa urais zilivyokuwa zikichezwa walitambua tangu awali kwamba Raila atakwenda kapa. Watu wengi hawakuuamini utabiri huu na ulipokuwa ukiwaambia wanakuangalia kana kwamba wewe ni mwehu.
Ukweli ni kwamba kadiri Raila na Uhuru walivyokuwa wakiukaribia uchaguzi Raila akizidi kuwa dhaifu kwa sababu ya makosa aliyokuwa akiyafanya njiani.
Makosa hayo yaliwasaidia Uhuru na Ruto kuweza kumpiku katika mbinu za uchaguzi kama nilivyoeleza katika makala zilizotangulia katika gazeti hili la Raia Mwema (Mbinu za ushindi za mwana wa Jomo na Changamoto zinazowakabili Uhuru na Ruto ).
Kosa moja alilofanya Raila ni kuzitegemea nchi za Magharibi kuwa zingempatia ushindi katika uchaguzi huo. Sijui ilikuwaje hata akasahau kwamba nchi hizo hazipigi kura katika chaguzi za Kenya.


