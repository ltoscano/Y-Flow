
Dk. Slaa kaibua madai fikirishi Jun 01, 2012

KATIKA makala yangu wiki hii najaribu kuzungumzia “kisichozungumzika”. Kwa vile siku chache zijazo Wa tanzania watapiga kura katika uchaguzi mkuu ambao pengine ni muhimu zaidi kuliko chaguzi zote zilizopita, basi, hatuna budi kujiuliza maswali magumu na pengine ya kuogofya.
Siku chache zilizopita, mgombea urais kwa tiketi ya CHADEMA, Dokta Wilbroad Slaa, alidai kuwa ana taarifa zinazoonyesha kuwa Serikali ya CCM, chini ya Rais Jakaya Kikwete, imesambaza maafisa Usalama wa Taifa nchi nzima ili kumsaidia Kikwete ashinde uchaguzi.
Makala hii inajaribu kuchokoza maswali yanayoweza kutupatia majibu kama tuhuma hizo za Dokta Slaa ni porojo tu au zina ukweli.
Ili kupata jibu kuhusu ukweli wa tuhuma hizo nalazimika kuijadili Idara ya Usalama wa Taifa, jambo ambalo nafahamu fika halitowapendeza wahusika.
Lengo hapa sio kuwaumbua maofisa usalama bali; kama nilivyosema awali, kutafuta ukweli wa tuhuma za Dokta Slaa. Na swali la msingi kabisa ni hili: Je inawezekana serikali kuitumia Idara ya Usalama wa Taifa kuhujumu matokeo ya uchaguzi mkuu?
Binafsi nina ufahamu wa kutosha kuhusu masuala ya Usalama wa Taifa au intelijensia. Katika jitihada za kujiendeleza kitaaluma, nimefanikiwa kusoma kwa undani kuhusu fani ya usalama wa kimataifa (international security).
Kadhalika naifahamu vizuri Idara yetu ya Usalama wa Taifa.
Kitaaluma na kitaalamu, inakubalika kuwa uimara wa taifa lolote lile duniani unategemea ufanisi wa taasisi ya/za intelijensia katika nchi husika. Kadhalika kulegalega kwa mambo katika nchi kunaweza kuwa kiashiria cha walakini au mapungufu katika utendaji kazi wa taasisi ya/za intelijensia katika nchi husika.
Inaaminika kuwa kwa miaka kadhaa idara yetu ya Usalama wa Taifa ilikuwa miongoni mwa idara za usalama bora kabisa duniani. Ni vigumu kwa wengi kuelewa kuhusu hilo kwa vile, kama ilivyo mahala pengine duniani, masuala ya usalama wa taifa yanabaki kuwa siri kubwa.
Usiri huo ni muhimu sana katika utekelezaji wa majukumu ya taasisi hizo, na ndio maana katika sehemu nyingine hufahamika kama ‘idara ya siri’ (secret service).
Usiri huo ambao ni muhimu kabisa na lazima katika ukusanyaji wa taarifa nyeti unaweza kutumika kwa maslahi ya taifa au ya watu wachache. Katika nchi zenye kuzingatia utawala bora, usiri wa idara za intelijensia uko zaidi kwenye mambo ya kitaalamu (ushushushu halisi) huku mambo mengine yasiyoathiri intelijensia yakiwekwa wazi.
Kwa nchi kama Marekani au hapa Uingereza, viongozi wa taasisi za intelijensia huitwa kwenye kamati za bunge kujibu maswali ‘ya umma’ au kutoa ufafanuzi kuhusu masuala mbalimbali yanayohusiana na usalama wa mataifa hayo.
Pia mara chache hualikwa kwenye mihadhara ya kitaalamu na kitaaluma kutoa hotuba au kuwasilisha mada; hususan kwenye taasisi kama RUSI, IISS nk.
Wengi wetu tunakumbuka kuhusu ‘Kamisheni ya Septemba 11’ iliyoundwa na watunga sheria wa Marekani kudadisi sababu zilizopelekea mashambulizi ya kigaidi katika nchi hiyo mwaka 2001.
Tulimwona aliyekuwa Mkurugenzi wa Shirika la Kijasusi la Marekani (CIA) George Tennet akitoa ushahidi wake. Huu ni uwajibikaji kwa umma na hauathiri shughuli za kishushushu.
Kadhalika,wenzetu hawa wana taratibu za kuondoa usiri wa baadhi ya taarifa iwapo zinahitajika kwa maslahi ya umma. Kitendo hicho kinaitwa declasification lakini sina neno sahihi la Kiswahili.
Vilevile, katika baadhi ya nchi, kwa mfano Marekani na hapa Uingereza, kamati za bunge zinazoshughulikia masuala ya usalama zina nguvu kubwa na mamlaka ya kuwaita viongozi wakuu wa idara za intelijensia panapokuwa na umuhimu wa kufanya hivyo. Naamini kamati ya Usalama ya Bunge letu ina mamlaka hiyo pia lakini ni rahisi zaidi kugema damu kwenye jiwe kuliko uwezekano wa kamati hiyo kuwaita viongozi wa Idara yetu ya Usalama wa Taifa! Sijui tatizo ni uoga au kutojua majukumu yao.
Taratibu za wenzetu zinawezesha taasisi zao za usalama kutotumia usiri wa fani yao kwa minajili tofauti na maslahi ya taifa. Kadhalika, taratibu hizo zinasaidia kuepusha taasisi hizo kutumika kwa maslahi ya vikundi fulani katika jamii au kwa minajili ya kisiasa; ilhali taasisi hizo hazipaswi kufungamana na chama chochote cha siasa.
Tukirejea kwenye tuhuma za Dokta Slaa na swali kama kuna uwezekano kwa Idara yetu ya Usalama wa Taifa kutumiwa na CCM kuhujumu uchaguzi, ni muhimu kuangalia mwenendo mzima wa usalama wa taifa letu hivi sasa.
Hii sio hukumu kwa idara yetu hiyo muhimu kwa usalama wa kila Mtanzania; bali lengo hapa ni kukata mzizi wa fitina. Naamini kuwa hakuna afisa usalama atakayefurahishwa na tuhuma za Dokta Slaa iwapo zitabainika kuwa za uongo.
Kadhalika, Wa tanzania watapaswa kuwa na hofu iwapo tuhuma hizo ni za kweli.
Kama nilivyodokeza awali, uimara wa nchi ni kiashiria cha moja kwa moja cha uimara na ufanisi wa taasisi ya usalama katika nchi husika. Je; kama tunakubaliana katika hilo, kushamiri kwa ufisadi nchini mwetu hakuwezi kutafsiriwa kama mapungufu ya utendaji kazi wa Idara yetu ya Usalama wa Taifa?
Kwa mfano; je, idara hiyo ilikuwa wapi wakati ujambazi wa EPA unafanikishwa?
Je, utitiri wa mikataba ya kifisadi inayolisumbua taifa letu kila kukicha inawezekanaje; ilhali taasisi yenye jukumu la kuizuia ipo?
Kuuliza maswali ya aina hiyo kunaweza kuzua ‘uhasama’ kati ya anayeuliza maswali hayo na idara hiyo, lakini ufisadi sio siri za taifa, na kila Mtanzania ana haki ya kuhoji mapungufu yanayoathiri ustawi na maendeleo ya taifa letu.
Kikatiba, Rais wa Jamhuri ya Muungano wa Tanzania ni kama mkuu ‘halisi’ wa Idara ya Usalama wa Taifa. Kwa bahati mbaya, Rais huyo huyo ndiye Mwenyekiti wa Chama cha Mapinduzi.
Hadi hapo hakuna tatizo; laiti utawala bora ukizingatiwa na wanausalama wakijiepusha na siasa. Lakini sote tunaijua Tanzania yetu vizuri. Kama Msajili wa Vyama vya Siasa, ambaye shughuli zake si za usiri kama Idara ya Usalama wa Taifa, anadiriki kufanya mambo yanayoonyesha kuipendelea CCM waziwazi (kwa mfano kuingilia majukumu ya Tume ya Taifa ya Uchaguzi), hali ikoje katika taasisi ambazo utendaji wake ni siri kuu?
Au tuiweke hivi: Kama mafisadi waliweza kukwapua fedha za EPA, na matapeli wa Richmond wakamudu kutuingiza mkenge na kampuni yao yenye makao makuu kwenye briefcase, na yote hayo yalitokea katika hali ya uwazi kabisa na kuishia kupewa ‘muhuri wa kuridhia’ kwa Rais kuamuru walioiba fedha za EPA warejeshe na Bunge kuamua ‘kuzika’ mjadala wa Richmond, hali iko vipi kwenye korido za taasisi ambayo inafanya kazi zake kwa usiri mkubwa?
Twende mbali kidogo. Ni dhahiri Idara yetu ya Usalama wa Taifa inamfahamu mmiliki wa Kampuni ya Kagoda ambaye Rais Kikwete na watendaji wake wengine wamekataa katakata kumtaja hadharani au kumchukulia hatua.
Kitaalamu, idara hiyo ingepaswa kushinikiza hatua dhidi ya mmiliki wa Kagoda; hasa kwa vile taasisi za usalama duniani kote zina njia rasmi na zisizo rasmi za kushinikiza mambo yenye maslahi kwa taifa.
Kwa mfano, inasemekana mauaji ya aliyekuwa Waziri Mkuu wa Israel, Yitzak Rabin yalikuwa na mkono wa taasisi za usalama za nchi hiyo kwa vile Rabin alionekana kuhatarisha usalama wa nchi hiyo kwa kupendelea mwafaka na Wapalestina.
Hapana simaanishi Idara yetu ya Usalama nayo ilipaswa ‘kumpeleka mtu kuzimu’ kama njia ya kushinikiza mmiliki wa Kagoda achukuliwe hatua. La hasha. Kuna njia bora zaidi ya hiyo na wahusika wanazifahamu.
Jambo jingine muhimu ni ukweli kwamba taasisi nyingi za usalama wa taifa duniani ni nusu-jeshi (paramilitary).Viongozi wakuu wa taasisi hizo huwa kama majenerali ndani ya jeshi. Wanaheshimiwa na kuogopwa kupindukia.
Maagizo yao hayawezi kuhojiwa na wafuasi wao. Sasa kwa vile Rais wetu ana madaraka makubwa kupita kiasi, ikiwa ni pamoja na kuteua viongozi wa Idara ya Usalama wa Taifa apendavyo (anaweza kumteua swahiba wake akijiskia kufanya hivyo), si vigumu kuamini kuwa uongozi wa juu unaweza kuiendesha idara husika kwa matakwa binafsi ya rais aliye madarakani.
Na kwa vile maagizo yao kwa wanaowaongoza hayahojiwi, basi, si ajabu wakitumia madaraka yao ‘kulipa fadhila za aliyewateua’ pasipo hofu ya kudadisiwa.
Naamini hadi hapa msomaji mpendwa utakuwa umepata jibu kuhusu iwapo tuhuma za Dokta Slaa ni hadithi tu au ni kitu kinachowezekana, na huenda kinafanyika muda huu.
Swali linabaki nini kifanyike?


