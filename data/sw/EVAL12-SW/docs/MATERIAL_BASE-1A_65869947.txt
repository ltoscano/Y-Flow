Serikali tatu: Tumeanza kufikiri kwa ndimi au matumbo?
Jun 14, 2013

MSINGI muhimu wa mfumo wa kidemokrasia unatuhimiza kuwa matakwa ya waliowengi yakubaliwe, ingawa suala hilo linaweza kuwa gumu kwa hao wachache wenye fikra tofauti. Jambo hili limesababisha wanafalsafa, akiwamo Plato, kuuita mfumo wa kidemokrasia kuwa ni udikteta wa walio wengi.

Bila shaka suala hili litajitokeza katika mjadala wetu wa kitaifa katika uandishi wa Katiba Mpya. Kwa kuzingatia rasimu ya Katiba Mpya, mambo mengi yaliyopendekezwa ni ya msingi. Kwa mfano, tunamkumbuka Mchungaji Christopher Mtikila, kwa kuongoza mapambano ya mgombea huru (binafsi), na hatimaye hilo limepewa nafasi kikatiba.

Bila shaka kuna vipengele vinavyokinzana katika rasimu na vitajadiliwa na wadau wengine, lakini ningependa kujadili mapendekezo ya mfumo wa Muungano, kuundwa shirikisho lenye serikali tatu.

Uandishi wa katiba mara nyingi uhusisha maslahi mbalimbali, hasa ya kisiasa. Hili limejitokeza wazi na hasa katika suala la Muungano. Ripoti ya Tume ya Mabadiliko ya Katiba inatushawishikuamini Wa tanzania wengi wanautaka Muungano ingawa pia, ni dhahiri vyama vya kisiasa vimekuwa na maoni tofauti kiitikadi juu ya mfumo huo Muungano.

Kwa mfano, hapo awali CUF walitaka Muungano wa shirikisho la serikali tatu. Lakini tangu mwaka 2010 walibadilika na kutaka Muungano wa mkataba. CHADEMA wanaamini katika shirikisho la serikali tatu pia, wakati CCM wamekuwa wahafidhina waking’ang’ania Muungano wa serikali mbili.

Je, uundwaji wa serikali tatu ni ushindi wa kiitikadi kwa vyama vya upinzani? Vyovyote tutakavyofikiri, lakini mapendekezo ya serikali tatu yana athari kubwa katika maisha ya Wa tanzania, bila kujali maslahi ya vyama vya siasa tunavyovifuata. Ni vyema tukalijadili suala hili kama Wa tanzania.

Tume ya Mabadiliko ya Katiba inapendekeza kuundwa kwa shirikisho la serikali tatu. Tume hii inadai kufikia uamuzi huo baada ya kutathmini kwa kina hoja za waliotaka serikali mbili, wanaotaka serikali moja na wale wanaotaka tatu.

Tume inadai hoja za wanaotaka mfumo wa sasa uendelee zilikuwa nzito isipokuwa kulingana na hali halisi kwa sasa, wakapendekeza serikali tatu. Kwa bahati mbaya hawajaainisha hoja zilizowashwishi kufikia uamuzi huo, na hawakutoa idadi kiuwiano ya watu waliotaka serikali mbili, moja au tatu. Kama mmoja ya Wa tanzania mwenye maslahi na jambo hili ningependa mjadala huu uwe wa wazi na hoja hizo si budi zitushawishi wote.

Kwa upande mwingine, wanaoshabikia Muungano wa serikali tatu wameridhia hilo na hasa kwa kuzingatia uhuru wa Zanzibar. Labda muundo huu utaipa uhuru zaidi Zanzibar iliyodhaniwa ‘kumezwa’ ndani ya Serikali ya Jamhuri ya Muungano.

Na labda wengine wanashabikia muundo huu kwa kuwa utatoa fursa nyingi za kiuongozi. Fursa hizo zinaongezeka zaidi pale Tanzania Bara itakapounda mihimili yake ya kiutawala. Kama nafasi za ubunge wa Muungano ni chache basi zitakuja za ubunge wa Tanzania Bara.

Hali kadhalika urais, uwaziri na vyeo vya ngazi nyingine. Hata hivyo, si budi tukaitathmini hoja hii ya fursa kwa undani zaidi pamoja na gharama zake kwa kuwa mambo ambayo tume haituambii yanatisha zaidi ya mapendekezo haya ya kuwa na serikali tatu.

Tume haituambii kuwa tunahitaji mihimili mingine mitatu; Dola, Bunge la kutunga sheria na Mahakama itakayoiongoza Tanzania Bara. Kwa idadi ya Wa tanzania Bara, ambayo sasa ni zaidi ya milioni 43, hatuzungumzii taasisi ndogo hata kidogo.

Kwa mfano, Tanzania Bara inakadiriwa kuwa na jumla ya majimbo 182. Ni dhahiri kuwa wabunge wa kuchaguliwa Tanzania Bara pamoja na wa kuteuliwa watakuwa si chini ya 200. Na kutokana na kupungua kwa mambo ya Muungano, Tanzania Bara itakuwa na wizara zisizopungua 20.

Ukijumlisha na taasisi nyingine, ni dhahiri gharama za kuendesha serikali hii zitazidi hata zile za serikali ya Muungano. Katika kitabu chake cha uongozi wetu na hatima ya Tanzania, Baba wa Taifa Mwalimu Julius Nyerere, alikwishawahi kuandika kuwa waliogopa kuunda serikali tatu kwa sababu ya uwiano wa wakazi wa Zanzibar na Tanganyika ilivyokuwa 1964.

Alibainisha kuwa Zanzibar ilikuwa na wananchi 300,000 wakati Tanganyika ilikuwa na wananchi milioni 12,000,000. Kuundwa kwa serikali ya tatu kungeipa Tanganyika jukumu la kubeba mzigo mzito wa kuendesha serikali inayolingana na ya Muungano.

Hoja hii hailengi kubeza uwingi wa watu wa Zanzibar, bali uhalisia wa gharama za kuendesha serikali. Baba wa Taifa, aliyewahi kuongoza nchi kwa miaka 22 aliwahi kusema pia anayedhani kuendesha serikali sio gharama anafikiri kwa kutumia ulimi. Mimi nadhani yawezekana watu wanaodhani hivyo wanafikiri kwa matumbo yao, kwani wanajali maslahi yao ya sasa na si ujenzi wa taifa, kwa maslahi ya vizazi vijavyo.


