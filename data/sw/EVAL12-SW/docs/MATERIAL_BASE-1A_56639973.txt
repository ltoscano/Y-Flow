"Mpɔ̂ ya boyókani bolámu káti ya bangó, mondɛ́lɛ́ asálí mánsɔ makokí yĕ mpɔ̂ bázala na monɔkɔ mɔ̆kɔ́ ya monɛ́nɛ óyo bakokí koyókana bangó bánsɔ tɛ̂. Ayébí na bolámu te sɔ́kí azwí monɔkɔ mɔ̆kɔ́, •ekokí• koyébana bipái bínsɔ ya Kongó, ndé mosíká tɛ̂ mokɔlɔ mɔ̆kɔ́ bakotónga lingómbá mɔ̆kɔ́ ya makási mpɔ̂ ya bobéngisi mondɛ́lɛ́ o mbóka ya Kongó. Na bôngó mondɛ́lɛ́ asálí mánsɔ mpɔ̂ ekólo na ekólo élinga sé mwá monɔkɔ mwa mokɛ́ ya ekólo mɔ̆kɔ́ mɔ̆kɔ́ ya Kongó ya bobomi bobóto bwa bato ba Kongó mpé mpɔ̂ ya bobúngusani bangó. Mpɔ̂ átíya bangó na mpási lisúsu, abomí makambo ma bangó mpé amálongólí o káti ya efándeli ya ngɛlɛ́. Mpɔ̂ amíléndisa na efándeli abálobélí lisúsu te babɛ́ta líkembe ya bankɔ́kɔ ya bangó tɛ̂ mpɔ̂ ezalí mabé mpé makambo ma •basɛ́nzi•. Alobí na bangó bátíka kobína na lingwánda, ezalí mabé sɔ́kí bazalí kobína bangó na bangó. Kási andimí básála mánsɔ ya bonkɔ́kɔ sé na ntángo bakosana mpɔ̂ te átála.

"Na bonkɔ́kɔ bwa bato ya Kongó, mwăna mokɛ́ akokákí kolobela mpaka makambo ma lofúndo tɛ̂. Mwăna mokɛ́ azalákí sɔ́kí akómí libosó ya mpaka, álakisa limɛmyá. Mpɔ̂ ya yangó ezalákí, sɔ́kí akómí libosó ya mpaka, akofukama. Mondɛ́lɛ́ alingí wâná tɛ̂. Alobí wâná ndé bosɛ́nzi, mpé alobí te, sɔ́kí mwăna mokɛ́ azalí mayɛ́lɛ, yĕ ndé mpaka mpé mokonzi. Bompaka ya mandɛ́fu ezalí pámba.

"Mondɛ́lɛ́ abóyí bálíya ndéngé ya bankɔ́kɔ ba bangó. Alobí bálíya ndéngé ya bangó mondɛ́lɛ́, mpé apímí bangó mosɔlɔ ya kosála lokóla bangó. Wâná elingí koloba níni@ Elingí koloba te balingí bátámbwisa bato moyíndo sé moto pámba mpɔ̂ bayébí malámu te mpɔ̂ ózala na efándeli malámu na mbóka lokóla mondɛ́lɛ́ ekoluka falánga. Kási moyíndo ya Kongó azángí yangó.

"Bamayɛ́lɛ nyɔ́nsɔ ya mabé ezalí na mondɛ́lɛ́, sé mpɔ̂ ya bofándisi bato ya Kongó káti ya boúmbu. Na bôngó ebɔngí sé bato ya mayɛ́lɛ báyébisa bato bánsɔ ndéngé ya mayɛ́lɛ mabé ma mondɛ́lɛ́ mpɔ̂ bábwáka yangó mosíká. Mpɔ̂ sɔ́ḱi mayɛ́lɛ wâná mafándí sé nyɛ̂ na nzóto ya Kongó, atá basálí bóní, bakozala ndé na etumba monɛ́nɛ libosó te málongwa na nzóto ya bangó.

"Ya sɔ̂lɔ́ mondɛ́lɛ́ azalí moto ayélá bato ya Kongó makambo ya bilɔ́kɔ bínsɔ bizalí na mbóka ya bangó. Asálí mabé tɛ̂, ndé ebɔngí te bálálisa míso sɔ́kí bayébí te na káti ya bosangani bwa bato bánsɔ ba Kongó, mondɛ́lɛ́ azalí na • nkita monɛ́nɛ tɛ̂. Ekokí malámu báyébaka na bolámu mpé bobé bokokí kosála mondɛ́lɛ́ na káti ya kosangana ya bato ya Kongó. Yangó wâná bokósi bɔ́nsɔ bwa mondɛ́lɛ́ bokɛí sé na •bokabwani• bwa bato ya Kongó.