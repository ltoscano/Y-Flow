
Kitilya, wenzake watinga Mahakama Kuu
James Magai, Mwananchi mwananchipapers@ mwananchi.co.tz
Dar es Salaam. Kamishna Mkuu mstaafu wa Mamlaka ya Mapato Tanzania (TRA), Harry Kitilya, Miss Tanzania mwaka 1996, Shose Sinare na Sioi Solomon, jana waliitwa Mahakama Kuu Kanda ya Dar es Salaam na kupangiwa tarehe ya kusikiliza rufaa dhidi yao baada ya kuondolewa shtaka la utakatishaji fedha.
Washtakiwa hao waliitwa mahakamani hapo jana baada ya mahakama hiyo kuita jalada la kesi inayowakabili kutokana na uamuzi wa Jamhuri kuwasilisha taarifa ya kusudio la kukata rufaa kupinga uamuzi wa kuwafutia shtaka la kutakatisha fedha.
Awali, washtakiwa hao walipandishwa kizimbani katika Mahakama ya Hakimu Mkazi Kisutu wakikabiliwa na kesi hiyo, ndipo Hakimu Emilius Mchauru anayeisikiliza akawataarifu kuwa wanatakiwa kufika mbele ya Jaji Mfawidhi kwa maelekezo zaidi. “Kimsingi jalada halisi la shauri hili bado liko Mahakama Kuu. Tulitarajia kuwa leo tungekuwa tumeshapata maelekezo ya Jaji Mfawidhi. Hivyo maelekezo ya leo ni kwamba wote mnatakiwa mfike kwa Jaji Mfawidhi siku ya leo kwa maelekezo zaidi.
“Nakala za uamuzi na mwenendo wa shauri ziko tayari, wadaiwa mnaweza kuzichukua. Shauri hili litatajwa tena Mei 18, mwaka huu,”alisema Hakimu Mchauru.
Baada ya kuahirishwa kwa shauri hilo msafara wa watu waliofika mahakamani kufuatilia kesi hiyo ukiongozwa na mawakili wa washtakiwa, ulianza kuelekea Mahakama Kuu.
Wakati kesi hiyo ilipoitwa kwa Jaji Mfawidhi Moses Mzuna, washtakiwa walikuwa bado hawajafikishwa mahakamani, wala upande wa mashtaka, bali kulikuwa na mawakili wa utetezi tu.
Licha ya kuitwa mahakamani hapo na kupangiwa tarehe ya usikilizwaji wa rufaa yao, ilibainika kuwa bado Jamhuri haijakata rufaa kwa kuwasilisha sababu za rufaa yake.
Badala yake Jaji Mzuna alisema kuwa mbele yake kuna taarifa ya Jamhuri ya kusudio la kukata rufaa.
Kutokana na hali hiyo, Wakili Majura Magafu anayemtetea Kitilya alisema wako njiapanda kwa kuwa mpaka wakati huo hapakuwa na rufaa iliyopo mahakamani.
Baada ya majadiliano mafupi baina ya Jaji Mzuna na mawakili wa utetezi, walikubalina kufika mahakamani hapo kesho kwa ajili ya usikilizwaji wa kile kitakachokuwapo kama Jamhuri itakuwa imekata rufaa.
Kitilya na Sinare na Solomon ambao walikuwa maofisa wa Benki ya Stanbic Tanzania walikuwa wakikabilwa na mashtaka manane, likiwamo shtaka la kutakatisha fedha Dola 6 milioni za Marekani.
Wanadaiwa kutenda makosa hayo kati ya Machi 2013 na Septemba 2015 wakati wa mchakato wa mkopo wa Dola 550 milioni za Marekani kwa Serikali ya Tanzania kutoka Benki ya Standard ya Uingereza.


