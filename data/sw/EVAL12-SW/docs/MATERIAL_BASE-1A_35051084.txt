
Phiri ajiandaa kuiua Yanga U/Sokoine
Oliver Albert, Mwananchi aolbert@mwananchi.co.tz
Dar es Salam. Kocha wa Mbeya City, Kinnah Phiri amesema kucheza dhidi ya Yanga inatakiwa ujiandae hasa, anajivunia kuwa watakuwa nyumbani kwenye Uwanja wa Sokoine hatari kwa wapinzani wao.
Mbeya City na Yanga zitapambana Mei 10, huku watoto wa Jangwani wakitakiwa kushinda mchezo huo ili kuzidi kujihakikishia ubingwa msimu huu wakati Mbeya City wakitaka ushindi ili kuepuka janga la kushuka daraja.
Phiri alisema wamerejea mape ma Mbeya wakitokea Turiani, Morogoro ili kujiandaa kikamilifu kuikabili Yanga.
Alisema anafahamu mchezo huo utakuwa mgumu, lakini kucheza nyumbani kutawaongezea nguvu ya kupata matokeo kwa wachezaji wake kwa sababu watakuwa wanacheza mbele ya mashabiki na uwanja waliouzoea. 
“Kucheza dhidi ya Yanga kuna hitaji maandalizi, tumeshafika Mbeya mapema kwa ajili ya kujiandaa na mchezo huo ni mchezo ambao tunahitaji kujitolea ili kupata matokeo na kulinda hadhi na nafasi yetu.
“Najua Yanga watakuja na nguvu kubwa kwa sababu wanataka kushinda taji, lakini watatukuta hata sisi tumejiandaa na niseme Sokoine siyo mahali pazuri kwao,”
alisema Phiri.
Mbeya City ililala kwa bao 1-0, Jumamosi iliyopita dhidi ya Mtibwa Sugar na sasa imebakiwa na michezo mitatu huku ikihitaji pointi tatu ili kujihakikishia nafasi ya kubaki kwenye ligi msimu ujao.


