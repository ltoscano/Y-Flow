
Waonywa dhidi ya kuwaoza binti zao kwa watu matajiri
NA KAZUNGU SAMUEL
WAZAZI katika Kaunti ya Kilifi wameonywa dhidi ya kuwaoza binti zao kwa matajiri na watu wengine wenye uwezo katika jamii.
Hatua hiyo ya wazazi ndio ambayo inasemekana ni tishio kwa ustawi wa elimu ya msichana katika eneo hilo.
Na endapo wazazi hao hawatafuata mwito huo na kuachana na tabia hizo zilizopitwati, basi watakamatwa na kukabiliwa na sheria.
Onyo hilo lilitolewa na msaidizi wa kamishna wa eneo la Bahari Bi Josephine Njenga katika kijiji cha Tezo alipofika kuzungumzia maendeleo ya kijamii na usalama katika eneo hilo. 
Bi Njenga alisema kuwa kuna wazazi ambao wameamua kuwaruhusu mabinti zao kwenda katika hafla za usiku na disko zinazojulikana maarufu katika eneo hili kama Usiniriche.
Aidha afisa huyo alitaja disko hizo kuwa chanzo cha kuchipuka kwa mimba za mapema na vile vile ndoa za mapema. “Nyinyi wazazi ni lazima muwe macho. Je mnafahamu ni nini kinachofanyika katika disko hizo za usiku. Mnaruhusu mabninti zenu kwenda huko bila kujua athari ambazo zinawangojea. Lazima mbadilishe hali hii ama sivyo tuanze kuwachukulia hatua,” akasema. 


