Mauaji ya bi. harusi Anni, nchini Afrika Kusini
Apr 03, 2014

BAADA ya kutua katika uwanja wa kimataifa wa Cape Town nchini Afrika Kusini, Novemba 7, mwaka 2010, wanandoa Shrien Dewani na Anni Dewani walipanda ndege ndogo kuelekea mbuga ya wanyama ya Kruger.
Wanandoa hao walikwenda nchini humo kwa ajili ya fungate baada ya kufunga ndoa ya kimila ya kihindu, Oktoba 29 mwaka 2010 huko Mumbai nchini India.
Walikaa katika mbuga hiyo ya wanyama ya Kruger kwa siku tano na Novemba 12 mwaka 2010, walirudi jijini Cape Town na waliposhuka katika Uwanja wa Ndege wa Kimataifa wa Cape Town, walipanda teksi aina ya VW Sharan, iliyokuwa ikiendeshwa na dereva aliyejitambulisha kwao kwa jina la Zola Robert Tongo hadi katika hoteli ya kimataifa ya nyota tano ya Cape Grace.
Ilipofika jioni wanandoa hao waliondoka na yule dereva aliyewaleta hotelini hapo, Zola Tongo hadi katika mji wa Gugulethu uliopo kilomita 15 kutoka Jiji la Cape Town ambako kuna mghahawa maarufu kwa nyama choma, unaoitwa Mzoli ambao ni kivutio kwa watalii wengi wanaotembelea Cape Town. Waliufahamu mghahawa huo kupitia jarida la mpishi maarufu nchini Uingereza, Jamie Oliver.
Baada ya kupata nyama choma walisafiri hadi eneo la ufukwe la Strand kiasi cha kilomita 50 kusini mashariki mwa Cape Town, kwa ajili ya kupata mlo wa jioni. Walipomaliza kupata mlo wa jioni waliondoka katika eneo hilo na kuzunguka katika viunga vya ‘uswahilini’ ili kuona mazingira ya uswahilini katika nchi hiyo ya Afrika Kusini.
Ni wakati walipokuwa katika viunga hivyo vya uswahilini ndipo taxi yao ilipotekwa nyara na wanaume wawili waliokuwa na bastola.
Majambazi hao walimtupa chini dereva wa gari hilo na kisha wakaondoka na wanandoa hao huku wakiwa wamewaelekezea bastola nakuanza kuzunguka nao katika viunga hivyo vya uswahilini. Waliwaambia kwamba, hawana nia ya kuwadhuru bali wanahitaji hilo gari. Baada ya kama dakika 20, wakiwa wametembea umbali wa kilomita 18 kutoka katika eneo walilotekwa, majambazi hayo yakiwa yamemuelekezea bastola Shrien, walimrusha kupitia kioo cha nyuma na kumtupa nje ya gari hilo huku gari hilo likiwa katika mwendo.
Shrien aliwasiliana na polisi na kuwaeleza kuhusu tukio hilo na haraka sana polisi wa nchi hiyo walianza kutafuta gari hilo kwa helikopta.
Novemba 14, saa 1:50 asubuhi, polisi walikuta teksi aina ya VW Sharan ikiwa imetelekezwa umbali wa kilomita 3.2, nje ya mji wa Khayetisha. Ndani ya teksi hiyo walikuta Anni Dewani akiwa amekwishauawa. Mwili wake ulikutwa na michubuko kuashiria kwamba alipigwa, kabla ya kuuawa kwa kupigwa risasi moja shingoni. Silaha iliyotumika kufanya mauaji hayo ni bastola ya MM 9, aina ya Caliber.
Baadaye polisi walibainisha kwamba saa ya mkononi aliyokuwa ameivaa Anni Dewani aina ya Giogio Armani, vito vya thamani alivyokuwa amevaa, mkoba wake na simu ya mkononi aina ya Blackberry vilikuwa vimetoweka na iliaminika kwamba vitu vyote hivyo vilikuwa vimeibwa. 
Je, huyu Anni Dewani ni nani?

Labda, kabla sijaendelea na mkasa huu, unaweza kujiuliza je, huyu Anni Dewani ni nani na ni kwa nini mauaji yake yalivuta hisia za watu wengi si nchini Afrika Kusini tu, bali pia vyombo vingi vya habari vya mataifa mbalimbali.
Historia ya wazazi wa binti huyu ilianzia kule nchini Uganda. Familia ya Hindocha kutoka katika kabila la Kihindu ilikuwa ikiishi nchini Uganda hadi mwanzoni mwa miaka ya 1970 walipolazimishwa kuondoka nchini humo na utawala wa kidikteta wa nduli Iddi Amini Dada, ambaye aliamuru raia wote wenye asili ya Asia waondoke nchini humo kwa kile alichodai kwamba ni wanyonyaji wakubwa na wameingiza nchi hiyo katika lindi la umasikini. 
Familia hiyo ilipata hifadhi nchini Sweden na waliishi katika mji wa Mariestad, ambako ndipo binti yao huyo, Anni alipozaliwa hapo Machi 12, mwaka 1982.
Anni Hindocha kama alivyojulikana hapo awali kabla hajafunga ndoa na Shrien Dewani alikua kwa umri na kimo, alisoma na kuhitimu katika fani ya uhandisi na aliajiriwa katika Kampuni ya Ericsson.
Kwa upande wa mumewe, Shrien Dewani, naye kama Anni ametokea katika kabila la Kihindu. Alizaliwa katika kitongoji cha Westbury on Trym kilichopo katika mji wa Bristol, mwaka 1980. Alipata elimu yake katika Shule ya Bristol Grammar hadi kidato cha sita ndipo akajiunga na Chuo Kikuu cha Sayansi na Teknolojia kilichopo mji wa Manchester (University of Manchester Institute of Science and Technology (UMIST) nchini Uingereza. Alisomea taaluma ya uhasibu na kufaulu na kuajiriwa katika kampuni ya ukaguzi wa hesabu na ushauri ya Deloitte na kupangiwa kufanya kazi katika Jiji la London.


