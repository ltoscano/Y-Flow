
Nimesikia hoja mpya za Nyerere!
Jun 02, 2012

NATEMBEA kando ya barabara kuelekea makazi ya Mwalimu Julius Nyerere, Mwitongo
– Butiama, mkoani Mara. Hali ya hewa ni ya wastani. Sijui nimekwishapiga hatua ngapi, lakini nahisi sauti ya Baba wa Taifa, Mwalimu Nyerere, ikizungumza ndani yangu, ikikumbusha sifa za Rais wa Tanzania kama alivyotamka mwaka 1995.
Namsikia Mwalimu akizungumzia kutikiswa kwa Muungano wa nchi na kuchezewa kwa Katiba ya Tanzania kama nyufa za kitaifa. Namsikia akisema; nchi haiwezi kuendeshwa kwa mawazo binafsi ya viongozi, nje ya matakwa ya sheria za nchi.
Bado nakaza mwendo kando ya barabara, namsikia akitaja nyufa nyingine ya taifa ni rushwa. Anasema; tunataka Rais wetu achukie rushwa na kuhimili shinikizo la rafiki na ndugu zake.
Nakubaliana naye kama alivyowahi kusema Ikulu ni mahali patakatifu, si pango la walanguzi. Ujumbe huu unanifurahisha nami naongezea kwamba, “Ikulu si pango la ufisadi na mafisadi, ni chimbuko la mfano bora wa maadili.” Mwalimu alishiriki kumpata Rais wa Tatu, kama ilivyokuwa kwa Rais wa Pili.

Alishiriki kumpata Rais wa pili na kushuhudia hitimisho la uongozi wake, akaonyesha kutoridhika na kutoa maoni ili kuboresha upatikanaji wa Rais wa tatu. Pia, Mwalimu alishiriki kumpata Rais wa tatu wa Tanzania bila kushuhudia hitimisho la uongozi wake.

Bado naelekea Mwitongo. Naendelea kusikia sauti ya Mwalimu. Si rahisi kubaini kama yuko tayari kuondoka CCM au la. Nahisi ameamua kubaki CCM ili asionekane dhaifu kwa kuwakimbia na kuwaachia chama chenye historia ya nchi, watu wasiostahili.
Lakini wakati nikichapa mwendo hali ya hewa inabadilika. Mvua inanyesha, ngurumo na vimulimuli vikali vya radi ni dhahiri. Yote haya hayanizuii kuhitimisha Kilomita zilizobaki kufika Mwitongo.
Namwona Mwalimu akihutubia watu wasiozidi 50, baadhi wakiwa na sare za CCM.
Nadhani ni viongozi.

Ni watu waliojaa hofu ya kukosolewa, kwa sababu wamezoea kutukuzwa.
Namsikia Mwalimu akisema; “msifikiri rushwa haikuwapo wakati wa utawala wangu… ilikuwapo lakini hatukuwa na mchezo hata kidogo. hatukuvumilia kukaa na watuhumiwa kuamua mustakabali wa nchi.
“Kuna vichekesho vinafanywa na viongozi kwenye chama na serikalini. Watuhumiwa wa wizi wa mali ya umma, leo hii wanaachwa kuendelea kuwa viongozi? Na mnapata ujasiri wa kuwatetea mbele ya wananchi….ndiyo mmefikia hapo?
Anasema; hata mwendawazimu anaweza kushangazwa na hilo … fikiria unayo serikali na chama vinavyodai kupinga uovu, siku hizi ufisadi. Anacheka kidogo na kuendelea; Cha ajabu, watuhumiwa hao ndiyo sehemu ya vikao muhimu vya chama, kama Halmashauri Kuu.
Vikao ambavyo kiutaratibu hujadili taarifa za serikali na kupendekeza au kuelekeza. Nadhani kuna uwendawazimu kidogo na kama sio uwendawazimu tusemeje?
Ni uwendawazimu kwa sababu, serikali inaweza kuwasilisha taarifa yake kuhusu mbinu za kukabili ufisadi, sambamba na watuhumiwa wa ufisadi.
Taarifa inawasilishwa Kamati Kuu au Halmashauri Kuu, miongoni mwa wajumbe ni watuhumiwa! 

Mnataka wananchi watarajie nini? Ni suala la kufikiria tu, Rais umeapishwa, umeingia Ikulu, ukamteua Waziri Mkuu kisha wewe na Makamu wako wa Rais, mkaunda Baraza la Mawaziri.
Mkakubaliana, muunde Wizara ya Utawala Bora. Sasa, inatokea Halmashauri Kuu inataka taarifa kuhusu utekelezaji kazi wa wizara hii.

Na ni wazi kuwa utekelezaji wake kwa kiasi kikubwa utahusu mikakati ya sasa na baadaye dhidi ya watuhumiwa wa ufisadi, watumiaji vibaya madaraka na waovu wengine. Nasema ni suala la kufikiri zaidi, na mjiulize kama ambavyo Wa tanzania wenzenu wanaweza kujiuliza…nimewahi kuonya msipuuze maoni ya wananchi ambao ndiyo msingi au chimbuko la uongozi wenu.
Mjiulize je, kikao chenu kina uhalali wa kiuadilifu kujadili taarifa zinazohusu mikakati dhidi ya ufisadi? Maana, mnaweza kuwa na uhalali kwa mujibu wa katiba ya chama chenu na taratibu zake, lakini suala la uhalali wa kimaadili mbele ya jamii ni jambo muhimu zaidi.
Sasa kikao chenu kinajumuisha watuhumiwa, na kikao hicho kinadai taarifa ya utekelezaji wa mipango ya kushughulikia ufisadi uliokwishafanywa na kuzuia unaotarajiwa kufanywa. Mtasema serikali ilete taarifa, italeta, mtajadili.
Kama kundi moja lenye kulinda maslahi yenu, mnaweza mkajidanganya kuwa mambo yote yako sawa.
Lakini nje ya kundi letu mtaonekana watu wa kushangaza Wa tanzania wenzenu.
Anawanyoshea kifimbo na kusema; Kwa sababu mmejadili jambo muhimu kwa nchi bila kuwa na uhalali wa kimaadili wa kikao chenu kwa ujumla wake, mmeegemea zaidi uhalali wa kikanuni kujadili bila uhalali wa kimaadili na uadilifu.
Na niwaeleze jambo, kwenye mfumo wa vyama vingi vya siasa, kufuata utaratibu au matakwa ya kikanuni kwenye chama si jambo la maana sana, endapo unapuuza uhalali wa kimaadili unaotokana na wananchi,” hapo sauti hiyo ya Mwalimu kichwani mwangu inasita kuendelea kuzungumza.
Nami bado natembea, punde kidogo baada ya kimya cha sekunde kadhaa namsikia akicheka, kicheko ambacho kilizimika ghafla na sura yake kubadilika ikiashiria kufyatua kombora jingine la hoja. Akaendelea; viongozi wa chama nao ni watu wa ajabu.
Wamegeuka watetezi wa wavurugaji wa misingi ya chama. Kwa mfano, nimeambiwa wanazunguka maeneo mbalimbali wakisema; eti wanaohusika na ufisadi ni mwanachama mmoja mmoja, lakini si chama… tena hao wanachama mmoja mmoja ni viongozi na wengine ni wajumbe wa vikao nyeti. Utawezaje kukitenga chama na kiongozi wake ambaye ni mtuhumiwa?
Kwenye hiki chama mnazo ahadi za mwanachama, lakini pia mnazo imani za chama.
Kwa kuunganisha tunaweza kusema tayari mnao mkondo fulani wa maadili. Nini msimamo wenu? Kwa sababu unamkana mwanachama wako mtuhumiwa, mbele ya wananchi kwamba uchafu wake unamhusu yeye, si chama. Lakini wakati unamkana hadharani na uchafu wake bado ni kiongozi, baadaye mnakutana naye kwenye vikao iwe Halmashauri Kuu au Kamati Kuu.
Huyu uliyemkana hadharani kwamba uchafu wake hauhusiani na chama kwa nafasi yake kama kiongozi anapaswa kutetea chama na kunadi ilani yake. Mtu huyo huyo baadaye mnakutana kujadili namna ya kukabili uchafu ambao yeye ni sehemu. Huu ni unafiki. Mnahitajika kufanya na uamuzi mzuri zaidi mbele ya wananchi.
Uamuzi ambao ungekijengea chama uhalali wa kuongoza vita dhidi ya maovu, mbele ya wananchi. Maana kwa sasa uhalali wenu wa kupambana na ufisadi umejijenga ndani ya misingi ya sheria zaidi, na hasa sheria za dola. Kwenye chama bado hamjaweza kujijengea uhalali wa kimaadili kabisa. Sasa mnaweza kuwa na mkakati wa kuwachanganya wananchi ili mlindane, kumbe wao ndiyo wanawaona ninyi ndiyo mmechanganyikiwa.
Mmechanganyikiwa kwa sababu, taratibu za kistaarabu zinawalazimu kujua kuwa; unapomkana mtu kwa matendo yake machafu ili usionekane nawe mchafu, unalazimika kukana uchafu wake mahali kote hadi kwenye vikao. Umkane hadi ithibitishe kisheria, mahakamani kwamba si mchafu, lakini pia suala la kumwondoa kiongozi mwenye tuhuma halihitaji uamuzi wa Mahakama, ni ujasiri wa kimaadili tu. Unaposhindwa kuwang’oa viongozi wenye maadili yanayojumuisha tuhuma za wazi, basi nawe maadili yako yatatiliwa shaka mbele ya wananchi.
Ndiyo! Mithali kuna suala la utawala wa sheria, basi waacheni hawa watuhumiwa mnaowakana hadharani kwamba uchafu wao ni wa binafsi si chama…waengueni kwa muda ili kupisha uchunguzi dhidi yao.
Msifanye watu wajinga, na mjue hamko katika mfumo wa chama kimoja. Katika mfumo wa vyama vingi ni muhimu zaidi kujijengea uhalali wa kimaadili mbele ya umma, sambamba na kuzingatia kanuni na taratibu za chama zinazohusu maadili.
Inashangaza. Mnayo kamati ya maadili ya chama chenu, mlipaswa kuitumia vizuri kwa kuchukua hatua kadhaa ili mjijengee uhalali wa kimaadili katika kupinga ufisadi.
Mngeweza kufanya mambo mawili. Kwanza, mngeweza kuwaengua kwenye nafasi za uongozi, tena muwe wazi kabisa mseme wanaenguliwa kwa sababu wanatuhumiwa, wanachunguzwa. Pili, mngeweza kuitumia kamati yenu ya maadili, kwa niaba ya chama kulinganisha maadili yenu kama chama na uzito wa tuhuma dhidi ya viongozi wenzenu. Gharama za kutofanya haya ni kushuka kwa uhalali wenu kimaadili mbele ya umma.
Lakini kubwa zaidi, nimesikia yupo kiongozi mmoja aliyejiuzulu bungeni akisema; kama mtaanza kuchambuana madhambi yenu hakuna mwanasiasa atakayesimama. Kauli hii ni very serious.
Ni kauli serious hasa kama kuna kamati makini ya maadili. Kwa sababu, kwanza inazidi kukandamiza uhalali wa kimaadili wa serikali na chama chenu kwa upande wa viongozi. Inawezekana kuna ukweli wa kauli hiyo, lakini mbele ya watu makini ni kauli inayobeba tafsiri kuwa kuanzia mtoa kauli na wanasiasa wengine hamna sifa za kuendelea kuwa viongozi.
Kwa mujibu wa kauli yake hiyo, hakuna mwenye unafuu. Huyu hakuwahi kuitwa na kamati yenu ya maadili kwa kauli yake hii nzito, ambayo ukiitafsiri ni sawa na kutaka kukiangusha chama chenu.
Nilitarajia mtu huyu kuitwa athibitishe au kukanusha kauli yake, lakini yote haya umuhimu wake hauhajaonekana. Kamati ya Maadili ama imelala au haifikishiwi kazi za kufanya na wanachama ili kustawisha mustakabali wa chama hiki.
Lakini kingine hivi karibuni nimesikia kiongozi huyo huyo akizungumzia urafiki wake binafsi na Rais wa nchi. Kiongozi anayejivunia urafiki hadharani, tena na kiongozi mkuu wa nchi ni kasoro kubwa. Unaweza kuiona taswira ya ubinafsi wake wa asili. Kama anajivunia hadharani urafiki na mkuu wa nchi, ni wazi naye anaweza kutumia nafasi yake ya uongozi kulinda maslahi ya urafiki zaidi kuliko maslahi ya nchi. Hiki ni kigezo cha kubaini mtu mwenye maadili yenye shaka, anayeongozwa na hisia za kujuana zaidi.
Kwa kauli hii, nini maana yake kwa wanasiasa waadilifu lakini wasio marafiki kwa mkuu wa nchi? Je, ni kitisho? Nafikiri kunadi urafiki kati ya mtu na kiongozi mkuu wa nchi ni jambo la aibu mbele ya watu wazima. Ni kutaka kuonyesha uko daraja fulani la uraia, tofauti na wenzako. Lakini pia ni udhaifu wazi katika kushindwa kuhimili changamoto za kisiasa. Ghafla sikusikia tena sauti hiyo ya Mwalimu Nyerere, lakini niliendelea na safari yangu.
Mungu ibariki Tanzania, Mungu ibariki Afrika


