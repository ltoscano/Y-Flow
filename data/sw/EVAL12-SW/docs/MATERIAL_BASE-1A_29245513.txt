Akina Slaa matatani
Oct 17, 2013

MAKATIBU wakuu wa vyama vikuu vya siasa hapa nchini wataitwa kwa hati maalumu kwenda kujieleza mbele ya Bunge kutokana na kukiuka sheria za nchi.

Makatibu hao ni wa vyama tisa vya siasa ambavyo ingawa vimepokea mabilioni ya walipa kodi kwa njia ya ruzuku kwa kipindi cha miaka minne iliyopita, havijawasilisha hesabu zao kama sheria inavyotaka.

Baadhi ya makatibu hao ni Seif Sharrif Hamad wa CUF (ambaye pia ni Makamu wa Kwanza wa Rais wa Serikali ya Mapinduzi Zanzibar), Abdulrahman Kinana wa CCM na Dk. Wilbrod Slaa wa CHADEMA.

Makatibu hao watapewa hati hiyo ya kuitwa kujieleza wakati wowote kuanzia leo.

Mwenyekiti wa Kamati ya Bunge ya Hesabu za Serikali (PAC), Zitto Kabwe, alisema jijini Dar es Salaam Jumanne wiki hii kwamba makatibu wa vyama hivyo wataitwa kujieleza kwenye kamati yake kupitia hati maalumu kama ile ambayo hutolewa na mahakama.

“Kwa ujumla, vyama hivi tisa vimelipwa kiasi cha Sh bilioni 67.7 kwa kipindi cha miaka minne iliyopita na kwa mujibu wa sheria walitakiwa wakaguliwe na Mkaguzi Mkuu wa Hesabu za Serikali na ripoti zao zionyeshwe katika gazeti la serikali (government notice).

“Hawajafanya hivyo tangu mwaka 2009/2010. Hizi ni fedha za wananchi na wanatakiwa wafahamu zinatumikaje. Uvunjifu huu wa sheria ni wa makusudi au kutojua? Haya ni mambo ambayo tunataka kuyafahamu,” alisema Zitto.

Sheria ya Vyama vya Siasa namba tano ya mwaka 1992 ambayo imefanyiwa marekebisho inaeleza kwa kina ni masuala gani yanatakiwa kuwepo kwenye ripoti za hesabu za vyama hivyo.

Kifungu cha 14 (1) (i) kinasema vyama vya siasa vinavyopokea ruzuku vinatakiwa; “kutoa taarifa ya kila mwaka ya hesabu zake zilizokaguliwa na Mdhibiti na Mkaguzi Mkuu wa Serikali (CAG) na (ii) “taarifa ya kila mwaka kuhusu mali zote zinazomilikiwa na chama husika.”

Kifungu cha 18 cha sheria hiyo kinaeleza kwamba matumizi mengi ya ruzuku yanayokubalika ni yale ya; shughuli za kibunge, shughuli za kijamii, shughuli za uchaguzi na shughuli nyingine yenye mantiki kwa vyama vya siasa.

Sheria hiyo ya vyama vya siasa pia inavitaka vyama hivyo vya siasa kutoa taarifa kuhusu mapato mengine nje ya ruzuku ya serikali ambayo huwa vinapata. 

Kwa mujibu wa mwenyekiti huyo wa PAC, vyama hivyo vya siasa pia vimeshindwa kutoa ripoti zilizokaguliwa za mapato yao nje ya ruzuku.

Ndani ya kikao cha PAC na watendaji kutoka Ofisi ya Msajili wa Vyama vya Siasa na CAG kilichofanyika jana, ilithibitishwa kwamba vyama hivyo vya siasa havijawasilisha ripoti zao.

Msajili wa Vyama vya Siasa, Jaji Francis Mutungi, ambaye amepata wadhifa huo hivi karibuni, alisema ofisi yake haijaletewa ripoti zozote zilizokaguliwa kutoka kwenye vyama hivyo tangu mwaka 2009.

Kwa mujibu wa sheria hiyo ya vyama, vyama hivyo vinapaswa kuwasilisha ripoti zao kwenye ofisi ya msajili ambaye naye ndiye atazichapa kwenye gazeti la serikali.

Alipoulizwa na Raia Mwema kuhusu hatua itakayochukuliwa na ofisi yake baada ya kubainika huko kwa uvunjifu wa sheria, Jaji Mutungi alimtaka mwandishi kukutana naye ofisini kwake kwa ajili ya kupata taarifa zaidi.

Kwa upande wa ofisi ya CAG ambayo ilituma mwakilishi kwenye kikao cha jana, Raia Mwema lilielezwa kwamba ofisi hiyo ilishindwa kufanya ukaguzi wa vyama kutokana na ukosefu wa bajeti ya kufanya kazi hiyo.

Hata hivyo, wajumbe wa kamati ya Zitto walisema hiyo haikuwa hoja ya msingi kwa vile kwa mujibu wa sheria, ofisi ya CAG inaruhusiwa kufanya ukaguzi huo kwa kutumia bajeti ya vyama husika.

Kwa mujibu wa taarifa iliyotolewa na kamati hiyo, CCM ndiyo inayoongoza kwa kupokea fedha nyingi ambapo kwa kipindi cha miaka minne kimepokea kiasi cha Sh bilioni 50.97. CHADEMA inafuatia kwa kupokea kiasi cha Sh bilioni 9.2 huku CUF ikipokea Sh bilioni 6.3 kwa kipindi hicho hicho.

Vyama vingine vinavyopokea ruzuku kutoka serikalini na kiasi husika kwenye mabano ni NCCR-Mageuzi (Sh milioni 667), UDP (Sh milioni 330), TLP (Sh milioni 217), APPT (Sh milioni 11), DP (Sh milioni 3.3) na Chausta (Sh milioni 2.4).


