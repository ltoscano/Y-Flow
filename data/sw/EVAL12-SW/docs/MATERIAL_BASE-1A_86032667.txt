KAGERA YAINYANG’ANYA SIMBA TONGE MDOMONI

May 11, 2013
Timu ya Simba itabidi ijilaumu yenyewe baada ya kushindwa kuzuia kufungwa bao la kusawazisha na Kagera Sugar, ambayo ilisawazisha dakika ya 90 kwa mkwaju wa penalti uliotiwa kimiani na beki Salum Kanoni. Kagera Sugar ilipata penalti hiyo baada ya Daud Jumanne, kuangushwa katika eneo la adhabu na mabeki wa Simba ambao walikuwa katika harakati zakuoa, lakini wakajikuta wamemuweka kati na kumuangusha.
Kwa matokeo hayo, Simba imefikisha pointi 21 na kubaki katika nafasi ya nne huku watani wao wa jadi Yanga wakiendelea kuwa juu yao kwa kuwa na pointi 22, huku Azam FC ikiwa inaongoza ikiwa na pointi 23 sawa na Mbeya City yenye pointi 23 isipokuwa imezidiwa kwa mabao.
Katika mechi hiyo timu zote ziliingia uwanjani kwa kasi ambapo dakika ya 15, Amis Tambwe kukosa bao, baada ya kupiga shuti kali lililogonga mwamba na mpira kutoka nje.
Dakika ya 18, Salum Kanoni wa Kagera Sugar nusura angeipatia bao timu yake ya kupiga mpira wa kona uliotaka kuingia wavuni lakini ukatoka nje.
Simba walikosa bao la wazi dakika ya 34 baada ya Said Nassor ‘Cholo’, kufanya kazi nzuri kwa kuwapiga mabeki chenga na kumpa pasi nzuri, William Lucian ambaye shuti lake likatoka nje ya lango.
Tambwe aliipatia Simba bao dakika ya 45 baada ya kumtoka beki wa Kagera Sugar aliyemuacha na kupiga shuti lililomshinda kipa.
Kipindi cha pili kilianza kwa Kagera Sugar kuingia kwa nguvu ambapo dakika ya 63, Themi Felix alikosa bao baada ya kupiga shuti kali lililogonga mwamba na mpira na kurudi uwanja na kuokolewa na mabeki wa Simba.
Dakika ya 88 Adam Kingwande, nusura angeifungia Kagera Sugar baada ya kuachia shuti kali lililotoka nje ya lango.
Baada ya mwamuzi wa kupiliza kipyenga cha kumaliza mpira polisi walilazimika kurusha mabomu ya machozi kutokana na mashabiki wa kufanya fujo kwa kung’oa viti vya majukwaa kwa hasira ya timu yao kutoka sare ya bao 1-1. Ligi hiyo inataraji kuendelea tena leo ambapo, Yanga itaikaribisha JKT Ruvu katika Uwanja wa Taifa.


