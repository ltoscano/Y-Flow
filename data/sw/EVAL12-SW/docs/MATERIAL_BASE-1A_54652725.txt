
Mashirika yasiyo ya serikali nayo yalijipata pabaya kuhusu kesi za ICC
Na VALENTINE OBARA
KESI iliyomkabili Rais Uhuru Kenyatta, naibu wake William Ruto na mwanahabari Joshua arap Sang katika Mahakama ya Kimataifa ya Uhalifu (ICC) iliweka pabaya mashirika kadha yasiyo ya kiserikali na hata wale waliokuwa maafisa katika mashirika hayo wakati upelelezi wa kesi hiyo ulipokuwa ukifanywa. 
Seneta wa Mombasa Hassan Omar na Mwakilishi wa Wanawake katika kaunti ya Nyeri Priscilla Nyokabi ni miongoni mwa viongozi walioshutumiwa kwa kuchangia katika kufunguliwa mashtaka kwa Rais Kenyatta.
Wakati wa kipindi cha uchaguzi wa 2007, Bw Omar alikuwa kamishna katika Tume ya Kitaifa ya Haki za Kibinadamu (KNCHR) na Bi Nyokabi alikuwa mkurugenzi mkuu katika shirika la Kituo Cha Sheria.
Mashirika hayo mawili yalihusika pakubwa hasa katika kushughulikia maslahi ya waathiriwa wa ghasia za baada ya uchaguzi wa 2007, ilhali baadhi ya waathiriwa ni mashahidi katika kesi hizo.
Bw Omar alijitetea na kusema hakuchochea kushtakiwa kwa mtu yeyote, na kuwa yeye alifuata katiba.
“Usijichochee mwenyewe kisha ulaumu wengine. Wakati wa ghasia za baada ya uchaguzi tulizungumza kuhusu ukosefu wa haki ulioshuhudiwa,” akasema alipozungumza kuhusu suala hilo kwa mara ya kwanza.
Bw Omar pia aliripoti kupokea vitisho kupitia kwa mitandao ya kijamii, ambapo baadhi ya viongozi waliamini vitisho hivyo vilitokana na dhana ya kuwa alihusika katika kusaidia ICC kufungulia mashtaka Wakenya mahakamani humo.
Kwa upande wake, Bi Nyokabi alikashifiwa vikali na wafuasi pamoja na viongozi kadha wa muungano wa Jubilee hasa wanaotoka Kaunti ya Nyeri.
Wakazi wa Nyeri waliandaa maandamano kumtaka ajitokeze wazi na aeleze mchango wake katika kesi zilizo ICC.
Afisi ya chama cha TNA, tawi la Nyeri ilipendekeza Bi Nyokabi atimuliwe chamani kutokana na madai hayo au ajiuzulu kwa hiari ili mwakilishi mwingine achaguliwe kwenye uchaguzi mdogo.


