
Serikali kutunga sheria ya utoaji msaada kisheria

Imeandikwa na Basil

Imechapishwa: 21 Septemba 2016

SERIKALI imesisitiza dhamira yake ya kutunga Sheria ya utoaji wa msaada wa kisheria kusaidia upatikanaji wa haki kwa wote, hasa watu maskini na waishio vijijini nchini.

Akizungumza jana jijini Dar es Salaam kwenye maadhimisho ya miaka mitano tangu kuanzishwa kwa Mfuko wa kusaidia shughuli za utoaji wa huduma za kisheria nchini, Mkurugenzi wa Kitengo cha Katiba na Ufuatiliaji kutoka Wizara ya Katiba na Sheria, Patience Ntwina amesema serikali ya awamu ya tano imedhamiria kuanzisha sheria hiyo ili kufanya shughuli za huduma hizo kuwa nafuu. 
Mbali na mambo mengine, sheria hiyo itawatambua wasaidizi wa kisheria, kuwawezesha kusaidia wananchi wenye matatizo mbalimbali ya kisheria ili kuwasaidia kupata haki zao.
“Tunategemea pia kuanzisha utoaji wa elimu ya kawaida na mafunzo ya kisheria kwa wasaidizi wa sheria nchini ili waweze kuwa wajuzi katika mfumo wa utoaji wa huduma za kisheria,” alisema. Alisema kwamba mfuko wa LSF ulianzishwa kwa ushirikiano wa Serikali ya Tanzania nad Denmark, lengo kuu likiwa kupanua ubora wa huduma za kisheria kwa wenye mahitaji ya huduma hizo nchini.
Alifafanua kwamba kupitia mfuko huo, Sh bilioni 18 zimetolewa kama ruzuku kwa mashirika 53 nchini yanayojishughulisha na utoaji wa huduma za kisheria, ambayo yameshatoa mafunzo kwa wasaidizi wa kisheria ili waweze kuwasaidia watanzania wenye matatizo mbalimbali ya kisheria nchini.
Ntwina aliongeza kwamba kupitia mfuko huo jumla ya wasaidizi wa kisheria 4,628 walipata mafunzo, kila wilaya wasaidizi wa kisheria 25 wamefundishwa kwa kutumia muongozo uliandaliwa na Chama cha wanasheria cha Tanganyika.
Mwenyekiti wa Bodi ya Wakurugenzi wa Mfuko huo, Jaji Jacqueline De Melo alisema kwamba mfuko huu unapambana kuongeza fursa za upatikanaji wa msaada wa kisheria hasa kwa wanawake kwa kuwawezesha kupitia mafunzo kuhusu sheria na haki za binadamu.
Alisema kwamba kwa miaka mitano iliyopita mfumo huo uliweza kupeleka huduma hizo za kisheria kwa watu wenye mahitaji hayo maeneo ya vijijini na kuboresha upatikanaji wa huduma hizo kwa kaya masikini nchini.
Alifafanua kwamba mfuko huo kwa upande mwingine umeongeza uelewa wa mambo ya sheria, haki na utawala bora kwa wasaidizi wa kisheria, mashirika yasiyo ya kiserikali na makundi maalumu.
Aliongeza kwamba katika kuhakikisha wanawafikia wananchi mijini na vijijini, mfuko huo mpaka sasa umetumia Sh bilioni 20 kwa kutoa ruzuku kwa mashirika yanayojishughulisha na huduma za kisheria 42 nchini.
Ofisa Mtendaji Mkuu wa mfuko huo, Scholastica Jullu alifafanua kwamba wasaidizi wa kisheria nchini ni kiungo muhimu katika kutoa huduma za kisheria kwa watu wenye mahitaji hayo sehemu za vijijini ambapo upatikanaji wa huduma za kisheria bado ni tatizo kubwa.


