
Hizi ndizo changamoto za mabadiliko tuyatakayo May 23, 2012

MAKALA iliyopita nilijadili juu ya mabadiliko tuyatakayo na kuwaomba Wa tanzania wenzangu kuanzisha mjadala wa mabadiliko haya. Wengine wameanzisha mjadala kwa kunitumia sms na barua pepe. Nawashukuru wote wanaolitambua hili na kulipatia kipaumbele. Leo naendeleza mjadala huu kwa kuangalia changamoto za mabadiliko tuyatakayo.
Mbele yetu kuna changamoto ya Serikali yetu iliyo madarakani na vyama vya siasa vinavyotamani kuingia madarakani kushindwa kutengeneza mfumo wa kupambana na utatu usiokuwa mtakatifu: Umasikini, Ujinga na maradhi.
Mapambano ya kuondoa utatu usiokuwa mtakatifu yanakwenda mbali zaidi ya slogans za kisiasa. Ni lazima kutambua kwamba bila jitihada kubwa kuhakikisha tunapata elimu nzuri na bora, afya nzuri kwa kila Mtanzania na uhuru wa kujieleza na kutenda, ni vigumu sana kuyafikia mabadiliko tunayoyatarajia.
Na ni muhimu kukumbuka kwamba kujifunza ni kufahamu historia yetu na utamaduni wetu, si lazima kuiga ya kutoka nje bila kupima nguvu zetu na udhaifu wetu.
Elimu ni mkombozi na ni njia pekee ya kuleta maendeleo ya kweli.
Mabadiliko yataletwa na elimu. Mabadiliko hayataletwa na NGO za kimataifa. NGO zinajenga uwezo kwa kulenga matakwa ya nchi zinazotoa fedha. Misaada ya kujenga uwezo inalenga nini na wapi? Nani anapendekeza eneo la kujenga uwezo?

Elimu ndio nguzo ya mabadiliko, lakini ni elimu ipi hii? Ya kujitambua na kujifanyia tathimini au ya kutaka kuwa kama mabeberu? Mabadiliko hayawezi kuja bila uongozi sikivu na wenye ari ya kujifunza kusikiliza.
Kubadilisha mwelekeo wa mabadiliko na kuubatiza jina la kupunguza umasikini ni mbinu chafu za kibeberu! Afrika imepotea! Imemezwa katika nyanja zote. Hivyo mabadiliko ni agenda muhimu katika bara letu na hasa katika taifa letu la Tanzania.
Tunahitaji shule nzuri na vyuo ili kufikia mabadiliko ya kweli. Vyuo vyetu vikuu viwe cheche na chachu ya mabadiliko. Tafiti mbalimbali zisisubiri wahisani au serikali; bali zisukumwe na bidii ya kutaka kuleta mabadiliko.
Ni bahati mbaya kwamba viongozi wetu wamebaki kuimba kauli mbiu na kutoa ahadi; wapinzani nao wameelekeza nguvu zao katika kulaumu na kukosoa. Wote kwa pamoja wamemezwa na misemo ya ghiliba za mabeberu: utawala bora, kurekebisha uchumi, ubinafsishaji na utandawazi .
Mabeberu wanafadhili vyombo vya habari na kuvielekeza viandike yale yanayoendana na sera za kibeberu. Sekta zote zimeingiliwa kwa kisingizio cha ufadhili; na kila ufadhili ni lazima uandamane na masharti pamoja na fungu la kulipa wataalamu washauri kutoka nje; fungu la makongamano na semina na mambo mengine ambayo kwa njia moja ama nyingine yatazirudisha fedha zao kule zilikotoka.
Serikali yetu inaendeshwa kwa msaada wa fedha za mabeberu; wanatujengea barabara, wanajenga shule na hospitali. Wakati wakitoa misaada hiyo, tunaambiwa uchumi wao si mzuri na watu wao hawana kazi na makazi.
Kwanini watusaidie sisi huku, wakati wao wana matatizo kibao? Ni kutusaidia?
Au ni kuhakikisha wanajenga miundombinu ili makampuni yao yaweze kuwekeza na kusomba raslmali zetu bila vikwazo vya usafiri na vinginevyo?
Hakuna mwanasiasa hata mmoja anayesimama na kueleza msimamo wa Tanzania juu ya ubeberu, kutawaliwa na ubeberu na kuutumikia ubeberu. Tunaambiwa kwamba ubeberu unaongoza mabadiliko katika nchi za Afrika, kwa manufaa ya nchi hizo za kibeberu.
Takwimu za kuaminika zinaonyesha kwamba idadi ya wataalamu 100,000 kutoka nchi za kibeberu wako Afrika, wakifanya kazi za ushauri kwa kulipwa dola bilioni 4.
Fedha ambazo zingeweza kuchangia kuleta maendeleo, zinarudi kwao kwa njia ya mishahara ya wataalamu.
Misaada, ruzuku na mikopo inatolewa kwa malengo ya kuendeleza ubeberu katika nchi za Kiafrika. Wachumi wanaoishauri Afrika na mashirika ya kifedha ya IMF na World Bank, hayafanyi vizuri lakini kila wakija Afrika wanapokelewa vizuri kwa zulia jekundu.
Bila kuwa na msimamo dhabiti dhidi ya ubeberu, hatuwezi kupiga hatua ya kweli kuelekea mabadiliko tuyatakayo. Ubeberu ni ubepari kandamizi ambao hauongozwi tena na mtaji pekee; bali pia na mashinikizo na hila za mashirika ya kimataifa na nguvu za kijeshi.
Ni ubepari kandamizi uliovuka mipaka na kuenea dunia nzima. Ni ubepari usioangalia utu wa watu, usioangalia uharibifu wa mazingira bali faida. Ni ubepari ambao Mwalimu Nyerere, aliubatiza jina la unyama.
Lenin aliuelezea ubeberu kuwa ni ubepari uliokomaa na kupevuka ambao muhimili wake ni kusambaa kwa mitaji, uwekezaji katika nyanja za fedha, viwanda na biashara. Ubeberu huu katika Afrika ulisambaa kupitia mfumo wa ukoloni.
Ukoloni wa Kifaransa ulisambaza viwanda na uwekezaji mwingine katika makoloni yake yote. Uingereza ilifanya hivyo hivyo kwetu sisi, na hadi leo bado kuna uwekezaji huu wa kibeberu ulioanza kwenye karne ya kumi na tisa. Ubelgiji ilifanya hivyo kule Congo.
Lenin, kwa wakati wake, hakuchambua kwa kina juu ya siasa ya ubeberu wa zama hizi za utandawazi ingawa upo uhusiano mkubwa kati ya uchumi wa kibeberu na siasa za kibeberu.
Uhusiano wenyewe ni kwamba dola hupaswa kulinda maslahi ya kibeberu kwa gharama yoyote. Katika mfumo wa kibeberu dola haiwezi kujenga na kudumisha mfumo wa kidemokrasia unaojali haki na maslahi ya wazalishaji.
Kazi ya dola linalomilikiwa na mabeberu ni kuweka mazingira muafaka ya ulimbikizaji kwa manufaa ya mabeberu.Ili maslahi ya mabeberu yaweze kulindwa vizuri, serikali za kibeberu hupaswa kuweka sera na mifumo ifuatayo:
1\. Jeshi Kuna mifano mingi inayoonyesha jinsi majeshi ya mataifa ya kibeberu yanavyotumika kulinda ubeberu kwa kutumia mabavu. Jeshi la NATO ni ushirika wa mataifa ya kibeberu wa kulinda maslahi ya mabeberu.
2\. Kuvamia nchi Hiyo ni pamoja na kufanya mapinduzi ya kijeshi na kuzivuruga nchi changa na masikini kama ilivyotokea kule Somalia, Iraq, Afganistan na Iran, ni miradi ya kulinda maslahi ya mabeberu.
Hata Marekani kuunda Africom ni mbinu hizo hizo za kulinda maslahi ya ubeberu katika Afrika kwa kutumia nguvu za kijeshi. Majeshi ya nchi za Kiafrika (Tanzania ikiwemo) yamekuwa na mahusiano na majeshi ya nchi za kibepari katika miaka ya hivi karibuni kupitia mazoezi ya pamoja na ziara za mafunzo.
Kuwa na uhusiano wa kijeshi na mataifa yaliyofanya uvamizi wa kijeshi na kuhusika katika kulinda ubeberu na ukaburu katika Afrika, ni kosa linalotokana na viongozi wetu kupuuza historia. Ukweli wa kihistoria ni kwamba majeshi ya nchi za kibeberu yanalo jukumu moja tu; nalo ni kulinda maslahi ya mabeberu.
3\. Kutumia IMF na World Bank

Mashirika hayo ya fedha ya kimataifa hutumiwa kuendeleza siasa za kibeberu.
Mashirika haya yanakuja na masharti ya hatari kwa uchumi wa nchi changa: Kupunguza thamani ya fedha, kuondoa dola katika shughuli zote za maendeleo ya kiuchumi, ubinafsishaji na kuifanya sekta binafsi kuwa injini ya maendeleo katika mataifa haya machanga.
Upana wa masharti haya ni kutunga sera na sheria mpya za kiunyonyaji katika sekta za biashara, fedha, ardhi, madini na nishati. Haya yote yanaitwa ‘maboresho’ na yanahalalishwa kwa hoja ya kutengeneza mazingira mazuri ya kuvutia uwekezaji na kukuza sekta binafsi.
Ni shinikizo la kujenga utamaduni wa ubinafsi katika shughuli za uchumi na kuiondoa serikali katika umiliki na uendeshaji wa shughuli za uchumi. Kitu ambacho ni cha hatari kwa mabadiliko ya kweli.
4\. Kufanya kila kitu kuwa bidhaa

Kutushurutisha kutunga na kutekeleza sera za kuuza maji, mito, Maziwa, Elimu, Afya, Ardhi, wanyama na hata huduma ya choo! Huduma na raslimali hizi za msingi zilizozoeleka kuwa zipo kwa matumizi ya watu wote.
5\. Ufadhili Kwa kulipamba neno hili na kutaka kuendelea kutupumbaza wanasema ni ‘bia katika maendeleo’. Nchi zinazoongoza kwa ufadhili ni zile zilizo kileleni kwenye orodha ya nchi za kibeberu.
Hapa Tanzania wafadhili wetu wakubwa ni Waingereza na Waamerika. Waingereza walitutawala na kutunyonya kiasi cha kutosha, leo hii eti ni wafadhili wetu.
Kwa wema upi? Au ndio ile ya wajinga ndio waliwao?
Wamarekani nao hawana rekodi nzuri katika Afrika; hususan katika nchi za kusini mwa Afrika. Leo hii eti ni wafadhili wetu. Kwa wema upi? Sisi kama vile mazezeta tunawashangilia na kufikiri hawa ni wajomba zetu. Wana lao jambo!
Wao wana vision ya kuendeleza ubeberu hadi karne zijazo. Wafadhili hawa ndio wanatupangia vipaumbele, wanatoa masharti na vitisho hasa tunaposhindwa kutimiza masharti yao Kukumbatia siasa za kibeberu ni kuruhusu wageni kuhodhi njia kuu za uchumi.
Kama njia kuu za uchumi wa nchi zinahodhiwa na makampuni na mashirika ya kibeberu, maana yake dola inakuwa wakala wa mabeberu.
Hili likitokea ni aina nyingine ya ukoloni. Tutakuwa na uhuru wa bendera, lakini tunaishi kwenye nchi ambayo uchumi wake unaendeshwa na mataifa ya nje.
Mpaka sasa haya niliyoyataja kwenye makala hii hayajajadiliwa kwa kina ndani ya ilani za vyama, na hata katika mikutano na midahalo ya kampeni za uchaguzi.
Ilani za vyama vyote vya siasa hazionyeshi jinsi ya kubadili sura ya uchumi wa kibeberu na mbinu za kupambana na hila za mataifa ya kibeberu.
Bila kubadili sura ya uchumi wa kibeberu si rahisi kuwa na mfumo wa kisiasa wa kidemokrasia. Maana kazi ya siasa ni kulinda maslahi ya kiuchumi ya tabaka lililohodhi njia za uzalishaji.
Kama uchumi wa nchi unahodhiwa na wageni, kazi ya wana siasa na serikali itakuwa ni kuwalinda wageni na maslahi yao. Kama uchumi utakuwa na sura ya kitaifa na utakuwa mikononi mwa wazalendo kazi ya siasa na serikali itakuwa ni kuwalinda wazalendo na maslahi yao ya kiuchumi.
Hivyo tunapoelekea uchaguzi mkuu ni muhimu kwa vyama vya siasa kuonyesha msimamo ulio wazi . Vyama hivi viko upande gani? Viko upande wa wazalendo au viko upande wa wageni?
Hili ni lazima lionekane wazi. Ni vigumu kuwa swahiba wa pande hizi mbili. Huu ni wakati wa vyama kutangaza misimamo yao katika suala hili nyeti.
Bahati mbaya hatujajadili vya kutosha namna ya kufanya mabadiliko ya siasa uchumi katika nchi yetu. Bila kufanya hivyo historia itatuhukumu kwa usaliti na unafiki. Bila kuwa na msimamo thabiti dhidi ya ubeberu hatuna haki ya kusema tunataka mabadiliko.
Historia ya nchi yetu inaonyesha kuwa tuliwahi kuwa na msimamo thabiti dhidi ya ubeberu na tulifanikiwa sana kupambana nao na kupata ushindi. Inawezekana, timiza wajibu wako.


