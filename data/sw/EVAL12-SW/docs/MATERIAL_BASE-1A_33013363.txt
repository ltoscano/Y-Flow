UKAWA ijihadhari na haya
Aug 07, 2014

UMOJA wa Katiba ya Wananchi (UKAWA), muungano ulioundwa na vyama vya upinzani vya CHADEMA, NCCR Mageuzi na CUF ndio habari ya mjini kwa sasa. 
UKAWA wamekuwa katika vichwa vya habari katika magazeti, radio, runinga na mitandao ya kijamii kutokana na msimamo wa kususia Bunge Maalumu la Katiba na hivyo kutishia kukwamisha kwa mchakato huo.
Kadhalika, UKAWA iliyotabiriwa kufa, imeendelea kuwa hai, kwa mshangao wa wengi. Huko nyuma, kulikuwa na majaribio mengi yaliyoshindwa ya ushirikiano wa vyama, lakini kidogokidogo UKAWA wanaelekea kuthibitisha kuwa ushirikiano huu wa sasa unaweza kufanikiwa.

Kimsingi, Wa tanzania wengi tungependa kuona maendeleo ya demokrasia kwa maana ya kukua kwa vyama vya upinzani vitakavyokosoa chama tawala na ikiwezekana kutupatia chaguo mbadala la sera na uongozi. Kuibuka kwa UKAWA kumenyanyua matumaini hayo kwa kiasi kikubwa.
Ukiacha malengo ya muda mfupi ya kupigania inayoitwa katiba ya wananchi, inatia moyo kuwa kwa sasa UKAWA pia ina malengo ya muda mrefu ya kushirikiana katika uchaguzi unaokuja ili ama kuishinda CCM katika Uchaguzi Mkuu au kuunda upinzani wenye nguvu. Hili ni jambo la kutia moyo sana.
Hata hivyo, ni muhimu UKAWA wakawa waangalifu katika mambo kadhaa ya msingi ili waweze kupata mafanikio katika lengo la muda mfupi la utunzi wa katiba na lile la muda mrefu la kutumia umoja huo kuimarisha na kujenga demokrasia.
Watu wengi wamekuwa wakihoji kama kweli viongozi wa vyama vinavyounda UKAWA wana dhamira ya dhati ya kujenga ushirikiano huo. Mpaka sasa wamethibitisha kuwa wanayo dhamira ya dhati ya kisiasa. Hata hivyo kuna mambo mawili ambayo UKAWA wanapaswa kuyazingatia katika mtazamo wa ushirikiano wa muda mrefu.
Kwanza, upo wasiwasi kuwa muungano wa UKAWA ni wa viongozi kuliko wanachama. Mara kadhaa wanachama wa baadhi ya vyama hivi wamesikika wakihoji ushirikiano huu na kudai hauna ridhaa ya wanachama. Hiyo ni changamoto kwa UKAWA kuhakikisha kuwa dhamira na ari ya ushirikiano vinashuka hadi chini kwa wanachama wa kawaida.

Pili, katika kusambaza ari ya ushirikiano hadi ngazi ya chini, viongozi wa UKAWA wana kazi nzito ya kuoanisha sera, mitazamo na hata ajenda zao. UKAWA wanapaswa pia kushawishi wanachama wao waamini kuwa kila chama kitafaidika kutokana na umoja huo.
Ukweli ni kwamba kufanikisha kazi hiyo hapo juu ni ngumu kuliko inavyoonekana katika kuizungumza. CUF na CHADEMA ni vyama viwili vyenye tofauti kubwa kutokana na asili na historia ya uanzishwaji wake. Vyama hivi viwili vina mizizi katika maeneo tofauti ya Tanzania na vinavutia watu wa aina tofauti.
Kiasili watu wanaounga mkono CUF walikuwa ni maadui wa CHADEMA kisiasa. Ni rahisi kwa mwanachama wa CUF kuunga mkono CCM kuliko CHADEMA. Pia ni rahisi kwa CHADEMA kuunga mkono CCM kuliko CUF.
Kwa maoni yangu, kuifanya UKAWA ikubalike kwa wanachama wa kawaida wa vyama vinavyounda muungano huo ni changamoto ngumu zaidi. Ikiwa UKAWA watavuka changamoto hii, CCM wana hali mbaya katika uchaguzi ujao.
Katika mapambano ya kupigania katiba, UKAWA wamesusa Bunge Maaalumu. Migomo inaweza kuwa silaha nzuri lakini ikitumika mara kwa mara ni tatizo.
Baada ya matumizi ya mabilioni ya pesa kuendesha mchakato wa uandishi wa Katiba mpya, uamuzi wa wajumbe kujiondoa huku wakifahamu kuwa kwa kufanya hivyo mchakato utakwama, ni jambo la kukatisha tamaa. Je hakukuwa na njia nyingine zaidi ya kugomea?
Kuna hatari ya kutumia migomo kama silaha ya kisiasa, hususan, hapa Tanzania ambako wananchi wengi wanathamini ‘amani na utulivu’.
Kutokana na asili ya Wa tanzania, migomo ya namna hii inaweza kuipunguzia UKAWA uungwaji mkono, hususan, sasa ambapo chama tawala, CCM, wamekuwa wakitumia hoja hiyo kuichafua UKAWA.
Katika uchaguzi wa mwakani, CCM wanaweza kuwatisha wananchi kuwa mkichagua wapinzani wengi bungeni na katika mabaraza ya halmashauri nchi itakuwa haitawaliki tena kwa sababu migomo itazidi.
Suala jingine ambalo UKAWA inapaswa kuwa waangalifu nalo ni imani kuwa wananchi wengi wanawaunga wao mkono kuliko CCM.
Lakini jambo moja kubwa nililojifunza kuhusu siasa za vyama vingi ni kuwa wafuasi wa vyama vya upinzani kwa kawaida huwa na mwamko zaidi wa siasa kuliko wale wa chama tawala.
Hii inatokana na ukweli kuwa watawala wanaridhika na hali ilivyo wakati wapinzani hupigania mabadiliko. Kwa sababu hiyo unaweza kuwa na wafuasi wachache wa upinzani lakini wanahudhuria zaidi katika mikutano, na kushiriki mijadala ya kisiasa ikiwemo katika mitandao ya jamii.


