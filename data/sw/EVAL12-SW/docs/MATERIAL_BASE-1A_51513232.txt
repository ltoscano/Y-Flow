Soka la kukumbatia ‘wazee’ halina tija
Nov 30, 2014

WIKI iliyopita nilikuwa nikifuatilia kauli mbalimbali baada ya Nigeria kushindwa kufuzu kushiriki michuano ya soka ya Mataifa ya Afrika (AFCON). Michuano hiyo inafanyika mwakani Guinea ya Ikweta.

Nchi hiyo ilipata nafasi ya kuandaa mashindano hayo baada ya Morocco kujitoa katika kuandaa michuano hiyo kuhofia ugonjwa wa ebola.

Nigeria waliingia katika michuano hiyo wakiwa mabingwa watetezi, hivyo wakiwa na kazi ya kuhakikisha wanatetea ubingwa wao kwa maana ya kufuzu katika michuano hiyo.

Mambo yakawa kinyume na walivyotarajia, kwani walitakiwa kushinda mchezo wao wa mwisho dhidi ya Afrika Kusini. Kilichotokea mechi hiyo ikamalizika kwa matokeo ya 2-2 na Nigeria ikavuliwa rasmi ubingwa na kutotolewa nje ya michuno hiyo.

Nchini Nigeria wadau mbalimbali walitoa maoni yao baada ya matokeo hayo, huku Shirikisho la soka nchini humo (NFF), likionekana kujipanga upya. Lakini pia hata baadhi ya wachezaji hawakufurahishwa na hatua hiyo na hivyo kuamua kutoa ya moyoni.

Mfungaji wa mabao mawili katika mchezo huo, Sono Aluko, ambaye pia ni mshambuliaji wa Hull City ya England inayoshiriki ligi kuu nchini humo alisema, wachezaji wote walichanganyikiwa kwa kiasi fulani kwani ilikuwa kinyume na kile walichotarajia.

Kocha wa timu hiyo kama ilivyo kwa makocha wengine, Stephen Keshi aliwalaumu wachezaji kwa kuidharau Afrika Kusini.

Rais wa NFF, Amaju Pinnick akasema kuwa shirikisho lake linakubali matokeo lakini kuahidi kujipanga tena wakati ujao.

Nahodha wa zamani wa Nigeria, Segun Odegbami, alisema kuwa Nigeria waliingia uwanjani wakicheza na historia kuliko soka linavyowataka. 

Lakini mkongwe huyo akasema kuwa ni wakati wa mabadiliko, kwani kutolewa kwenye mashindano linatakiwa kuwa somo kwa Nigeria kutokana na uzito wa mchezo huo.

Mwandishi wa masuala ya michezo kutoka Abuja, Michael Obasi alisema kushindwa kufuzu kwa Eagles ni ishara ya kuwa kuna mabadiliko ambayo sasa yanatakiwa kufanyika ndani ya kikosi hicho.

Akasema kuwa mtu hawezi kujua udhaifu wake hadi pale atakapokuwa amejikwaa sehemu.

Alisema Nigeria ya sasa inahitaji kuwa na wachezaji wapya ambao hawana viburi, wenye kujituma na kizazi kipya chenye vipaji vinavyochipukia, huku akisema kuwa hata kocha wa sasa anatakiwa kufahamu kuwa enzi zake zimepitwa na wakati, akimaanisha kuwa hana ujuzi mpya tena wa kupambana na soka la karne hii.

Nimechukulia Nigeria kama mfano, baada ya kuona hapa kwetu bado kuna tabia ya kukumbatia wachezaji wakongwe, kwa kisingizio cha uzoefu. Hali hii imedhihirika pia hivi karibuni baada ya kocha wa Taifa Stars, Mart Nooij, kumuongeza Abubakari Mtiro wa Kagera Sugar katika kikosi cha timu hiyo.

Sina uhakika kabisa kuwa Nooij hakuona wachezaji wengine vijana ambao wanaweza kutengenezwa wakawa bora kuliko Mtiro na wakadumu katika timu ya taifa kwa muda mrefu. Lakini pia suala la kujiuliza; je, Mtiro huyu huyu atakuwa na uwezo wa kucheza soka miaka miwili ijayo kwa kiwango kama alicho nacho sasa?

Hapo ndipo tunapoanza kuharibikia. Kuchukua wachezaji wazoefu lakini ambao hawana ukakika wa kuwa katika mchakato kwa muda mrefu. Soka letu limefikia mahala ambapo halina mipango endelevu zaidi ya ile ya kiganjani ya kutokujua kesho na keshokutwa tutakuwa wapi.

Hali hii imeziathiri hata baadhi ya timu za daraja la kwanza hapa nchini ambazo zimeamua kufanya usajili wa maveterani, kwa maana ya wachezaji wale ambao wametemwa ligi kuu kwa fikra kuwa wana msaada wa kuzipandisha timu hizo kutokana na uzoefu wao.

Sikatai kuwa na baadhi ya wakongwe kwenye timu, kwa sababu wana mchango wao kwa kiasi fulani. Lakini suala la kufanya usajili ambapo karibia nusu ya wachezaji kwenye timu moja ni wale waliotemwa ligi kuu, ni hatari sana katika maendeleo ya timu hiyo kwa siku zijazo.

Nilifurahi siku moja baada ya kusikia mmoja wa viongozi wa Stand United ya Shinyanga, akisema kuwa hawana mpango wa kusajili mchezaji mkongwe katika kikosi chao.

Moja ya sababu walizozitoa ni kuwa hawana fedha kubwa ya kuwalipa lakini pia wakasisitiza kuwa wanataka vijana ambao hapo baadaye watakuja kuwa bora hata kufikia hatua ya kuichezea timu ya taifa. Hii ndio mipango endelevu inayohitajika katika soka la kisasa.

Hivi karibuni tena nikasikia Simba na Yanga zinataka kuingia tena katika malumbano ya Juma Kaseja. Hivi hadi sasa Simba hawajaona kuwa wana kipa kinda mwenye uwezo ambaye hapo baadaye anaweza kufanya vizuri kuliko kumng’ang’ania Kaseja ambaye umri wake kisoka sasa umekwenda?

unarudi kule kule kwa kuwan’gang’ania wachezaji wazee huku tukiua vipaji kwa vijana. Utaratibu huu ndio unatufanya tunakosa kuwa na timu bora ya taifa kwa sababu vijana wadogo wananyimwa nafasi kila kona.


