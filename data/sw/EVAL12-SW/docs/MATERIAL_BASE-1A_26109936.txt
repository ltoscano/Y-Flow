
Balozi: Wa tanzania jifunzeni Kifaransa

Imeandikwa na Fadhili Abdallah, Kigoma

Imechapishwa: 17 Septemba 2016

BALOZI wa Ufaransa nchini, Malika Berak amewataka Wa tanzania kujitokeza kwa wingi kujifunza Kifaransa kiwe nyenzo ya kuwasaidia kujiimarisha kimaendeleo na kiuchumi. 

Akizungumza wakati akizindua Maktaba ya Kifaransa inayohamishika, Balozi huyo alisema, lugha ni kiungo muhimu katika kuwaunganisha watu katika nyanja ya uchumi, utamaduni na uhusiano. 
Balozi huyo alisema, nchi yake itaendelea kutoa msaada zaidi kwa watu wanaotaka kujifunza lugha hiyo ambayo inatumika na nchi za Maziwa Makuu, ikiwa ni pamoja na kuwapatia safari za mafunzo katika nchi zinazozungumza lugha hiyo ambako watajifunza mambo mengi ukiwamo utamaduni wa watu hao.
Mkuu wa Mkoa Kigoma, Brigedia Jeneral mstaafu, Emanuel Maganga, alisema Wa tanzania wengi wakijifunza Kifaransa wataongeza na kuimarisha uhusiano baina yao na wenzao wanaoishi na kufanya kazi katika nchi zinazozungumza lugha hiyo.
Awali, Balozi wa Ufaransa, alifunga mafunzo ya wiki mbili ya stadi za ufundishaji wa Kifaransa kwa walimu 10 wa shule za sekondari mkoani humo na wakimbizi 10 ambao wanafundisha shule za wakimbizi kwenye Kambi ya Nyarugusu wilayani Kasulu


