Upandaji miti uwe wa kitaifa

Imeandikwa na Basil

Imechapishwa: 03 Oktoba 2016

MWISHONI mwa wiki, Makamu wa Rais, Samia Suluhu Hassan, ameongoza kampeni ya kupanda miti 20,000 jijini Dar es Salaam.

Samia ambaye ni Mlezi wa Mazingira ameshauri kwamba kampeni hiyo ya upandaji miti iwe ya nchi nzima.
Sisi tunaunga mkono kauli ya Makamu wa Rais kutokana na ukweli kwamba miti ina faida nyingi, ikiwamo ya kuondoa hewa ya ukaa ambayo inachangia mabadiliko ya tabia nchi.
Upandaji miti ukiwa wa kitaifa, utasaidia kuzuia uharibu wa mazingira, utapunguza joto kali, mafuriko na matatizo mengine yanatokana na ukosefu wa miti, hivyo wakati umefika kwa kila Mtanzania kuhakikisha anakuwa rafiki wa mazingira.
Tunaunga mkono kutokana na ukweli kwamba, kila Mtanzania anajua athari za kuharibika mazingira, hasa ukataji miti ambao unafanywa na binadamu, hivyo kampeni hiyo itasaidia kulinda mazingira na kuhakikisha yanabaki salama, yanakuwa ya kijani, yanasaidia kupunguza hewa ya ukaa.
Himizo la kupanda miti si la Tanzania pekee, ni la dunia nzima, lengo ni kupunguza hewa ya ukaa ambayo ina asilimia kubwa katika gesijoto hivyo inasababisha kumomonyoka kwa ukuta wa ozoni na kusababisha kuongezeka joto duniani kwa nyuzi joto moja.
Athari za ongezeko la gesi joto hususan hewa ya ukaa ni kubwa hivyo kupanda miti ni muhimu katika kuhakikisha sayari ya dunia ambayo imepoteza zaidi ya nusu ya misitu, inarudishwa katika hali yake.
Kutokana na visa vya binadamu vya kufyeka misitu katika nchi zenye misitu ya joto, vimechangia katika mabadiliko ya tabianchi kwa kueneza hadi asilimia 25 ya moshi ambao unachafua mazingira.
Hivyo kampeni ya kupanda miti nchi nzima, itakuwa inakwenda sambamba na mkakati wa mataifa ya Afrika kupitia Mpango wake uliopewa jina AFR100, ambao unataka bara zima liwe limetenga ekari za kupanda miti zaidi ya milioni 100 ifikapo mwaka 2030.
Mpango huo ni matokeo ya makubaliano ya viongozi waliokutana jijini Paris, Ufaransa kujadili mabadiliko ya tabianchi, ambapo mataifa ya Afrika yalikubali kubeba jukumu la kupunguza uchafuzi wa mazingira, kwa kupanda miti.
Tanzania ikiwa miongoni mwa nchi za Afrika, inatakiwa kutekeleza makubaliano hayo ya Paris kwa kutenga maeneo kwa ajili ya kupanda miti zaidi ili kulinda mazingira, kuzuia kuenea kwa jangwa na kulinda ardhi kwa ajili ya kilimo.
Tunamuunga mkono Makamu wa Rais kutokana na ukweli kwamba dunia nzima, kupitia Mkutano wa kimataifa wa mabadiliko ya tabianchi unaofanyika Bonn, Ujerumani, ulitoa mwito kwa mataifa kutekeleza makubaliano ya Paris ya kupunguza ongezeko la joto duniani kwa kupanda miti.
Hivyo Tanzania sio kisiwa, kampeni ya kupanda miti kitaifa ni ya kimataifa, lazima kuungwa mkono kwani utunzaji wa mazingira ni wa kila mtu katika dunia hii, kwani maisha yetu yanategemea miti. Miti ni uhai.


