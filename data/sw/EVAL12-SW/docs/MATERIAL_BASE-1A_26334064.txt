
Ashtakiwa kwa kumuua mumewe bila kukusudia
MWANAMKE mmoja anakabiliwa na shtaka la kumuua mumewe bila kusudia nyumbani kwao Longisa; Eldoret Magharibi.
Susan Kerich, kutoka kaunti ya Uasin Gishu, alifikishwa mbele ya Hakimu Mkazi Mkuu wa mahakama ya Eldoret Bi Mary Njagi, ambapo alisomewa shtaka hilo lililotokea mnamo Oktoba 6. 
Mahakama ilielezwa kuwa, mshtakiwa alitekeleza kitendo hicho kwa kumpiga na rungu mumewe Johana Kiptanui Kerich, kitendo ambacho ni kinyume cha sheria.
Mshtakiwa aliambia korti kwamba, hakunuia kusababisha kifo cha mumewe alipomgonga, kwani alifanya hivo kama njia ya kujiokoa wawili hao walipokuwa wakizozana na kupigana.
Bi Kerich aliongeza kuwa, mumewe alikuwa amempiga sana siku hiyo na alipochukua rungu na kumgonga nayo ili apate mwanya wa kutoroka, hapo ndipo maafa yalitokea.
Alisema, alidhani sasa yuko heri kidogo kwani alikuwa ameshatoka ndani ya nyumba yao iliotumika kama kiwanja cha vita vyao lakini hali iligeuka na akakosa kuelewa yaliojiri baada ya kugundua kuwa, mumewe hangeweza kuamka tena.
“Bwanangu alikuwa amenipiga sana ndani ya nyumba na ndipo nikaamua kuchukua rungu iliyokuwa karibu na kumgonga nayo ili nijiokoe.
Sikuwa na nia ya kumuua hata ingawa alifariki kutokana na nilichodhani ni kujiokoa,” mshtakiwa alisema.
Bi Kerich aliendelea kushikilia msimamao wake wa kutokuwa na hatia kwenye kesi hiyo na baadaye mahakama ikaamuru aachiliwe kwa dhamana ya Sh100, 000 pesa taslimu la sivyo azuiliwe rumande.
Aidha, upande wa utetezi uliruhusiwa kupewa nakala ya stakabadhi ya mashahidi kama vile ulivyoomba ila kwa gharama yake mwenyewe.
Kesi hiyo itasikilizwa mnamo Oktoba 30, 2014 na Februari 10, 2015.
Na PHYLIS MUSASIA


