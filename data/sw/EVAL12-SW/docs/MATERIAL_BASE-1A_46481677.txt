Mawaziri hawa watafukuzwa mapema
Dec 16, 2015

KWA kuangalia kasi na uongozi wa Rais Dk. John Magufuli ni wazi kuwa kuna mawaziri na manaibu waziri ambao wanaweza wakajikuta hata miezi sita hawatobakia katika nafasi zao kwa kushindwa kusimamia dhana ya “hapa kazi tu”. Ni rahisi kabisa kuona ni aina gani ya mawaziri ambao wataweza kujikuta wakifukuzwa kazi – siyo kuhamishwa – ili Wa tanzania wengine waje kuchukua nafasi zao. Kwanini hii itakuwa kweli?
Muda aliotumia kuwatafuta
Kama kuna kitu kinatudokeza mwelekeo wa fikra za Magufuli kuhusu mawaziri wake ni muda aliotumia kuwatafuta. Kwa maneno mengine, hawa aliowapa nafasi ya kuwatumikia Wa tanzania kwenye nafasi ya uwaziri au unaibu waziri ni wale ambao anamaanisha ni bora kuliko wengine (best of the best). Kama hili ni kweli – na sina sababu ya kuamini vinginevyo – yeyote kati yao atakapoboronga iwe kwa jambo dogo au kubwa hatokuwa na nafasi ya kuendelea kwani kuendelea na mtu aliyedhaniwa bora kumbe si bora vile sioni kama ni mfumo wa Magufuli. 
Hakutakuwa na maonyo
Viongozi watendaji wa ngazi kama ya uwaziri au unaibu huwa hawapewi maonyo na kiongozi wao. Sababu ni kuwa wao wanatarajiwa kuwa watu ambao wanajua wanachokifanya; maonyo ni kwa watu wanaowaongoza kwa wao wenyewe ni watu wa kusimamiwa na Rais na Waziri Mkuu wake. Hii ina maana kama hawajui wanachokifanya wakaanza kutenda kama wasiojua wasitarajie barua za maonyo; hakuna chama cha wafanyakazi chenye kutetea mawaziri! Ukivuruga na ikaonekana umevuruga hasa ukianza na kauli za “tuko kwenye michakato, tuko mbioni, na tunajipanga” na madudu kama hayo ujue muda wako kwenye nafasi uliyoshikilia unaelekea ukingoni.
Wanaofikiri ‘wameula’
Kama kuna Waziri au Naibu yeyote ambaye kwa vile ameingizwa kwenye Baraza la Mawaziri au kuwasaidia mawaziri inamaana ‘ameula’ basi waziri huyo muda wake mdogo kwenye hilo baraza. Fikra za kuwa sasa mtu kafika au kaula na kuwa sasa anaujiko wa kupeperusha bendera na gari lenye herufi “W” au “NW” basi ajue naye yuko kwenye matatizo.
Watu hawa wameitwa kulitumikia taifa katika zama na nyakati hizi na ni jukumu lao kutambua hili. Wakianza kutembea na kutenda kama watu wenye ujiko wa uwaziri basi wajue kabisa macho ya Rais, Makamu wake na Waziri Mkuu yatakuwa yanawaangalia; na wajue zaidi Wa tanzania wataanza kuwalalamikia mapema na tunavyojua Magufuli ni Micromanager – yaani ni mtu ambaye anafuatilia hata vitu vya chini; hii ina maana atakuwa anajua kinachoendelea na mtu akiambiwa aandike barua ya kujiuzulu au Rais mwenyewe akitangaza “amemfukuza kazi” wajue tu kuwa hilo lilitarajiwa. Hapa hakuna ujiko; hapa kazi tu! Mambo ya ujiko na ubishororo (sijui kama hilo ni neno) wajue viliishia kwenye nyumba zao. Kama mtu anataka mwendo wa kunesanesa na kubinua midomo basi hayo ayamalize kwenye chumba chake na mbele ya familia; Wa tanzania wameshawahi kuwa na mabishoo wa kisiasa wa kutosha hatuhitaji wengine! 
Watakaojiinua dhidi ya Wa tanzania
Mojawapo ya vitu ambavyo labda wanasiasa wetu wengi bado hawajakielewa – wengine tena maarufu sana – ni kuwa Wa tanzania wanataka kuheshimiwa. Wa tanzania wanatarajia kuheshimiwa na viongozi wao. Ni kweli tunawaita wao “waheshimiwa” lakini kwa ukweli “waheshimiwa wote ni Wa tanzania”. Sasa anapotokea Waziri au kiongozi ambaye anafikiri kwa vile yeye ni waziri, kiongozi au ana ujiko fulani basi anaweza kuwaangalia na kuwatendea Wa tanzania kwa dharau basi ajue kabisa kuwa kibarua chake hicho kitaota mbawa mapema zaidi. Mawaziri wasiwafikirie wala kuwachukulia Wa tanzania kama wapuuzi fulani; kwamba kwa vile wao wameitwa kuwaongoza basi wanaweza kuwafanya lolote, popote na kwa lolote.
Hapa nao tayari tumeshaona. Tumeshawahi kuwaona viongozi ambao wanafikiri kwa nafasi zao basi wao wako juu ya Wa tanzania. Yaani, wanawachukulia Wa tanzania kama kundi la ng’ombe na wao kama wachungaji. Wanafikiria wanaweza kuwaweka zizini, kuwafungulia, kuwapeleka malishoni, kunywa maji, kuwacharaza wakitoka na baadaye kuwageuza kitoweo ilimradi tu kwa vile wana vyeo fulani. Fikra hizi zitakoma na tutahakikisha zinakoma.
Viongozi wenye kutoa kauli zenye kuonesha hisia ya ubora na dharau dhidi ya Wa tanzania (kama yule mmoja alimuita mwenzie Tumbili) Wataadhibiwa. Hakuna aliye bora kuliko Mtanzania mwingine na cheo au wadhifa walio nao si sababu ya wao kuwa na ujiko na dharau dhidi ya Wa tanzania.


