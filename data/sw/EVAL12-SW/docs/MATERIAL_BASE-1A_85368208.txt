Yaga sogoku ...
Ingene imbeba zaje mu ntara
«1» Umugabo yirimiye uburo, bugingo buhaye buba umuyange inkezi zikama ziza kuburya.
«2» Hanyuma wa mugabo araza gutega agira ngo atega inkezi. Ngo agaruke kuraba asanga hafashwe bugungwe bw'intambwe. Ngo ize kumubona iramu­bwira iti urabona ga wa mugabo ngo uza kuntega nihitira? Enda ntabara untegure, nigire iyo naja.
«3» Nya mugabo aba ikijuri, aho yotabaje ababanyi ngo baze kumufasha kwica ya ntambwe, arayitegura. Bugingo ayiteguye iramucakira iti uhuhuhuu! Ariko shahu uribona, kandi uri ubwenge buke! Aho wantegura umaze kumyoza wagira ngo nca nkurekura? Ngaho nyabuna nguswage na none yariko irampara!
«4» Wa mugabo ati ihibambewe ntundya ngutabaye wagira ngo upfe! Dupfuma tubanza kwitumbura, ni wantsinda urandya, ni nagutsinda ntundya! Intambwe iti ego hogi tuje i butware! Ngo bishike i butware umugabo aritwara ngo aheze umutware ati vuga nawe wa ntambwe, iti ntaravuga wa mutware uramenya yuko uca rubi nkakurya, waca rwiza nta nabi.
«5» Umutware ngo yumve gurtyo ati hogi nimukire izuba data nta rwo noshobora! Barenze irembo, umugabo ati hogi tuje i bwami. Ngo bishike i bwami ya ntambwe iba ari yo itangura kuvuga iti uyu mugabo yabonye nihitira antega umutego, ndamuhenda arantegura.
«6» Ngo ngire ngo ndagomba kumurya ati tuban­ze guhanuza abagabo. None uca mwami uramenya, uca rwiza nkureke, ni waca rubi nkurye.
«7» Umwami ati nimwisoze nta rwo noshobora.
«8» Bugingo nya ntambwe igiye kurya wa mugabo, hasokoroka imbeba, iti mbega mwa bagabo ni ibiki? Wa mugabo arayiganira ingene vyagenze; ya ntambwe nayo isubira ko ivuga kwa kundi. Imbeba aho yogize nka wa mwami, iti hogi munyereke aho mwateganiye, muryane tubibonye.
«9» Bashitse, ya imbeba iti wa mugabo, subira utege turabe ingene wagize. Ahejeje gutega, imbeba ibarira intambwe iti twereke ingene wafashwe duheze duce urubanza. Intambwe ija mu mutego isubira gufatwa. Imbeba ibarira wa mugabo iti ntube ikijuju. Tabaza ababanyi muyice. Wa mugabo aratabaza; bazana amacumu n'ibibando barica ya ntambwe.
«10» Wa mugabo akubita ibipfukamiro hasi imbere ya ya mbeba, ati ico unsaba cose ngishobora ndakiguha. Imbeba iti sinkwaka vyinshi, pfa kunjana unterere mu kigega nibere yo. Wa mugabo arayijana. Ya mbeba iravyarira yo, irakubita umusozi uruzura, imbeba ziza gurtyo.
