
Rais wa maskini na adui wa ufisadi afariki dunia
Na AFP
LUSAKA, Zambia RAIS wa Zambia Michael Sata, aliyefariki akiwa na umri wa miaka 77, alipanda kutoka kiwango cha kusafisha vituo vya reli Uingereza hadi katika afisi kubwa zaidi nchini mwake ambamo aliapa kuondoa ufisadi lakini akaegemea pakubwa dhidi ya maadui wa kisiasa.
Sata, alifariki katika jiji kuu la Uingereza ambako amekuwa akipokea matibabu kwa ugonjwa uliosemwa kwa muda mrefu lakini ambao haukufichuliwa.
Kwa wafuasi waliompigia kura na kumrejesha mamlakani mnamo 2011, alikuwa mwanamume wa vitendo ambaye hakupenda mzaha. Kwa wakosoaji wake, afisa wa polisi huyo wa zamani, mwanachama wa muungano wa kupigania haki za wafanyakazi na mwanasanaa wa ngozi alikuwa kiongozi wa kiimla. 
Kinachoafikiwa ni kwamba, alionekana kufurahia zaidi siasa za uharibifu dhidi ya maadui wake.
Wakosaji wake, maadui wa kisiasa, vyombo vya habari na hata wandani aghalabu walikumbwa na shambulizi kutoka kwa mwanamume aliyetwikwa lakabu ya “King Cobra” (Mfalme Swila).
Aliwahi wakati mmoja kuumbua baraza lake lote akitishia kuangusha serikali yake binafsi iwapo hawangefanya kazi bora zaidi.
Hatamu ya mwisho ya utawala wa Sata ilishuhudia hatua kali zilizochukuliwa dhidi ya wanahabari walioripoti kuhusu tetesi za kuugua kwake kwa muda mrefu na “safari zake” za mara kwa mara katika mataifa ulaya, yamkini kwa lengo la kupata matibabu.
Mnamo Januari 2014, mwanasiasa wa upinzani alishtakiwa kwa kumharibia sifa kwa kumwita kiazi.
Mnamo Juni, utawala nchini humo uliwashtaki wanaharakati watatu wa upande wa upinzani kwa kudai kwamba, alikuwa anakaribia kufariki.
Ushindi wa Sata ambao wengi hawakutarajia, ambapo kuchaguliwa kwa mara ya nne na mageuzi ya mamlaka kwa njia ya utulivu, kulifufua matumaini kwamba, mambo yalikuwa yakianza kuwa mazuri kwa taifa lake hilo la Afrika Kusini lenye utajiri wa shaba lakini lenye ufukara wa kupindukia.
Aliapa kuwa, mtetezi wa maskini huku akizindua mpango wa kubadilisha taifa hilo kwa kipindi cha siku 90 kwa kukabiliana na ufisadi, kupunguza kiwango cha kodi, kubuni nafasi za ajira na kuafikiana mikataba bora zaidi na aliwahi kutaja wakati mmoja kama “walowezi” wa Kichina.
Hata hivyo, ilidhihirika upesi kwamba, aliowalenga katika vita vyake dhidi ya ufisadi aghalabu walikuwa maadui wake wa kisiasa ikiwemo mtangulizi wake Rupiah Banda, aliyekabiliwa na mashtaka mabalimbali ya ufisadi na kuzuiwa kutoka nje ya nchi hiyo. 
Katika kampeni za uchaguzi, Sata aliahidi kuweka huru vyombo vya habari kutokana na kuingiliwa na serikali, lakini punde alipochukua mamlaka aliwafuta kazi wanahabari wakosoaji na viongozi wa shirika la kitaifa la runinga na magazeti.
Michael Chilufya Sata aliyezaliwa mnamo Julai 6, 1937 katika wilaya ya Mpika kaskazini mwa eneo lililotawaliwa na Uingereza la Rhodesia Kaskazini, alikuwa na kiwango kidogo cha elimu rasmi.


