
Tumewasikia maaskofu, sasa tujenge nchi moja Dec 27, 2012

JUKWAA la Wakristo Tanzania, Desemba 25, mwaka huu wa 2012, wametoa tamko zito kuhusu chokochoko za kidini nchini, tamko ambalo bila shaka yoyote linahitaji tafakari huru isiyoruhusu mianya ya jazba.

Ingawa tamko lililotolewa ni la wakristo, lakini ni dhahiri tamko hilo linaigusa nchi nzima pamoja na wananchi wote bila kujali dini zao au uraia wao.

Kwa ujumla, tamko hilo linaonyesha masikitiko au malalamiko ya wakristo dhidi ya baadhi ya wananchi wa dini nyingine na kwa upande mwingine, tamko hilo linainyooshea kidole serikali kwa kushindwa kuwajibika, kiasi cha kujenga hisia kwamba kila kiongozi wa dini ajilinde mwenyewe na waumini wake pamoja na mali zao, jukumu ambalo ni la serikali kisheria na hata kikatiba.

Kwa namna fulani, kwa upande wetu, tunatambua kuwa tamko hilo ambalo limechapishwa katika gazeti hili, limeambatana na kasoro ndogo ambayo hata hivyo, haiathiri ujumbe mzito uliokusudiwa.

Kasoro hiyo inahusu ufafanuzi uliomo kwenye tamko hilo unaolenga kupinga baadhi ya hoja za kidini zinazosambazwa, kwa bahati mbaya, na baadhi ya vyombo vya habari ambavyo vinapaswa kuendeshwa kwa mujibu wa sheria za nchi.

Tamko hilo limetaja sehemu ya safu ya viongozi wa waandamizi serikalini ni Waislamu na kwa maana hiyo, hoja ya kwamba nchi inaongozwa kwa mfumo kristo si ya msingi, ni hoja potofu.

Tunadhani hiyo ni kasoro kwa sababu, udini pia umetumika kujenga hoja ili kuua hoja ya awali ya udini, tusingependa kuona viongozi wetu waandamizi wa kidini wakibomoa hoja dhaifu za kidini kwa kutumia hoja mbadala za udini.

Hata hivyo, kwa sehemu kubwa ya tamko hilo tunaungana na viongozi hao kuinyooshea kidole serikali kwamba ni sehemu ya lawama katika dalili hizi mbaya za udini unaoendelea kuota mizizi nchini.

Haitoshi, kila mara, kusikia viongozi wa serikali wakiishia kukemea matukio ya udini, bila vitendo ilihali inaeleweka kwamba serikali ndiyo mdhibiti wa dalili zote za kuharibu amani ya nchi, dalili ambazo ni pamoja na chuki za kidini zinazopandikizwa kwa kasi nchini.


