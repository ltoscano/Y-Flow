NI kitendo chenye madhara makubwa kwa afya na hata kuchukua uhai wa mwanadamu, lakini hakielekei kukoma
miongoni mwa wanawake kwa sababu tu ya kuabudu urembo.
Ni uchomaji sindano makalioni ili kuyakuza kuwa katika ukubwa wanaoutaka, ambao hapa Tanzania kwa jina la mitaani unajulikana kama makalio ya Kichina.
Wanawake kote nchini Marekani na kwingineko duniani wamekuwa wakihatarisha maisha yao kwa kumiminika katika ‘soko jeusi’ la upandikizaji makalio ili wapate yenye ukubwa wanaotaka. 
Mwelekeo huo umezidi kushika kasi kutokana na ongezeko la wanaotamani kuwa na maumbo kama ya wasanii
nyota, Jennifer Lopez, Nikk Minaj na Kim Kardashian ambao wanajulikana kwa kuwa na makalio makubwa. 
Lakini vifo kutokana na makalio yanayotokana na kuchomwa sindano za kuyakuza vimeripotiwa katika miji ya
Alabama, Georgia, Florida, Pennsylvania, Nevada na New York nchini humo.
Mtaalamu mmoja wa urembo katika jimbo la Mississippi nchini humo, anakabiliwa na mashitaka ya kusababisha vifo vya wanawake wawili waliochoma sindano yenye kemikali katika makazi yake.
Nchini Venezuela, taifa la Amerika ya Kusini vitendo hivyo vya ukuzaji makalio kwa njia haramu vimekithiri kutokana na dhana iliyoenea kuwa mwanamke mwenye makalio makubwa ndiye anayependeza zaidi.
Hivyo wamekuwa tayari kuhatarisha afya na maisha yao ili tu waonekane warembo. Hata hivyo, wanawake wengi
wamekuwa wakifariki dunia kwa sababu ya kuchoma sindano zinazokuza makalio. 
Lakini bado hilo halionekani kuwaumiza vichwa hasa wale ambao hawajaonja mateso yanayofuatia kitendo hicho,
pia halijakomesha biashara hiyo haramu.
Miongoni mwa wasiotishika na takwimu hizo ni Dk. Gus, ambaye ukimpatia dola 300 sawa na karibu Sh 500,000
za Tanzania hawezi kusita kumdunga sindano mwanamke katika makalio yake kwa kutumia
kemikali ijulikanayo biopolymers katika makazi yake mjini Caracas.
Mwandishi wa Shirika la Habari la ABC News alishuhudia Dk. Gus akiendesha mchakato huo wa upandikizaji makalio kwa mwanafunzi wa chuo mwenye umri wa miaka 20, aitwaye Sofia. 
Kwanza alimchoma Sofia sindano ya ganzi makalioni kisha kusokomeza mrija wa cannula mwilini mwake ambamo kemikali ya biopolymer huingizwa kupitia mabomba 10 ya sindano. 
“Nikiwa mtoto ilikuwa ndoto yangu kuwa na makalio makubwa. Ili kuwa mrembo, unatakiwa kuwa jasiri – ujasiri
wa kutosha kuhimili maumivu ya kuingizwa vitu vigeni katika mwili wako,” anasema Sofia katika hali ya kuhalalisha kitendo hicho.
Dk. Gus naye haonekani kuwa na wasiwasi wala kutishika na shughuli zake hizo haramu licha ya kusababisha vifo vya watu 17 mwaka jana kufuatiwa kuchomwa sindano yenye kemikali za kukuza mwili.
“Kitu cha kwanza mwanamume anachoona kwa mwanamke ni kalio lake. Nimeifanya shughuli hii kwa miaka mingi tangu nilipokuwa kijana, ” anasema. 
Dk. Gus hutumia dakika 90 katika kila kalio la Sofia, akimchoma sindano moja baada ya nyingine na anakiri mteja wake hupatwa na maumivu makali, ambayo alidai ni kitu cha muda tu. Wakati anapoondoa sindano
ya mwisho kutoka kalio la Sofia, silicon huonekana zikitoka katika mwili wake kupitia cannula.


