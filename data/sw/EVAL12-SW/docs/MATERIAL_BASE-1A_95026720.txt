
Dk Mwakyembe, reli zetu ni huzuni yetu, iwe huzuni yako pia II May 30, 2012

HUU ni mwendelezo wa makala niliyoianza wiki jana. Kuna wakati Mwalimu Nyerere alitamka; “ Uchumi tunao, lakini tunaukalia”.

Nimefika Kigoma, nimemwona tembo wa kiuchumi aliyelala. Ni uchumi tulioukalia huku tukilalamika kuwa nchi yetu ni masikini.

Wakati mwingine tujiulize, kama isingekuwa kulipuka kwa Vita Kuu ya Kwanza ya Dunia mwaka 1914 sijui Mjerumani angetufanyia nini zaidi sisi Watanganyika na leo Tanzania?

Maana, Mjerumani alianza kujenga reli ya kati kutokea bandari ya Dar es Salaam mwaka 1905. Na ukweli Mjerumani alipanga, lakini, kazi yenyewe ya kujenga reli ilifanywa na vijana Watanganyika waliokuwa na ujasiri na ari ya kuijenga nchi yao.
Ndiyo, reli yetu ya kati ilijengwa usiku na mchana na vijana Watanganyika wazalendo wa nchi hii. Reli hiyo kwa kiasi kikubwa ilifuata ramani ya njia waliyopita Watumwa kutoka Ujiji kwenda Bagamoyo.

Ndani ya miaka miwili, yaani mwaka 1907, Vijana wa Tanganyika walishazimaliza kilomita 200 za ujenzi wa reli na kuifikia Morogoro. Mwaka 1909 waliingia Kilosa . Na kabla ya Vita Kuu ya kwanza ya Dunia kulipuka, vijana Watanganyika, chini ya utawala wa Mjerumani, walishazimaliza kilomita 1252 za ujenzi wa reli, hivyo basi, ndani ya miaka tisa tu, mababu zetu, vijana wa wakati huo, walifika Kigoma.
Ni kielelezo cha uwezo wa Wa tanzania kufanya makubwa kama kuna uongozi makini na usimamizi bora wa rasilimali watu na vifaa.

Na kama isingekuwa Vita ya Kwanza ya Dunia kulipuka, Mjerumani alikuwa kwenye mipango ya kuanza ujenzi mwingine wa reli kuifikia Iringa na baadae mwambao wa Ziwa Nyasa. Ikumbukwe pia, mradi wa kwanza wa kujenga reli wa Mjerumani ilikuwa ni reli ya Usambara ikianzia Korogwe.

Na hata walipofika Waingereza kama wasimamizi wa koloni la Tanganyika lililoachwa na Wajerumani walioshindwa Vita vya Kwanza vya Dunia, bado Mwingereza aliweza kusimamia ujenzi wa reli nyingine iliyounganisha Tabora na Mwanza.
Kuna reli ilijengwa pia kutoka Kilosa kwenda Mikumi, kuliko na mashamba ya miwa. Mwingereza pia alisimamia ujenzi wa reli kutoka Ruvu kuunganisha na Korogwe na kufika hadi Tanga.

Tunajifunza nini?

Wajerumani walitambua umuhimu wa reli katika kuinua uchumi wa Ujerumani.
Walikuja Afrika kutafuta malighafi za kuijenga Ujerumani. Waliona fursa kubwa ya kusafirisha malighafi kwenda bandari ya Dar es Salaam kutoka Mashariki ya Congo, Burundi na Rwanda kwa kupitia Bandari ya Kigoma.
Kwa nini sisi hatuoni umuhimu wa reli kiuchumi kiasi cha kuzitelekeza?
Tujiulize, wakati Mjerumani na Mwingereza wamejenga reli hapa nchini, je, baada ya miaka 50 ya Uhuru tumejenga kilomita ngapi mpya za reli?

Tufanye nini?

Waziri mwenye dhamana ya miundo mbinu ya reli, Dk. Harrisson Mwakyembe, aje sasa na mpango mkakati wa kuimarisha reli zetu. Na hapa kuna haja ya kutenganisha majukumu; mosi , jukumu la uendeshaji wa huduma za usafisharishaji wa abiria na mizigo. Pili, jukumu la kusimamia miundo mbinu ya reli.

Hivyo, jukumu la kwanza Serikali kupitia wizara husika inaweza kuliacha kwa makampuni binafsi. Yafanye kazi ya kutoa huduma hiyo kwa ushindani. Makampuni binafsi matatu yanaweza kuteuliwa kufanya huduma hiyo kibiashara baada ya kushindanishwa.
Ni makampuni hayo yatakayokuwa na vichwa na mabehewa yao ya abiria na mizigo.
Hayatahusika na ukarabati wa reli kama ilivyo kwa mwenye kampuni ya mabasi asivyohusika na ukarabati wa barabara.

Hivyo, makampuni hayo yatalipa kodi serikalini na kutakuwapo na chombo kitakachodhibiti gharama za nauli na usafirishaji mizigo ili hata Wa tanzania wa kawaida wamudu kutumia reli kwenye kusafiri na kusafirisha mizigo yao.

Jukumu la pili litakuwa na maana ya Serikali kupitia wizara husika kubeba dhamana za kuimarisha miundo mbinu ya reli na hata kufikiria kutanua mtandao wa reli hapa nchini. Kunaweza kukawapo chombo cha Serikali kitachohusika moja kwa moja na jukumu hilo, kama tuna ’ TanRoad’ tunaweza pia kuwa na `TanRail’.
Jukumu hilo la pili litachangia kutoa ajira nyingi kwa Wa tanzania , maana, ukarabati na upanuzi wa mtandao wa reli una maana ya ajira mpya kwa wengi.

Ndiyo, kama Mjerumani aliweza kujenga kilomita 200 za reli kutoka Dar hadi Morogoro ndani ya miaka miwili , tena wakati huo vifaa vya ujenzi vilikuwa duni na bado kulikuwa na kazi ya kufyeka mapori ya kupitisha reli, leo tunashindwa nini kufanya walichofanya Wajerumani, si kujenga upya, bali kuimraisha tulichojengewa?

Fikiri, kama tunaamua kuwa tunaimarisha kilomita 500 za reli kila mwaka kuanzia Dar es Saalam, ina maana ndani ya miaka mitatu tutakuwa tumemaliza kero ya miundombinu mibovu ya reli ya kati kutoka hadi Kigoma.
Hilo linawezekana, kinachokosekana ni utashi wa kisiasa na baadhi ya viongozi wetu kutawaliwa na hulka za ubifasi. Wamekosa uzalendo.

Hakika, katika hali tuliyo nayo sasa, reli zetu ni kielelezo cha ufisadi uliotamalaki katika nchi yetu. Ufisadi unaotufanya tubaki masikini kama taifa.
Kilichoua mfumo wetu wa reli ni ubinafsi wa baadhi ya viongozi wetu. Hatuna sababu ya kushindwa kuendesha reli zetu, ni ubinafsi wa wachache na kukosa uzalendo ndiko kulikotufikisha hapa.

Nilibainisha juma la jana, kuwa baadhi ya viongozi wetu ni wafanyabiashara wanaoshindana na Serikali kibiashara. Serikali ambayo nao ni sehemu yao.
Inakuwaje basi, waziri ambaye ana kampuni au hisa kwenye kampuni ya usafirishaji mizigo kwa njia ya barabara akapigia debe mpango wa kuimarisha reli ikiwa na maana ya kupunguza mapato yake binafsi?

Ni viongozi kama hawa ndio wenye kupanga mawe kwenye barabara ya kutukomboa kwenye umasikini. Leo inasikitisha sana kumwona mama wa Kigoma anatembea na sinia la samaki wabichi kichwani akihangaikia wateja. Atatembea kutwa nzima, kuuza robo ya sinia ni majaliwa. Hakuna soko la uhakika la samaki Kigoma.

Lakini, Kigoma hiyo hiyo ina stesheni kuu ya reli, ina bandari pia. Zote zimelala. Garimoshi la abiria linaondoka mara mbili kwa wiki, napo kwa shaka.
Garimoshi lenye mabehewa ya mizigo linaingia Kigoma mara moja kwa mwezi. Ni kama muda uliotumiwa kwenye safari za watumwa kutoka Kigoma Ujiji hadi Dodoma, enzi hizo hata kabla Mjerumani hajaingia hapa kwetu!

Naambiwa hutokea hata mafuta ya kuendeshea garimoshi yakakosekana . Kuna hujuma ya wizi wa mafuta na vipuri vya garimoshi pia. Kinachochangia hilo ni menejimenti mbovu ya Shirika la Reli. Sababu yake? Ni ubinafsi, ufisadi.
Hakika, reli zetu ni aibu yetu, ni huzuni yetu, na iwe hivyo kwa Dk Harrisson Mwakyembe, aliye na dhamana ya reli zetu kwa sasa.


