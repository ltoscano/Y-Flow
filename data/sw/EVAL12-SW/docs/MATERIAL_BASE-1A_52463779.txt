
Wasagaji wa unga wahimiza marufuku ya GMO iondolewe
WASAGAJI unga wanaitaka serikali iangalie upya marufuku ya kuingizwa nchini vyakula vilivyotengenezwa kisayansi, maarufu kama GMO ili kushughulikia kwa dharura uhaba wa mahindi ambao umesababisha kupanda kwa bei ya unga.
Mwenyekiti wa chama cha wasagaji nafaka (CMA), Bw Diamond Lalji alionya kuwa huenda Kenya ikalazimika kuagiza mahindi hayo yaliyozalishwa kisayansi ili kutatua uhaba wa mahindi uliopo.
“Kwa sasa tunaagiza mahindi kutoka Uganda na Tanzania lakini hayatoshi.
Inatubidi tuagize mengine kutoka Malawi na Afrika Kusini. Nje ya mataifa hayo, mahindi yote yamekuzwa kisayansi,” akasema Bw Lalji.
Alisema kwa sasa njia bora ya kutatua uhaba wa mahindi ni kuondoa marufuku ya uagizaji wa vyakula vya GMO.
“Kenya inapaswa kutarajia kushuka kwa mavuno ya mahindi kwa sababu ya kiangazi ambacho kimekuwepo mwaka huu hasa katika maeneo ya Kaskazini mwa Rift Valley ambako ndiko kunakokuzwa mahindi kwa wingi,” akasema. 
Wasagaji nafaka tayari wameongeza bei ya unga kutokana na uhaba huo.
Pakiti ya unga wa kilo mbili unauzwa kwa kati ya Sh115 na Sh117 kutoka Sh100 mwezi Aprili.
Na BARNABAS BII


