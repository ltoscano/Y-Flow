
DIRISHA DOGO LA USAJILI NOV. 15

December 11, 2013

Usajili wa wachezaji kwa dirisha dogo kwa msimu wa 2013/2014 Tanzania Bara, unafunguliwa Novemba 15 mwaka huu na utafungwa rasmi Desemba 15 mwaka huu.
Kwa mujibu wa kanuni, klabu zenye fursa ya kusajili wachezaji katika dirisha dogo ni zile, ambazo hazijatumia nafasi zote 30 za wachezaji.
Kwa mujibu wa taarifa iliyotolewa kwa vyombo vya habari jana na Ofisa Habari wa Shirikisho la Mpira wa Miguu Tanzania (TFF), Boniface Wambura, Ligi Kuu ya Vodacom (VPL) na Ligi Daraja la Kwanza (FDL), zimemaliza duru la kwanza msimu huu. Duru la pili litaanza kutimua vumbi Januari mwakani.
Wambura alisema Kalenda ya Matukio ya TFF, matukio ya Novemba na Desemba ni dirisha dogo la usajili na mechi za kirafiki za Shirikisho la Kimataifa la Mpira wa Miguu (FIFA)- FIFA Date.
Hata hivyo tayari baadhi ya klabu zimeanza kusajili wachezaji ikiwemo Yanga, ambayo imeingia mkataba na kipa aliyeachwa na Simba msimu uliopita, Juma Kaseja.
Alisema matukio mengine ni michuano ya Kombe la Uhai inayoshirikisha wachezaji wenye umri chini ya miaka 20 wa klabu za VPL na michuano ya Kombe la Chalenji itakayofanyika Nairobi, Kenya.
Ligi hiyo imemalizika wiki iliyopita, huku Yanga ikiwa inaongoza ikiwa na pointi 28 ikifuatiwa na Azam FC yenye pointi 27 sawa na Mbeya City, isipokuwa ina idadi nzuri ya mabao ya kufunga na kufungwa


