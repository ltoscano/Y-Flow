
Kundi la vijana hatarini kupata magonjwa ya zinaa
Jesse Mikofu, Mwananchi mwananchipapers@mwananchi.co.tz
Mwanza. Imeelezwa kuwa magonjwa ya zinaa, ukimwi na mimba za utotoni ni miongoni mwa changamoto zinazowakabili vijana na maendeleo yao.
Hiyo ni kutokana na mabadiliko ya kimwili, kifikra na hisia wanazokumbana nazo, hususan vijana wenye umri kuanzia miaka 15 hadi 25.
Akizungumza na gazeti hili Daktari wa Hospitali ya Wilaya ya Nyamagana, Abigael Mhingo alisema inahitajika elimu ya afya ya uzazi kwa kundi hilo ili kuwaepusha na athari zinatokana na mabadiliko ya miili yao.
‘’Vijana wengi wanajihusisha na mapenzi wakiwa wadogo, hii ni hatari kwa sababu hata elimu ya afya ya uzazi hawana, hivyo hutumia mihemko ya miili kufanya uamuzi ambao mwisho wake uwaingiza matatani,” alisema. 
Dk Mhingo alisema makundi yanachangia vijana wengi kujiingiza kwenye uhusiano wa mapenzi wakiwa wadogo na kuwataka kuwa na uamuzi na msimamo wanapokumbana na vishawishi.
Mtaalamu huyo wa afya aliitaka Serikali kutunga sheria madhubuti itakayowasimamia wasichana wa chini ya miaka 18 kuhakikisha hawapati mimba na kuwachukulia hatua kali watakaobainika kuikiuka.
“Kijana akipata magonjwa mbalimbali hata akili yake haiwezi kufanya kazi vizuri kwani anaharibika kisaikolojia, hivyo ni vyema jamii kulikemea suala hili ili tusipoteze nguvu kazi ya Taifa,” alisisitiza. 
Wakazi wa mjini hapa, Kulwa Masanja na Irene Swafi walisema vijana wengi wameathiriwa na utandawazi ambao unawafanya wajiingize kwenye mambo yanayozuia maendeleo yao.
“Vijana wengi hatujitambui, wengi tunaingia kwenye makundi kwa vishawishi kutoka kwa marafiki, lakini mtu akishapata tabu hakuna anayemsaidia badala yake hutolewa lugha za kebehi na kejeli, naomba vijana wenzangu tuachane na makundi mabaya,”
alisema Ashura Abdul.
Pia, kijana huyo aliiomba Serikali kuwa na sheria ya maadili.


