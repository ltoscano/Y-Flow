
Mashahidi wasubiri nafuu
MASHAHIDI wanaohofia kutoa ushahidi kwa kutishiwa maisha pamoja na wahasiriwa wa uhalifu huenda wakapata nafuu iwapo Idara ya Mahakama itaidhinisha utekelezaji wa sheria za mahakama kuhusu Ulinzi wa Mashahidi.
Hii ni baada ya Idara ya Mahakama kuandaa warsha jana kwa ushirikaiano na Tume ya Kimataifa ya Majaji, ICJ na Shirika la Ulinzi kwa Mashahidi, WPA, kwa lengo la kuidhinisha utekelezaji wa Sheria iliyoratibiwa ya 2010 kuhusu Ulinzi wa Mashahidi, inayotoa mbinu na mikakati mbalimbali ya kuwalinda mashahdi walio na hofu na waliotishiwa usalama wao.
Kupitia taarifa kwa wanahabari, Mwanasheria Mkuu Githu Muigai, alisema visa vya mashahidi kuadimika au kuchelea kutoa ushahidi kwa kuhofia vitisho aghalabu hutatiza shughuli ya uchunguzi na uendeshaji wa kesi, hali inayosababisha mahakama kuondoa kesi kiasi kwamba haki huonekana haijazingatiwa.
VITISHO “Uhalifu wa kiwango cha juu kwa kawaida hufuatiwa na ama vitisho au kuwatia hofu mashahidi kwa lengo la kuwanyamazisha au hata kuwaangamiza kikatili wanaoaminika kushuhudia vitendo vya uhalifu. Mashahidi wa uhalifu wa aina hiyo ni adimu au hata hujiondoa na kukataa kutoa ushahidi.
Hali hii hutatiza pakubwa uchunguzi na uendeshaji wa kesi,” alisema Bw Muigai kupitia taarifa yake.
“Ni katika hali kama hiyo ambapo ulinzi wa mashahidi huingilia kati ili kuhakikisha haki inatimizwa pasipo hofu kupitia kurejesha imani katika mfumo wa haki dhidi ya uhalifu na kuimarisha utekelezaji wa sheria.” 


