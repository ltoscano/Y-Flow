Wanyarwanda wanamkumbuka Nyerere
Nov 07, 2013

MWALIMU Nyerere alikuwa Baba wa Taifa la Tanzania, Baba wa Afrika na Baba wa watetea haki za binadamu duniani kote. Jambo hili linajidhihirisha kila mwaka watu wanapokusanyika kumkumbuka na kumwombea.
Sala kubwa ni ile ya kumtaka Mwenyezi Mungu, kumweka kwenye kundi la watakatifu Mwalimu Julius Kambarage Nyerere.
Hapa Tanzania, kila mwaka Oktoba 14 ni Siku ya Nyerere (Nyerere Day) na ni siku ya mapumziko. Afrika Kusini nao siku hii ni ya kumkumbuka Mwalimu kwa majadiliano na tafakuri, juu ya mawazo yake na mawazo mengine yanayofanana na ya Mwalimu ya haki za binadamu na masuala ya uchumi wa dunia hii ya Utandawazi.
Kule Amerika, wapenda amani na watetezi wa haki za binadamu wanakusanyika kusali na kuomba siku ya kukumbuka kifo cha Mwalimu Nyerere. Serikali ya Rwanda, imetangaza rasmi Oktoba 14 ni Nyerere Day, ni siku ya kitaifa na watu wanapumzika siku hiyo. Wanyarwanda wanasema kumbukumbu ya Mwalimu ni sherehe, maana Mwalimu aliacha mambo mengi mazuri nyuma yake.
Sherehe hizi za kumkumbuka Mwalimu nchini Rwanda zinaratibiwa na Jumuiya ya Urafiki baina ya Wanyarwanda na Wa tanzania – RWATAFA (Rwanda Tanzania Friendship Association).
Kwa faida ya msomaji wa makala hii ni bora kutambua kwamba RWATAFA ina ndugu yake Tanzania, Jumuiya ya Urafiki baina ya Wa tanzania na Wanyarwanda –TARAFA (Tanzania Rwanda Friendship Association). Kwa pande zote mbili Jumuiya hizi za urafiki zimesajiliwa na kutambuliwa kisheria.
Mwaka huu sherehe za kumkumbuka Mwalimu Nyerere zimefanyika Novemba 3, 2013 kwenye Ukumbi wa Hoteli ya Nobleza mjini Kigali kwa ibada nzuri ya misa iliyoongozwa na mapadri wawili na baadaye nyimbo, mashairi na hotuba za kumkumbuka Mwalimu Nyerere.
RWATAFA, chini ya Mwenyekiti wake Mzee Isidore Gahamanyi katika jitihada zake za kutaka kudumisha undugu na urafiki na TARAFA, iliamua mwaka huu kuwaalika familia ya Mwalimu Nyerere, iliyowakilishwa na Madaraka Nyerere pamoja na Makongoro Nyerere, pia waliwaalika Makamu Mwenyekiti wa TARAFA, Mzee Patrick Qoor na mwandishi wa makala hii.
Sherehe za kumkumbuka Mwalimu, zinatanguliwa na matembezi ya maeneo ya kihistoria na hasa sehemu za Kumbukumbu ya mauaji ya kimbali. Mwaka huu RWATAFA iliwatembeza wageni wake kwenye kumbukumbu ya Murambi ambako hadi sasa miili elfu moja inatunzwa.
Miili hii imetunzwa kwa utaalamu wa hali ya juu, kiasi cha miili hiyo kutoa picha ya aina ya kifo; kukatwa kwa panga, kupigwa nyundo kichwani, kufungwa mikono na miguu, kubakwa na kuingiziwa mti kwenye sehemu za siri hadi mti huo ukatokea mdomoni hasa kwa wanawake, watoto wadogo kupasuliwa vichwa na mateso mengine mengi ya kinyama.
Hapa ndipo mtu anaposhuhudia unyama uliofanywa wakati wa mauaji ya Kimbali. Wanyarwanda wameendelea kuitunza miili hii na kuionesha kwa watu ili watambue ubaya wa ubaguzi na ubaya wa siasa zenye propaganda chafu.
Kila mtu akifika hapa na kujionea mwenyewe, anakuwa na maswali mengi rohoni mwake. Binafsi, kila nikitembelea makumbusho haya ambayo ni mengi nchini Rwanda, swali langu ambalo hadi leo hii halina majibu ni kwa nini mauaji haya yalitokea?
Chuki hii kubwa hivyo kiasi cha kuwaua watu kinyama na mbaya zaidi hata kuwaua watoto wadogo ambao umri wao haukufika mwaka mmoja, ilitoka wapi? Nini chanzo cha chuki hii? Ni propaganda za Wafaransa? Ni siasa mbaya? Ni nini? Ni imani yangu kwamba jibu litapatikana siku moja.


