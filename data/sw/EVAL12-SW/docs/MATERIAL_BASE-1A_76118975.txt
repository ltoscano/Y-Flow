
Uganda wameanza, wanasoka wetu hawajitambui
Niliiangalia timu ya taifa ya Uganda, The Cranes wakati inajiandaa kucheza na Botswana katika mechi za kuwania kufuzu Fainali za Afrika, Afcon mwakani.
Matokeo yake, Uganda inataka ushindi tu wa mechi ya nyumbani dhidi ya Comoro iweze kufuzu fainali hizo baada ya miaka 36. Tanzania wenyewe tunajivunia miaka hiyo hiyo ya kukosa kucheza fainali za Afrika.
Mara ya mwisho ilikuwa timu aliyochezea aliyekuwa Rais wa TFF, Leodegar Tenga mwaka 1980 na fainali zake zilifanyika Lagos mwaka huo.
Kikubwa ninachokiangalia ni jinsi wachezaji wa Uganda wanavyojitambua kiasi cha kupata timu nje, na imefika hatua, kuanzia kipa hadi namba 11 wote wanatoka nje ya nchi. Nilikuwa ninamsoma kocha wa timu hiyo, Milutin `Micho' Sredojevic akimuita dogo, Melvyn Lorenzen anayetokea Ujerumani akikipiga katika klabu cha Werder Bremen. Dogo huyu japokuwa hakuja, lakini yumo.
Kocha huyo ambaye timu yake iko Kundi D, kinachofurahisha sasa, wachezaji wa Uganda ambao ni jirani yetu, wamechukua staili ya Nigeria, kuwa wachezaji wachache sana wa ligi za nyumbani ndiyo wanaoitwa.
Angalia kikosi chao sasa na timu zao; Makipa: Dennis Onyanyo (Mamelodi Sundowns, Afrika Kusini), Robert Ondongkara (St George, Ethiopia) na Salim Jamal Magola (El Merriekh, Sudan) Mabeki: Denis Iguma (Al Ahed, Lebanon), Isaac Isinde (St George, Ethiopia), Murushid Jjuuko (Simba, Tanzania), Hassan Wasswa Mawanda (Al Shorta, Iraq), Joseph Ochaya wa KCCA ya Uganda.
Viungo: Mike Azira (Colorado Rapids, MLS), Moses Oloya (Becamex Binh Duong, Vietnam), Aucho Khalid (Gor Mahia, Kenya), Tonny Mawejje (Thottur, Iceland), William Kizito Luwagga (Feirense, Ureno) na Godfrey Walusimbi wa Gor Mahia ya Kenya.
Washambuliaji: Farouk Miya (Standard Liege, Ubelgiji), Davis Kasirye (Rayon Sports, Rwanda), Edrisa Lubega (Proline, Uganda), Erisa Ssekisambu (Vipers, Uganda), Geofrey Massa (Bloemfontein Celtics, Afrika Kusini), Emmanuel Okwi (Sondyerske, Denmark) na Lorenzen Melvyn wa Werder Bremen ya Ujerumani.
Ukiangalia ni wachezaji watatu tu wanaocheza nyumbani, Joseph Ochaya wa KCCA, Edrisa Lubega (Proline)
na Erisa Ssekisambu wa Vipers. Ninachotaka kusema hapa, ni kwamba wachezaji wetu wanatakiwa kujitambua sasa na kuwa kama wachezaji wa Nigeria, kwamba moja hadi 11 wanaitwa kutoka nje. Tatizo kubwa ni wachezaji kutojitambua na akili zao kubwa ni kutaka nafasi Simba na Yanga. Hawafikirii kucheza soka nje, hawatengenezi mitandao, na matokeo yake anakwenda Simba au Yanga mwaka mmoja anakaa benchi akimaliza anahama.
Lazima kufunguka, fikra ziwe kucheza nje. Ifike hatua ikiitwa Taifa Stars, ndege zinapishana `airport', leo hii tunawaangalia Mbwana Samatta na Thomas Ulimwengu, hii bado haijatulia.
Inapendeza. Kuwa nje kunapatikana mbinu nyingi, kuwa nje akili inafunguka, si tunaona! Leo hii tunacheza na Chad tunahangaika kumfunga akija mwingine mwenye `mapro' wanajipigia. Lazima kuwe na utofauti.
Ninadhani ni wakati sasa wa kutengeneza mitandao. Uganda wana wachezaji wanatokea Sudan na Ethiopia, bado ligi za huko kuna kitu kipya, si kilekile walichokizoea Uganda. Wachezaji lazima kufunguka akili, dunia imejaa kiganjani, na soka si Simba au Yanga. 


