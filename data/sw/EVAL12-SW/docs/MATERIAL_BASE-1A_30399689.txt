
Mtoto aliyegongwa na gari azidi kuchangiwa

Imeandikwa na Anastazia Anyimike

Imechapishwa: 22 Septemba 2016

FAMILIA ya mtoto Wilson Jackson inayoomba msaada wa matibabu kwa ajili ya mtoto wao anayekabiliwa na matatizo kwenye kichwa na ubongo yaliyotokana na ajali ya kugongwa na gari, imekabidhiwa Sh 500,000 zilizotolewa na msamaria mwema kwa ajili ya kodi ya nyumba ya mwaka.

Makabidhiano ya fedha hizo yalifanyika juzi nyumbani kwao Goba, Dar es Salaam na Ofisa Rasilimali Watu na Utawala wa Kampuni ya magazeti ya Serikali, Tanzania Standard Newspapers (TSN) Limited, Salome Magaya kwa mama mzazi wa Wilson, Neema Ndosi. Fedha hizo zilitolewa na msamaria mwema ambaye hakutaka kutaja jina lake kwa ajili ya kodi ya mwaka mmoja ambayo ilikuwa inaisha juzi.
“Tumekuja kukukabidhi fedha ambazo zimetolewa na msamaria ambaye hakutaka kutaja jina lake baada ya magazeti yetu kuandika habari ya kuhitaji msaada, fedha hizo zitumike kwa ajili ya kodi kama zilivyotolewa,” alisema.
TSN inachapisha magazeti ya HabariLeo, HabariLeo Jumapili, Daily News, Sunday News na SpotiLeo.
Akizungumza baada ya kupokea fedha hizo huku akitokwa na machozi baada ya kushindwa kujizuia, Neema aliwashukuru walioguswa na tatizo linalowakabili na kuwaombea kwa Mungu ili awazidishie.
“Nawashukuru sana watu wanaojitoa kwa ajili ya kuokoa maisha ya mwanangu, pia naushukuru uongozi wa gazeti la HabariLeo kwa kazi kubwa wanayoifanya ambayo imechangia wasamaria wema kumsaidia mwanangu,” alisema.
Alisema baada ya kuanza matibabu yaliyotokana na michango ya watu walioguswa na tatizo hilo, hali ya Wilson (11) imezidi kuimarika huku kidonda kikiendelea kukauka.
Hata hivyo alisema mpaka sasa, Wilson hajaanza mazoezi ya viungo kama walivyotakiwa na daktari wake, Profesa William Matuja kutokana na kufuatilia barua ya kuwataka kwenda Hospitali ya Lugalo kwa ajili ya tiba hiyo.
Awali, msamaria mwingine ambaye hakutaka kutaja jina lake alijitolea Sh milioni moja za matibabu, akieleza kuguswa na mateso ya mtoto huyo. Fedha hizo zilishakabidhiwa na tayari Wilson ameanza matibabu.
Wilson akiwa na kaka yake, Ibrahim (15) walipata ajali Februari 28, mwaka huu huko Mpiji Magohe baada ya kugongwa na gari aina ya Mitsubishi Fuso.
Ajali hiyo ilisababisha Ibrahim kuvunjika mfupa wa paja na Wilson kupata matatizo kwenye kichwa na ubongo, hali ambayo imeathiri mishipa inayounganisha kichwa na uti wa mgongo, ugonjwa ambao kitaalamu unajulikana kama ‘celebral palsay’ na kuathiri pia uwezo wake wa kutoa sauti. 
Wilson anahitaji nepi maalumu, lishe na zaidi matibabu ili aweze kurudi katika hali yake ya kawaida. Pia anahitaji kiti cha magurudumu kitakachosaidia kumkalisha ili kunyoosha viungo.


