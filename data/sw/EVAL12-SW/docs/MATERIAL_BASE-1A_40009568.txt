Sokoine awe chachu kwa viongozi wa Tanzania
May 05, 2016 by Raia Mwema in Makala

APRILI 12 ya kila mwaka, taifa letu huwa linakumbuka kifo cha aliyekuwa Waziri Mkuu wa Tanzania, Edward Moringe Soikoine. Mwanasiasa huyu aliyezaliwa mwaka 1938, alifariki kwa ajli ya gari mwaka 1984.
Sokoine alikuwa shujaa katika uongozi wake kwani aliwatumikia wananchi kwa dhati kabisa bila ubaguzi na upendeleo. Aliamini katika haki, usawa na uwajibikaji huku akikumbatia kwa dhati kabisa siasa ya Ujamaa na Kujitegemea. 
Alionyesha kwa vitendo chuki yake dhidi ya rushwa, ulanguzi, uhujumu uchumi, hujuma na magendo. Kwa uzalendo huu aliokuwa nao, Sokoine hakupenda kulalamika na aliamini katika maendeleo chanya yaletwayo kwa watu kufanya kazi halali kwa bidii na kujituma.
Sokoine alikuwa muumini mkubwa wa kutunza na kutukuza utamaduni wa mwafrika. Aliamini na kukiri wazi kabisa kuwa kilimo ndio uti wa mgongo wa taifa letu na hii ilimpelekea kutopenda kupanda ndege ili awe akisafiri ardhini aweze kuona juhudi za wananchi katika kilimo. 
Katika nukuu nizipendazo kutoka kwa ndugu Sokoine ni ile aliyokuwa anahutubia mkutano wa NEC Dodoma na kuwaambia viongozi wake ya kuwa; “Ole wao wale wanaotumia nafasi zao za umma na serikali, kuiba, kuhujumu uchumi, kupokea rushwa, maana salama yao ni kudra za Mwenyezi Mungu labda nisiwajue”.
Makala hii haijalenga kumchambua moja kwa moja ndugu Sokoine ila ni kujaribu kudadisi kwa undani viongozi wetu wa leo wanamuenzi vipi?
Je, viongozi wetu wanavutiwa na weledi wa utendaji kazi wa Sokoine ama viongozi walio wengi hawakumbuki kama kumeshakuwa na kiongozi wa namna hii katika taifa hili?
Viongozi wetu wa leo aidha wanamfahamu Sokoine kwa kufanya naye kazi moja kwa moja ama kwa kuongozwa nae. Yamkini pia viongozi wengine wa leo wanamsikia na kumsoma tu kiongozi huyu mahiri aliyewahi kutokea katika taifa letu.
Wanazuoni wengi hutofautiana katika mantiki ya yupi ni kiongozi bora. Kuna wale wanaosema ya kuwa kiongozi bora ni wale waliozaliwa na talanta za uongozi (born leaders) na wengine husema viongozi hujengwa (made leaders).
Mimi ni muumini wa kiongozi bora ni yule anayetengenezwa kutokana na mazingira yake ili aweze kuongoza kutatua changamoto zake.
Nikifafanua zaidi, tabia za binadamu huchochewa kwa kiasi kikubwa, mbali na sababu zingine, mazingira yanayowazunguka. Hivyo umahiri wa kiongozi hutokana na uwezo wake wa kukabiliana na mazingira yake kwa manufaa ya jamii yake na si yake binafsi.
Tukirejea katika enzi za Sokoine, uongozi wake ulikuwa bora sana katika kuweza kutatua changamoto za mazingira ya wakati huo kwa kuamini katika sera ya Ujamaa na Kujitegemea iliyohamasisha usawa na haki.
Ndugu Sokoine alihakikisha wananchi ndio wanaopata kipaumbele katika maendeleo na si viongozi kujinufaisha wenyewe. Mazingira ya miaka ya 1980 yalikuwa magumu kiuchumi na kulikuwa na umaskini uliokithiri hivyo kama kiongozi alipaswa kuwa kioo kwa jamii na kufanya kazi kwa tija ya taifa nzima kwa moyo wa dhati kabisa.
Kwa wakati tulionao sasa, ubepari ndio mfumo unaotawala mazingira yetu. Huu ni mfumo unaohamasisha ubinafsi zaidi kuliko usawa na haki.
Viongozi wetu walio wengi wameangukia katika mazingira haya na wamekuwa viongozi wa binafsi zaidi walioweka maslahi yao mbele kuliko maslahi ya jamii nzima.
Katika mazingira yetu leo, wengi wetu tunavutiwa kuwa viongozi ili tuweze kupata kirahisi fahari zinazopigiwa debe na usasa wa kibepari.
Uongozi katika enzi hizi umegeuka kuwa mtaji na kuwafanya watu kupenda kusujudiwa na kuabudiwa kuliko kuwa watumishi wa watu. Siku hizi uongozi sio mzigo tena bali ni fahari na starehe.
Nimekuwa nikizungumza na baadhi ya watu katika nyakati tofauti na kuwaeleza ya kuwa uongozi mbovu sio ajali ya kwamba tunajikuta tuna viongozi wabaya na wasiotekeleza wajibu wao bali uongozi mbovu ni kitendo cha kupangwa kwa makusudi kabisa.
Kwa nini nasema uongozi mbovu ni kitendo cha makusudi?
Viongozi wetu wanaoongozwa na fikra za kibepari hawana nia ya dhati ya kuwatumikia wananchi bali nia yao kubwa ni kujinufaisha wao wenyewe. Sasa kama hiyo ndo nia yao haiwezekani wao kuwa viongozi bora kwa kuweka maslahi ya watu mbele hivyo huamua kwa makusudi kabisa kuwa viongozi wabovu ili tu waweze kukidhi mahitaji yao.
Kuyasadiki haya niyasemayo, hebu jiulize tu kidogo kwani hawa wafanyakazi hewa leo tunaowashuhudia wakitambulika kila kona ya Tanzania imekuwaje wakajulikana leo na si wakati mwingine huko nyuma?


