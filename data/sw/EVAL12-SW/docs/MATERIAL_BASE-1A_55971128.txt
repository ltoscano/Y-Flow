
Wakulima watarajia jeki ya Sh10b
Na MWANGI MUIRURI
HUENDA Wakulima wa Kahawa hapa nchini watanufaika kwa msaada wa serikali wa jumla ya Sh10 bilioni kuimarisha kiwango na ubora wa mavuno ikiwa mapendekezo ya kamati ya uimarishaji kilimo hicho yataidhinishwa na bunge.
Kamati hiyo iliyoundwa miezi mitatu iliyopita na kuongozwa na mwenyekiti wa Shirika la Kifedha la Kahawa; Murata Sacco Bw Hiram Mwaniki aliambia Taifa Leo jana kuwa tayari amewasilisha mapendekezo ili kujadiliwa bungeni.
“Mapendekezo hayo tayari yamewasilishwa kwa Waziri wa Kilimo Bw Felix Koskei ambaye anatarajiwa kuhakikisha kuwa ripoti hiyo imewasilishwa bungeni kupitia kwa kamati maalum ya Kilimo,” akasema.
Bw Mwaniki alisema kuwa pesa hizo zitapendekezwa kuanza kutolewa jeki ya Sh10b katika kipindi cha matumizi ya Serikali cha 2014/2015.
“Fedha hizo ambazo zimependekezwa kutolewa kwa awamu ya miaka mitatu ya bajeti zitakuwa za kuwapa wakulima wa kahawa mbolea, dawa za kupambana na wadudu na pia aina za kisasa za mimea ya kahawa kwa miaka miwili mfululizo,” akasema. 
Alisema hatua hiyo itawafaa wakulima kuinua mapato yao ambayo kwa sasa yameendelea kuimarika kutokana na sera mwafaka katika sekta ya Kahawa.
“Aidha, ni hatua ambayo ikifanikiwa itasaidia kuinua mapato ya kitaifa na pia wakulima wa Kahawa wawe wamejumuishwa katika manufaa ya Ruwaza ya 2030,” akasema.
Lakini hata akishinikiza serikali itoe kitita hicho, aidha serikali itasukumwa kutimiza ahadi yake ya kufutilia mbali Sh6.2 bilioni ambazo ni mikopo kwa wakulima wa kahawa ya miaka 12 iliyopita.


