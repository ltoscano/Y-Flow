
Haonga anarusha vijembe gizani
Dodoma. Nadhani kauli ya Mbunge wa Mbozi, Paschal Haonga inahitaji kufanyiwa utafiti.
Eti anasema waliowahi kuwa mawaziri wa kilimo wameshindwa kurudi kwa sababu hawakuwatendea haki wakulima.
Mbunge Haonga aliyasema hayo jana bungeni na akayataja mpaka majina ya hao mawaziri. 
Alisema Wizara ya Kilimo, Mifugo na Uvuvi ilikuwa na mtu anaitwa Stephen Wasira, alikuwapo Christopher Chiza, Godfrey Zambi na Adam Malima ambao wote hawajarudi bungeni.
Baada ya kauli hiyo, niliwaza kwa haraka, hivi Haonga angeyasema haya mbele ya Wasira almaarufu ‘Tyson’, hali ingekuwaje! Ndhani Haonga angekimbia, maana huyu jamaa anakumbukwa kwa mengi alipokuwa kwenye uongozi. Lakini wakati mwingine ni kweli bwana, maana hao aliowataja wote hawakurudi bungeni na walipita kwenye wizara hiyo, ingawa siyo vizuri kumtabiria waziri na naibu wake waliopo sasa kwamba, kama hawatawajibika nao watatoka. Hilo ni dua la Kuku.
Ushauri wa bure kwa Haonga aache kufukua makaburi yaliyoanza kupoteza harufu. Akumbuke kuna wimbo uliimbwa na msanii mmoja usemao, tusijifunze kwa walioshindwa na tena usitukane wakunga.


