
Zitto, urais 2015 kwa chama gani?
Oct 05, 2012

TAARIFA za kwamba mwanasiasa kijana, Kabwe Zitto, ambaye pia ni mbunge wa Kigoma Kaskazini (CHADEMA), anajiandaa kugombea urais wa taifa hili kunako majaliwa mwaka 2015, mwanzo sikuwa nazitilia uzito sana nikiamini kuwa hizo zilikuwa porojo na propaganda za kisiasa, kama zilivyo porojo na propaganda nyingine nyingi ambazo tumekuwa tukizisikia kutoka katika vinywa vya wanasiasa wetu na wapambe wao.

Hata hivyo, taarifa za wiki iliyopita, zilizomkariri mwanasiasa huyo akizungumza na wananchi wa manispaa ya Kigoma na vitongoji vyake, akiweka msimamo wake wazi kwa wapigakura wake kwamba hatagombea tena ubunge wa jimbo lake mwaka 2015 baada ya kuwaongoza kwa vipindi viwili vya miaka mitano mitano tangu 2005, na badala yake anajiandaa kuwaongoza Wa tanzania kwa ujumla wao katika nafasi ya urais, imeanza kuniaminisha nia na dhamira halisi ya kijana wetu huyo.

Kimsingi kila mwanasiasa makini, anapaswa kuwa na matamanio ya kusaka kila nafasi ya juu ya pale alipo, ikibidi kukamata nafasi ya urais wa nchi.
Mwanasiasa yeyote, anayeishi maisha ya kisiasa na akakosa matamanio hayo, anakuwa mwanasiasa mfu. Kwa hiyo, ni haki yake ya kikatiba Zitto kuwa na matamanio ya kuwaongoza Wa tanzania katika nafasi ya juu kabisa ya uongozi wa nchi kwa kuwa duniani kote hakuna chuo maalum kwa ajili ya kusomea kazi ya urais. Ni suala la muda na namna mhusika anavyojua kuzichanga karata zake.

Kinachonipa shida ni uwanja gani atakaoutumia Zitto kutimiza ndoto zake hizo. Ni uwanja wa CHADEMA, ambao amekuwa akiutumia kuchezea siasa zake tangu akiwa mwanafunzi wa Chuo Kikuu cha Dar es Salaam katikati ya miaka ya 1990? Ni uwanja huo wa CHADEMA ambao umemwamini, ukampatia ubunge, uongozi wa juu katika chama kwa nafasi ya Naibu Katibu Mkuu (Bara) na pia Naibu Kiongozi wa Kambi Rasmi ya Upinzani bungeni? Ni uwanja gani; wa Chama cha Mapinduzi (CCM) au wa NCCR-Mageuzi?

Nikionacho mimi, Zitto anaweza kuwa mwathirika mkuu wa siasa za ujanani.
Madaraka ya uheshimiwa ni mazuri sana kwa kuwa yanampatia mhusika heshima ndani ya jamii anamoishi. Lakini heshima ya asubuhi ina madhara yake kwa kuwa itakapofika jioni, mhusika anaweza kujikuta amepoteza kabisa heshima na thamani yake ndani ya jamii husika.

Ndiyo maana wote wanaoyapima mambo kwa hekima na busara, huchelea kukimbilia siasa, na hasa nafasi za ubunge ujanani wakati hawajajiandalia maisha ya uzeeni. Huvuta subira kwanza kwa kuutumia umri wao wa ujanani kujiwekea misingi ya maisha, ambayo hatimaye itaimarishwa uzeeni. Mantiki hapa ni moja tu, kwa kawaida, na hasa unapokuwa msomi mzuri kama Zitto Kabwe, ukishaingia katika siasa kwa mfano za kuwa mbunge, ukiangushwa ndani ya mhura mmoja tu wa miaka mitano, huajiriki tena si tu na Serikali na taasisi zake bali hata sekta binafsi. Kinachofuata hapo, ni kwa mhusika kufungua ofisi yake na kuwa mwajiri. Uzoefu uliopo kwa hapa kwetu, wengi wao waliojaribu kufungua biashara au ofisi zao baada ya kuangushwa ubunge majimboni mwao walishindwa kufikia malengo yao, na ndiyo maana wanatamani kurejea bungeni tena na tena kila uchaguzi au fursa inapopatikana.

Ndugu zangu, hapo juu nimehoji uwanja atakaoutumia Zitto kufikia malengo yake ya kuwa Rais wa Tanzania. Nimehoji uwanja huo kwa maana ya chama cha siasa atakachokitumia kupeperusha bendera hiyo. Ni CHADEMA, CCM, NCCR-Mageuzi au atasimama kama mgombea binafsi endapo labda Katiba Mpya itakuja na kipengele kinachoruhusu wagombea binafsi katika nafasi mbalimbali za kisiasa? Najiuliza hivyo kwa sababu ndani ya CHADEMA, naweza kusema kwa uhakika kabisa kwamba mlango wa Kabwe Zitto kuingia Ikulu, umefungwa.

Sababu ziko wazi. Makala zangu za mwisho katika gazeti hili katika miezi ya mwishoni mwa mwaka jana, zilijielekeza katika kutoa changamoto kwa Katibu Mkuu wa CHADEMA, Dk Wilbroad Slaa, kuona umuhimu, yeye kama mtendaji mkuu wa chama, wa kuandaa programu ya kukipeleka chama chake chini kabisa kwa wananchi kwa kuwa Uchaguzi Mkuu wa 2010 tayari ulikuwa umetoa mwelekeo na taswira chanya kwa mwanasiasa huyo na chama chake kuweza kuingia Ikulu mwaka 2015.

Katika kipindi hicho, naamini Dk Slaa hakunielewa kwa kuwa naamini alikuwa bado na hasira za kile alichokuwa akidai kwamba kura zake za urais zilichakachuliwa na vyombo vya dola, na hivyo kura zake nyingi tu kupewa mgombea urais wa CCM, Jakaya Mrisho Kikwete. Leo hii, nafarijika kuona Dk Slaa na chama chake wakifanya kile nilichokuwa nashauri wakati huo, kiasi cha kuleta mjadala mkali baina yangu na Katibu Mkuu huyo.

Kuzinduliwa kwa program ya Vuguvugu ya Mabadiliko, maarufu kwa jina la M4C, program inayolenga kuwafikia wananchi wa vijijini ili kuwapa elimu juu ya umuhimu wa kufanya mabadiliko ya mifumo ya kiutawala, kwa kuiondoa kabisa CCM madarakani mwaka 2015, ni moja ya program ambayo kwa mara ya kwanza imekishtua CCM na Serikali yake kiasi cha kuamua kutumia vyombo vyake vya dola kudhibiti mkakati huo wa CHADEMA, kwa nguvu zote ikibidi kuua raia wasiokuwa na hatia kama ilivyofanyika hivi karibuni Morogoro na Iringa. Kwa hakika kabisa, M4C ni mwiba kwa CCM kama vyombo vya dola havitaingilia kudhibiti mpango huo.

Ndani ya M4C Kabwe Zitto haonekani. Namuona Dk Slaa, Mwenyekiti wake Freeman Mbowe na makamanda wenzao wengine, kama kina Godbless Lema, Kigaila na kadhalika, lakini Zitto haonekani. Hii ni moja ya sababu inayonisukuma kumwambia ukweli mdogo wangu Zitto kwamba mlango wake wa kuingilia Ikulu kupitia CHADEMA umefungwa. Utatamanije kwenda Ikulu kupitia chama ambacho viongozi wenzako na wanachama wenzako hawaoni nguvu unayotumia kukijenga wala kushiriki moja kwa moja katika harakati na mbinu zote za kukijenga chama?

Sababu ya pili na ya mwisho kwangu kwa leo, inayonifanya nihoji ni chama gani ambacho Zitto atakitumia kumvusha hadi Ikulu 2015 ni ubinafsi na umimi wake.
Hadi kufikia 2015, Zitto atakuwa ametimiza miaka 10 tu ya uanasiasa wake kama mbunge wa Kigoma Kaskazini. Tunao wanasiasa mfano wa kina Chrisant Mzindakaya ambao wamekuwa bungeni kwa takriban miaka 30, lakini hawajawahi hata siku moja kujiona kama ‘Statesman.’

Kitendo cha Zitto kuwatangazia wapiga kura wake na Wa tanzania kwa ujumla kwamba nafasi ya uongozi inayomfaa kwa sasa ni urais pekee na si nafasi nyingine yoyote ya kisiasa, naweza, kwa mtazamo wangu, kuitafsiri kama ubinafsi, umimi na kujikweza. Kwamba Zitto sasa anajiona kama Statesman, mtu mwenye hadhi ya juu kabisa kiuongozi ndani ya chama chake cha CHADEMA na ndani ya Tanzania kwa ujumla. Hii tu, katika maisha ya siasa, inaweza kumgharimu!

Nihitimishe makala haya kwa kuweka wazi kwamba sina tatizo na uwezo wa kiuongozi wa Zitto Kabwe, sina tatizo na uadilifu wake, sina tatizo na uzalendo wake kwa taifa letu hili, na wala sikusudii kumvunja moyo au kumkatisha tamaa katika njozi zake hizo. Lililo muhimu kwa Zitto na viongozi wenzake, ni kutambua kwamba CHADEMA ya leo imekua, inakubalika kwa wananchi kama chama mbadala kwa CCM kunako majaliwa, na kwa hiyo wako watu wengi tu wanaomiminika kujiunga na chama hicho kwa matamanio ya kupata nafasi za uongozi, ikiwamo hiyo ya juu ya urais.

Katika mazingira hayo, ni muhimu kwa kila kiongozi wa CHADEMA mwenye njozi za kuwania nafasi hiyo ya juu kabisa kuchukua tahadhari katika kila njozi zake hizo! Kila Mtanzania, na hasa mshabiki na mwanachama wa CHADEMA anajua ni mwanasiasa gani ndani ya chama hicho amekifikisha hapa kilipo leo. Hao ndio wenye uamuzi wa mwisho wa kusema wanamtaka nani 2015, kinyume cha hapo ni kutaka kuleta fujo tu kwa agenda iliyojificha.


