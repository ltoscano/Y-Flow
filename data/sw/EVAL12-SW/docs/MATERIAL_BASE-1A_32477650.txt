
KWA TIMU YA MWAEMBE, KUTELEZA SIO KUANGUKA
UTOFUZU kupanda ngazi kutoka Ligi Kuu ya Pwani Kusini hadi Ligi ya Taifa Daraja la Kwanza, hakumaanishi timu ya Mwaembe United FC kutoka Msambweni imevunjika moyo.
Lakini badala yake, wakuu wa timu hiyo pamoja na wachezaji wamepania kujiandaa mapema kwa ajili ya ligi ya msimu ujao na ina mategemeo makubwa ya ushindi.
Timu ya Mwaembe United ilishiriki kwenye Ligi Ndogo ya Pwani Kusini lakini haikufanikiwa kufuzu kwa nusu fainali kutokana na matatizo makubwa yaliyoikumba timu hiyo kwenye ushiriki wake.
Katika ushiriki wao huo, timu ilikuwa na wachezaji wazuri ambao wangefika hata kwenye fainali katika ligi hiyo lakini ni sababu ambazo hazikuweza kuepukika, ndizo zilifanya timu hiyo ishindwe kufika hata nusu fainali.
Kocha wa Mwaembe United FC, Juma Dosho anasema timu yake hiyo haikuweza kufanikiwa kushinda mechi zake zote za Kanda B katika ligi hiyo ndogo kutokana na matatizo yaliyoikumba kwenye ushiriki wao huo.
“Tulikuwa na imani kubwa ya kutamba katika ligi na hata kushinda lakini kutokana na kukosekana kwa mambo muhimu, tulimaliza nafasi ya tatu ambayo haikuweza kutupa nafasi ya kufanikiwa kufuzu kwa nusu fainali,” akasema Dosho.
Kocha huyo hata hivyo aliwapongeza wachezaji wake kwa kukamilisha mechi zao tatu za Kanda B wakiwa kwenye nafasi ya tatu kwa kuwa na pointi nne baada ya kushinda mechi moja, kwenda sare mmoja na kupoteza mmoja.
Akifafanua matatizo yaliyowakumba kwenye ushiriki wao wa ligi hiyo, Dosho aliwalaumu viongozi wawili wa eneo la Msambweni ambao hakutaka kuwataja kwa kuwaahidi kuwasaidia wakifuzu kwa ligi ndogo lakini walipofuzu, waliwakwepa na hawakuwasaidia kwa chochote.
“Ni jambo la kuhuzunisha kwa sababu ingawa tunajua kuna pesa za vijana ambazo tungelipewa zikatusaidia kwenye ushiriki wetu wa hiyo mini-ligi, viongozi hao hawakujali na kama si ustahimilivu wa wachezaji wangu, kamwe hatungelishiriki kwenye dimba hilo,” akasema mkufunzi huyo.
KUKOSA HELA Dosho aliambia Pepeta na Pwani kuwa timu hiyo ilipokuwa Mombasa kwa siku tano za ligi hiyo, wachezaji na maofisa wake wamekuwa wakipata chakula cha mara mbili kwa siku kutokana na ukosefu wa fedha za kutosha.
“Tumekuwa tukiishi kwa dadangu huko Mtongwe ambapo wachezaji na maofisa walikuwa wakitembea kwa miguu kufika huko baada ya kutoka.
Vipi wanasoka wangu watafanya vizuri katika hali hiyo,” akauliza Doshi.
Alimshukuru sana Mwenyekiti wa klabu hiyo ya Mwaembe United FC, Lumumba Bago kwa alivyowasaidia ama sivyo wangelishindwa kabisa kushiriki. “Kama si Bago kutusaidia kwa gharama ya safari na matumizi mengine, tusingelishiriki kwenye ligi hiyo,” akasema.
Dosho ametoa ombi kwa wadhamini wajitokeze kuzisaidia timu ambazo zinawakilisha Kaunti ya Kwale kwenye Ligi Kuu ya Pwani Kusini kwani timu hizo zinaweza kufanya maajabu kwenye ligi hiyo pamoja na mashindano mengine.
Dosho alikumbusha timu mbili azote mbili kupanda hadi Ligi ya Taifa Daraja la kwanza msimu ujao. “Nazipongeza klabu za Super Matuga FC na SS Assad FC kwa kufuzu kwa ligi ya taifa msimu wa 2015 na zote zinatoka Kwale,” akasema.
“Sina shaka wala wasiwasi wowote kuwa tukipata udhamini wa kutosha, tutaweza kufika mbali. Nina imani tunaweza kupanda hadi kufikia Ligi Kuu ya Kenya (KPL) kwa kipindi cha miaka michache ijayo,” akasema Dosho ambaye anawalaumu viongozi wa sehemu hiyo kwa kutojali maslahi ya wanamichezo vijana.
HAZINA YA CDF Anapendekeza pesa za michezo katika Hazina ya Maendeleo ya Maeneo ya Bunge (CDF) zitumike kwa ajili ya timu zinazowakilisha maeneo hayo kwenye mashindano mbalimbali na hasa yale yanayofanyika nje ya kaunti hiyo.
“Litakuwa jambo la busara kubwa kama kutakuwa na hazina maalum ya michezo ili kuinua vipaji vya wanasoka chipukizi kwenye sehemu zote nchini,” akasema Dosho ambaye anaazimia kuifanya timu yake hiyo ya Mwaembe United kuwa mojawapo ya klabu kubwa mkoani Pwani.
Dosho ambaye mwenyewe aliwahi kuzichezea klabu za Brollo kwa kipindi cha mwaka mmoja unusu, Bandari miaka saba na Mwenge FC, zote za mjini Mombasa mnamo miaka ya 1970 hadi 80, anaamini mipango mizuri ikifanyika timu za soka za Pwani zitaanza kuwika tena.
Klabu hiyo ya Mwaembe United FC iliundwa mnamo mwaka 2012 na Mohamed Mwaingu, Hassan Mrafa na Said Ali Kiwengu. Msimu huu imeshiriki kwenye Ligi Kuu ya Pwani Kusini ambapo imefanikiwa kufuzu kwa ligi ndogo.
Kikosi cha timu hiyo ya Mwaembe United kina Kassim Juma, Hassan Jawi, Kamanda Chapa, Suleiman Pepe, Bakari Chiponda, Amani Dosho, Yassin Omar, Athman, Dairo Hamisi, Majam Etoo, Mwamzandi Shopu, Ridhaa Dosho, Athman Omari, Hamisi Anelka na Hamisi Boy.
Anasema wako katika kupanga mikakati ya kuimarisha kikosi chake kwa msimu ujao. “Nina hakika tutakuwa na kikosi imara zaidi ya kile tulichoshiriki ligi ya msimu huu,” akasema Doshi.


