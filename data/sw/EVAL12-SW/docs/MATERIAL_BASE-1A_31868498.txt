TFF yawapa somo waamuzi

Imeandikwa na Rahel Pallangyo

Imechapishwa: 25 Oktoba 2016

KATIBU Mkuu wa Shirikisho la Soka Tanzania (TFF), Selestine Mwesigwa amesema katika mpira wa miguu eneo la uamuzi ndilo lenye changamoto kubwa na limekuwa likilalamikiwa na wadau wengi wa soka kote duniani ndiyo sababu FIFA wamekuwa na utaratibu wa kufanya kozi kwa waamuzi na wakufunzi. 

Mwesigwa ameyasema hayo jana alipofungua kozi ya siku tano ya wakufunzi wa waamuzi inayofanyika Dar es Salaam na kushirikisha washiriki 32 kutoka nchi za Afrika zinazozungumza Kiingereza ambayo inafanyika nchini kwa mara ya tatu ndani ya miaka mitatu.
"Sheria za soka zimebadilika sana kwa hiyo waamuzi wanatakiwa kupata kozi mbalimbali ili waendane na kasi ya mabadiliko hayo ili kuepuka malalamiko kutoka kwa wadau ambayo yanaweza kuepukika," alisema Mwesigwa.
Katika kozi hiyo, Tanzania itawakilishwa na wakufunzi sita ambapo wanne watakuwa kwenye masuala ya ufundi huku wawili wakiwa kwenye utimilifu wa viungo. Washiriki hao ni Israel Nkongo na Josephat Bulali ambao bado wanachezesha soka, Charles Mchau, Alfred Lwiza, Soud Abdi, Pascal Chiganga.
Kaimu Kiongozi Mkufunzi wa waamuzi kutoka FIFA, Manuel Navaro alisema kozi hiyo itakuwa msaada mkubwa kwa waamuzi kutoka Afrika kujua marekebisho ya sheria za soka na falsafa zake ili kuondoa malalamiko ambayo wakati mwingine husababisha vurugu na watu kujeruhiwa au kupoteza maisha. 
Mkufunzi kutoka Tanzania, Israel Nkongo alisema kozi hiyo itawasaidia kufahamu marekebisho mapya ya sheria na kuwafundisha waamuzi wengine nchini ili haki ifuatwe na kila mtu apate kinachostahili na kuondoa malalamiko.


