Tunapinga kifungo dhidi ya Gazeti la Mwanahalisi
Aug 02, 2012

SI kazi ya Serikali kutoa hukumu, hiyo ni kazi ya Mahakama kwa mujibu wa Katiba ya Jamhuri ya Muungano wa Tanzania. Kwa mantiki hiyo, sheria, kanuni au taratibu zozote zinazoipa mamlaka fulani kazi ya kuhukumu, tena baada ya mamlaka hiyo hiyo kulalamika au kutuhumu, si sahihi.
Katika uwapo wa Mahakama na wito wa kujenga nchi yenye kuzingatia misingi ya utawala bora, si busara hata kidogo kuwa na sheria inayompa mamlaka mlalamikaji kumhukumu anayemlalamikia.
Serikali haiwezi kuwa inalalamikia chombo fulani cha habari na kisha serikali hiyo hiyo, kukihukumu chombo husika cha habari tena katika nchi yenye kutambua uwapo wa Mahakama, kama ilivyofanya kwa gazeti la Mwanahalisi.

Huu ndiyo msimamo wetu kuhusu hatua ya Serikali kupitia Idara ya Habari (MAELEZO), kulifungia kwa muda usiojulikana gazeti la kila wiki la Mwanahalisi. Kwamba, Serikali ambayo ni sehemu ya walalamikaji, haiwezi kuwa hakimu wa suala hilo hilo kwani tayari Serikali hiyo imo kwenye mgogoro wa maslahi (conflict of interest) na kwa hiyo, ni Mahakama pekee ndiyo inayoweza kutenda ‘haki’ kati ya upande unaoamini unaonewa na ule upande unaoamini uko sahihi.

Mara kadhaa, Serikali imekuwa ikililalamikia gazeti la Mwanahalisi na sasa Serikali imejiondoa katika orodha ya wanaolilalamikia gazeti hilo na kuamua kuwa hakimu. Tunasisitiza, uamuzi huo si sahihi kwa mujibu wa dhana na mantiki ya utawala bora.

Serikali inaweza kuwa na malalamiko ya msingi au kinyume chake kuhusu gazeti la Mwanahalisi, na kwa hiyo, mamlaka inayopaswa kupima na kuamua kama malalamiko ya Serikali ni sahihi au la, si Serikali yenyewe.

Madai ya Serikali ni kwamba, gazeti la Mwanahalisi limekuwa likichapisha habari na makala za uchochezi, hayapaswi kutolewa hukumu na Serikali hiyo hiyo. 

Uamuzi huo wa Serikali kulifungia gazeti la Mwanahalisi umefanyika kwa kutumia Sheria ya Magazeti ya mwaka 1976, kifungu cha 25 fasili ya kwanza. Sheria hiyo imetumika katika wakati ambao wadau wa vyombo vya habari nchini wakiamini inapingana na dhana halisi ya uhuru wa habari na kwa hiyo, ni sheria iliyostahili kufutwa si leo au kesho bali miaka kadhaa iliyopita. Sheria hiyo pia inakinzana na Katiba ya Jamhuri ya Muungano wa Tanzania, ibara ya 18 (a) inayosema kila mtu anao uhuru wa kuwa na maoni na kueleza fikra zake; (b) kila mtu anayo haki ya kutafuta, kupokea na kutoa habari bila kujali mipaka ya nchi. Na kifungu kidogo cha (c) katika ibara hiyo ya 18 kinasema; kila mtu anao uhuru wa kufanya mawasiliano na haki ya kutoingiliwa katika mawasiliano yake na (d) kila mtu anayo haki ya kupewa taarifa wakati wote kuhusu matukio mbalimbali muhimu kwa maisha na shughuli za wananchi na pia kuhusu masuala muhimu kwa jamii.


