Handeni kutotumia mawakala kukusanya mapato

Imeandikwa na Anna Makange, Handeni

Imechapishwa: 31 Agosti 2016

HALMASHAURI ya wilaya ya Handeni, imeanza utaratibu wa kukusanya mapato yenyewe badala ya kutumia mawakala.

Utaratibu huo utasimamiwa na watendaji kwa kushirikiana na madiwani na unatarajiwa kuiongezea halmashauri hiyo fedha badala ya kutegemea ruzuku ya serikali.
Mkurugenzi Mtendaji wa Halmashauri hiyo, William Makufwe amebainisha hayo wakati akijibu swali kwenye kikao cha Baraza la Madiwani kilichofanyika hivi karibuni mjini hapa.
Alisema huo ni utekelezaji wa agizo la serikali ambalo linalenga kuziwezesha halmashauri kutekeleza majukumu yake ipasavyo, kwa kuwa ruzuku inayotolewa haiwezi kutosheleza kila kitu. 
"Serikali imeziagiza halmashauri hiyo kujipanga katika kukusanya mapato kupitia vyanzo vyetu vya ndani, kwani hakuna halmashauri inayojiendesha kwa kutegemea fedha kutoka serikali kuu pekee, hivyo naamini kuwa ni wajibu wa kila mtendaji kushirikiana nanyi katika kukusanya mapato ili kuwa na ufanisi," alisema Makufwe.
Hata hivyo, baraza hilo limeazimia kwamba mkusanya mapato yeyote atakayekwenda kinyume na maagizo, likiwamo la kuhujumu ukusanyaji fedha katika kata, hatua za kisheria zitachukuliwa dhidi yao bila kujali nyadhifa zao. 
Mwenyekiti wa Halmashauri ya Wilaya ya Handeni, Ramadhani Diliwa akichangia hoja hiyo, aliwahimiza madiwani kusimamia ipasavyo makusanyo ya ushuru wa aina mbalimbali kwenye kata zao.
Mkuu wa Wilaya ya Handeni, Godwin Gondwe alilipongeza baraza kwa uamuzi huo, na kusisitiza kwamba, utekelezaji wake utasaidia kudhibiti tatizo la upotevu wa fedha. Alisema utaratibu huo wa kuweka mawakala ulikuwa unaisababishia halmashauri hiyo upotevu wa mapato mengi.


