
Hakuna malaika siasani wote ni maayari
HADAA na utakaso ghushi wa kisiasa unaweza tu kufananishwa na jinsi mahoka alivyomdanganya Hawa na kula tunda alilokuwa amekanywa na Mwenyezi Mungu katika Shamba la Edeni.
Wanasiasa ni wabaya hata kuliko vinyonga, na kwa wakati mmoja, aliyekuwa mbunge wa Bumula Bifwoli Wakoli, aliwafananisha kitamathali na `shetani.' La kushangaza ni kuwa huwa hawana soni wakiwa katika majukwaa ya umma na kuwadanganya wananchi kwa propaganda za ukombozi, ilhali ni njia za kula huwa wanajitengenezea.
Kwa mfano, kwa kuwaangalia kwa upevu viongozi wakuu wa kisiasa nchini katika mirengo yote, utadhani ni malaika wasio doa hata kidogo. Huenda mwananchi akadanganyika kuwa wanasiasa hao hulala wakiwazia maslahi yao, kutokana na matamshi matamu matamu ambayo huwa wanayatoa.
Kinyume na hayo, ukweli mkuu ni kuwa, chocheo kuu la siasa katika jamii zinazoendeshwa kwa mifumo ya kipori, ni falsafa ya ubinafsi ya `pangu' halafu wengine.
Kwanza, kwa kuwasikiza viongozi wa Cord Raila Odinga na Kalonzo Musyoka, utadhani ni malaika wanaoililia nchi hii.
Utajawa na hisia za kuona kuwa hakuna lolote ambalo serikali ya Jubilee inalofanya.
Wamekuwa katika mstari wa mbele kuilaumu kuwa imewafelisha Wakenya kutokana na sakata za miaka ya 1990 za Anglo-Leasing, kama wao ni malaika, au hawajui lolote kuhusu jinsi kandarasi hizo tata ziligeuka na kuwa ngwena atishaye kuumeza uchumi wetu dhalili mzimamzima.
Ukweli: kandarasi hizo zikianza, Bw Musyoka alikuwa waziri katika utawala wa Rais Mstaafu Daniel arap Moi. Na kwa Bw Odinga, alihudumu katika serikali iyo hiyo, baada ya chama chake cha NDP kuungana na KANU mnano 1997, na kubuni chama cha muda cha New-KANU.
Ukweli: Rais Uhuru Kenyatta amekuzwa na kulelewa kisiasa na Bw Moi, ambaye kwa sasa tunamlaumu kuwa mwanzilishi wa kandarasi hizo.
Ukweli mwingine ni kuwa Bw Ruto amekuzwa kisiasa na Bw Moi, na alikuwa mmoja wa walionufaika kabisa kutokana na kampeni za YK92, uliokuwa mrengo wa kushinikiza vijana kukipigia kura chama cha KANU katika uchaguzi mkuu wa 1992.
Hivyo basi, kinachojitokeza katika safari ya kisiasa ya viongozi hao, hakuna hata mmoja ambaye hajui ukweli kuhusu kandarasi zote tata ambazo zimegeuka kuwa dondandugu liziandamao serikali zote mpya zinazochukua mamlaka.


