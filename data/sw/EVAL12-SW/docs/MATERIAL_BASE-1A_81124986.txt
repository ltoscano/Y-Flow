Uranium na mustakabali wa afya za wananchi wa Namtumbo
Jan 23, 2014

NANGOCHA (sio jina halisi) ni mzee maarufu katika kijiji cha Likuyu, Wilaya ya Namtumbo mkoani Ruvuma, umaarufu wake ulitokana na tabia yake ya ufuska, hata hivyo alipopimwa hakukutwa na maambukizi ya virusi vya ukimwi (VVU).
Katika maongezi na baadhi ya wananchi wa kijiji hicho, wakiwemo kina mama, katika moja ya migahawa kijijini hapo mkabala na zahanati, wanakadiria kuwa mzee huyo aliweza kuwa na uhusiano wa kingono na wanawake zaidi ya asilimia 50 kijijini hapo, wakiwamo wake za watu, lakini bado hakuweza kuambukizwa VVU.
“Enzi zake huyu mzee, sijui kama kuna mwanamke aliyesalimika hapa kijijini, alikuwa mchafu hasa, akijiita mzee wa fwedha,” anasimulia mwanamke mmoja mgahawani hapo wakati Mzee Nangocha akikaribia walipokaa.
Jambo moja litalokushangaza kuhusu huyo mzee, ni kwamba haonyeshi kukerwa na simulizi kuhusu maisha yake, naye hujumuika kuchangia huku akionyesha kuyafurahia, na wakati mwingine akichombeza. “Nilikuwa kidume kweli, sio sasa nimejichokea,” anasema mzee huyo.
Wakati huo mzee Nangocha akitamba kwa ufuska, kijiji cha Likuyu kilikuwa salama, kwa wananchi wa kijiji hicho, habari kuhusu maambukizi ya virusi vinavyosababisha ukimwi hazikuwa sehemu za maisha yao, na kama walizisikia basi kwao zilikuwa sawa na hekaya za kale za Abunwasi.
Wataalamu wa afya pamoja na wale wa uhusiano wa kijamii wanaielezea hali hiyo kuwa inatokana na ukweli kwamba jamii hiyo ilikuwa salama dhidi ya maambukizi ya VVU kutokana na kutokuwapo kwa mwingiliano na jamii zingine, kwamba ni watu walioishi kama wako kisiwani.
Mganga Mfawidhi, Zahanati ya Likuyuseka, Lwendo Joseph anabainisha kuwa hadi mwaka 2002 ni watu wawili tu waliobainika kuwa na maambukizi ya VVU kijijini hapo.
Hata hivyo, Mganga Mfawidhi huyo anabainisha kuwepo kwa kasi ya ongezeko la maambukizi ya VVU katika miaka ya hivi karibuni, ambapo kwa takwimu za mwaka jana, 2013, hadi Novemba kulikuwa na watu 22 waliobainika kuwa na maambukizi ya ugonjwa huo.
Joseph anasema hawa ni asilimia 4.8 ya watu wote waliopimwa katika kipindi hicho, ambao hata hivyo hakutaja idadi yao.
Kwa mujibu wa Mganga Mfawidhi huyo, ongezeko hilo la maambukizi ya VVU kijijini hapo, kwa kiwango kikubwa, linachangiwa na kuongezeka kwa wageni, hivyo kupanua wigo wa maingiliano baina ya wenyeji na wageni.
“Kuongezeka kwa kasi ya maambukizi kumesababishwa zaidi na ongezeko la maingiliano na wageni, na tunatarajia ongezeko zaidi la kasi ya maambukizi, tunahitaji msaada,” anasema Mganga Mfawidhi huyo, Zahanati ya Likuyuseka.
Ongezeko hilo kubwa la wageni katika kijiji hicho pamoja na vingine vya jirani linahusishwa zaidi na kuanza kwa shughuli za utafutaji madini ya uranium (urani). Mwingiliano huo wa wenyeji na wageni walioletwa na uwepo wa madini hayo, ndio unaowathibitishia wadau wa sekta ya afya wilayani Namtumbo juu ya kuwepo kwa tishio la ongezeko la magonjwa ukiwemo ukimwi na yale yatokanayo na shughuli za uchimbaji madini yenyewe ya urani.
Ugonjwa mwingine unaotajwa kuanza kuenea kwa kasi kijijini hapo ni kifua kikuu (TB), ambapo taarifa za afya kijijini hapo zinaonyesha kuwa miaka kumi iliyopita haukuwepo kabisa ugonjwa huo kijijini hapo. 
Wataalamu wa afya wanabainisha kuwa pamoja na kutokuwepo utafiti wa kina, ongezeko la magonjwa ya vifua kama vile kukohowa, limechangia kuwepo kwa ugonjwa huo wa TB, wakisema wale ambao wamendelea kusumbuliwa na vikohozi kwa muda mrefu huishia kuugua TB.
Kwa mujibu wa Kaimu Afisa Mtendaji Kata ya Likuyuseka Maganga, Bakari Changu, kijiji hicho kina kaya 1,355 zenye watu wazima 15,759 na watoto 4,260 wenye umri kati ya sifuri na miaka mitano.
Kata ya Likuyuseka inaundwa na vijiji vitatu ambavyo ni pamoja na Kijiji cha Likuyuseka chenyewe, Mtonya na Mandela, vyote vikiwa majirani wa karibu wa Mradi wa Mto Mkuju, unaoendesha shughuli za utafutaji wa madini ya urani kwenye Hifadhi ya Selous.
Kaimu Afisa Mtendaji huyo wa kata anathibitisha jambo moja la msingi, nalo ni wananchi wa kata hiyo kutopatiwa elimu kuhusu madhara yatokanayo na madini hayo ya urani.
“Tunapatiwa elimu kuhusu faida za madini ya urani, hatujui lolote kuhusu madhara yake,” anasema Changu katika mahojiano yake na Raia Mwema kijijini hapo hivi karibuni.
Moja ya kampuni zenye kuendesha shughuli zake za utafutaji madini hayo wilayani Namtumbo ni ya Mantra Tanzania Ltd ambayo inaelezwa kuendesha elimu kwa umma kuhusu maambukizi ya VVU, faida za mradi huo wa uchimbaji madini ya urani na pia kuvisaidia vijiji hivyo vitatu.


