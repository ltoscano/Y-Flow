Tuzo za wasanii zaiva

Imeandikwa na Mwandishi Wetu

Imechapishwa: 16 Septemba 2016

WAANDAAJI wa tuzo za Wanamuziki na Wasanii Bora Afrika Mashariki Kituo cha East Africa Television (EATV), jana wameanza rasmi kutoa fomu za ushiriki wa tuzo hizo zinazopatikana kwenye mtandao wa kituo hicho.

Zoezi hilo la uchukuaji fomu litafungwa rasmi Oktoba 12 wakati tuzo zitatolewa mapema Desemba jijini Dar es Salaam.
Akizungumza jana Dar es Salaam, Mkuu wa Kitengo cha Masoko na Mauzo wa EATV, Roy Mbowe, alisema wasanii wa muziki na filamu wanapaswa kuchangamkia fursa hiyo na kujishindia tuzo mbalimbali kutoka kituo hicho.
“Nitoe wito kwa wasanii wa muziki na filamu kuanza sasa kuchukua fomu kwenye mtandao wetu wa www.eatv.tv/awards , baada ya kuzijaza watatakiwa kuzirejesha kwenye ofisi zetu hapa mikocheni,” alisema Mbowe.
Alisema kuwa msanii atatakiwa kujaza fomu mbili ya ushiriki pamoja na ya sheria na kununi za tuzo na wakati wa kuzirejesha fomu hizo, atatakiwa kuwasilisha na CD za kazi yake aliyoitoa katika kipindi cha mwaka mmoja kuanzia Julai mwaka jana mpaka Juni mwaka huu.
“Msanii atachagua mwenyewe kipengele cha kugombea tuzo kati ya vipingele kumi tulivyovitaja, na hizo CD za kazi yake atakazozileta hapa ofisini kwetu ni lazima kwa msanii wa filamu aje na CD mbili tofauti ili kama moja itagoma kucheza tutatumia nyingine ila kwa wanamuziki CD moja tu itatosha,” aliongeza Roy.


