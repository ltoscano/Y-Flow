
Wadau wa urembo, muziki wamlilia Kiwaya

Imeandikwa na Sifa Lubasi, Dodoma

Imechapishwa: 09 Oktoba 2016

KIFO cha mmiliki wa Bendi ya Saki Stars na mwanzilishi wa mashindano ya urembo ya Miss Dodoma, Salome Kiwaya aliyefariki juzi kwa ajali ya gari kimeacha simanzi kubwa huku wadau wakisema wamempoteza mtu muhimu.

Ajali hiyo ilitokea katika eneo la Emmaus mkoani hapa baada ya gari alilokuwa amepanda aina ya Noah kugongwa na lori.
Akizungumza jana, Ofisa Utamaduni wa Manispaa ya Dodoma, William Chishosha alisema wamepokea taarifa hizo kwa mshtuko mkubwa kwani Kiwaya alikuwa msanii.
Chishosha alisema Kiwaya ndiye aliyemtoa Miss Dodoma wa kwanza Emmil Adolf mwaka 1999 ambaye alitwaa taji la Miss Tanzania pia mwaka huo.
“Mchango wake katika Sanaa hautafutika, Kiwaya alikuwa msanii na alikuwa anamiliki Bendi ya Saki Stars ya mkoani hapa,” alisema.
Pia Miss Tanzania mwaka 2013 Happiness Watimanywa aliibuliwa na Kiwaya hadi kufikia hatua ya kutwaa taji hilo.
Wakati wa mashindano hayo Mwenyekiti wa Kamati ya Urembo Mkoa wa Dodoma, Kiwaya alisema tangu siku ya kwanza anamuona Happiness alitambua kuwa ni lulu kwenye tasnia ya urembo na alibaini vigezo vingi ambavyo vingemfanya apae kitaifa na ndoto zake zilikuwa za kweli kwani hatimaye akashinda taji hilo.
Mbunge wa Viti Maalumu Fatma Tawfiq alisema Kiwaya alikuwa mpambanaji katika masuala la kiuchumi na siasa akiwa na bendi ya Saki Stars na watu wengi walikuwa wakimtumia na mwakilishi wa Miss Tanzania Kanda ya Kati, alijitoa maisha yake kwa ajili ya jamii na wanawake.
“Alikuwa mwandaaji wa Miss Dodoma, tangu tumemtoa Miss Tanzania kutoka Dodoma alijitahidi kwa uwezo wake katika kupambana na maisha alikuwa na malengo yake ya kuwafikia wengi zaidi,” alisema


