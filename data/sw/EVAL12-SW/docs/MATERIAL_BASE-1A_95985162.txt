
MAADILI: Rais asitangaze mali pekee, hata wateule marafiki May 22, 2012

BAADA ya aliyekuwa Rais wa Marekani, Bill Clinton na mkewe, Hillary kuhangaika kwa wiki kadhaa wakisaka nyumba ya kununua katika Jiji la New York, Marekani, Septemba 2, mwaka 1999, Ikulu ya Marekani ilitoa tangazo mahsusi ambalo ndilo msingi wa mjadala wa leo unaohusu marekebisho ya Sheria ya Maadili ya Viongozi wa Umma.
Septemba 2, miaka takriban 11 iliyopita, White House iliyokuwa ikiongozwa na Clinton ilitangaza: “Rais na mkewe wamenunua nyumba ya vyumba vitano katika kitongoji cha Chappaqua, Kaskazini mwa Jiji la New York, kwa thamani ya dola milioni 1.7 ambazo ni mkopo (zaidi ya bilioni 1.7 – zimezidi alizopewa Jaji Mkuu kukarabati makazi yake, au zile za ujenzi wa makazi ya Gavana wa Benki Kuu, Dar es Salaam).” Kabla ya kufanikiwa kupata nyumba binafsi, familia ya Clinton haikuwa ikimiliki nyumba. Ni familia iliyokuwa ikiishi katika makazi rasmi ya gavana katika mji wa Arkansas kwa wakati fulani na kwenye makazi ya Rais; yaani Ikulu (White House).
Ingawa uamuzi huo wa Clinton kununua nyumba New York ulichochewa na mkewe aliyekuwa na mkakati wa kutangaza kuwania kiti cha seneti akiwakilisha New York, na hivyo kulazimika kuwa na makazi katika jiji hilo, kuna masuala ya msingi ya kujadili.
Pengine kabla ya kusonga mbele na mjadala tukumbushane kuwa Sheria ya Maadili ya Viongozi wa Umma ni matokeo ya kifo cha lililokuwa Azimio la Arusha ambalo liliainisha maadili ya viongozi wa umma na mwelekeo wa siasa kitaifa.
Baada ya kifo cha Azimio hilo ‘viongozi’ walibuni angalau taratibu bandia kuhusu maadili yao. Nasema taratibu bandia kwa kuwa usiri unaogubika mchakato wa utekelezaji wa sheria hiyo kwa sasa hauna tija kwa Taifa. Baada ya kukumbushana, turejee katika mjadala.
Kama nilivyoeleza awali, jambo kubwa linaloibuka katika tangazo la Ikulu ya Marekani ni uwazi katika masuala ya familia ya Rais; hasa yanayogongana kimaslahi na mamlaka yake.
Kwamba hata ununuzi wa mali binafsi za familia ya Rais kama makazi unapaswa kuwa wazi. Lakini si uwazi tu kwamba familia ya Rais imenunua nyumba na kwa thamani gain; bali hata fedha hizo zimepatikana vipi (je, ni mkopo, rushwa, zawadi au kipato halali cha Rais?).
Wakati baadhi ya wadau nchini wanataraji kutoa mapendekezo kuhusu marekebisho ya Sheria ya Maadili ya Viongozi wa Umma, ni busara kutafakari masuala kadhaa.
Masuala hayo ni pamoja na kuwapo kwa tofauti ya viwango vya uwazi kati ya Rais na viongozi wake waandamizi- Makamu wa Rais na Waziri Mkuu kama kundi moja.
Kundi jingine ni mawaziri, naibu mawaziri na makatibu wakuu na kisha wakuu wa mikoa, wilaya na watendaji wengine wa taasisi huru za umma, mfano Taasisi ya Kuzuiya na Kupambana na Rushwa (TAKUKURU) au Mamlaka ya Mapato Tanzania (TRA).
Katika makundi haya ili kuhakikisha kuwa Rais anakuwa huru zaidi kwa viongozi wanaomsaidia, ni vema uwazi ukawa mkubwa zaidi katika mwenendo wake na familia yake; hasa katika masuala yanayoingiliana na majukumu yake. Hapa, sina maana masuala binafsi ya ‘kibinadamu’ ya Rais.
Kiwango cha uwazi kwa Rais, Makamu wake na Waziri Mkuu kinapaswa kufuata mkondo wa mfano wa Ikulu ya Marekani. Mali za Rais au familia yake zikiwamo mpya zinapaswa kutangazwa na Ikulu ya Tanzania, tena kwa taarifa rasmi na kwa mujibu wa sheria.
Kwa maana nyingine, tamko la mali la Rais halipaswi kuwa siri ya familia yake au washirika wake kisiasa au kibiashara. 
Tunachojifunza ni kwamba, jukumu la kutangaza na kufuatilia mali za familia ya Rais linapaswa kuwa sehemu ya utendaji kazi wa kundi mahsusi la wasaidizi wa Rais Ikulu kwa niaba ya umma. Lakini mbali na uwazi wa kutangaza mali, pia tunalazimika kuona uwazi zaidi kwa Rais kuhusu uhusiano wake na wateule wake.
Kwamba wakati wa kutangaza Baraza la Mawaziri, ni vema Rais akalazimika kisheria kubainisha ukaribu au urafiki wake na mawaziri aliowatangaza.
Aseme waziri au mtendaji huyu ninayemteua ni mshirika wangu kisiasa, kibiashara au kifamilia na yule siye. Uamuzi huu utasaidia umma kuwapima viongozi na wakati mwingine kubaini ni kwa nini anakuwa mvumilivu mno dhidi ya uzembe wa baadhi ya mawaziri au watendaji wengine wasiotumikia umma kwa juhudi inayotarajiwa.
Atangaze ubia au mwingiliano wake na baadhi ya mawaziri katika masuala kwa mfano ya biashara. Inawezekana Rais akawa amewekeza hisa katika baadhi ya kampuni ambazo sehemu ya mawaziri aliowateua ni wawekezaji au atueleze waziri au mtendaji huyu nilimteua ni ndugu.
Lakini inawezekana Rais akateua watu ambao hana uhusiano wenye maslahi binafsi, akiamini katika uadilifu, umakini na bidii. Hata hivyo, pamoja na kuamini kuwa wote anaowateua ni wachapa kazi, bado uzito wa kuwa wazi kuhusu uhusiano wake na wateule ni muhimu katika kutimiza dhana ya utawala bora ndani ya wigo wa ‘best practice.’ Kwa hiyo, uwazi kwa Rais haupaswi kuishia kwenye tamko la mali tu. Hapa angalizo ni kwamba, alazimike kutangaza maslahi hayo ya urafiki binafsi au wa kibiashara kama upo na kama haupo anaweza kukaa kimya na kutangaza kwa ujumla kuwa kati ya wateule hakuna mwenye maslahi naye, zaidi ya kuongoza Taifa.
Mapendekezo haya yanazingatia hali halisi katika uongozi wa Awamu ya Tatu na Awamu ya Nne. Katika Awamu ya Tatu, Rais wa wakati huo Benjamin Mkapa alisita kukubali kujiuzulu kwa aliyekuwa Waziri wa Viwanda na Biashara, Iddi Simba.
Rais Mkapa hakusita kuonyesha umma kuwa haridhiki na uamuzi wa waziri kujiuzulu. Licha ya Waziri kumwandikia barua ya kujiuzulu, akamtuma kuwakilisha nchi katika mkutano wa biashara wa kimataifa.
Baadhi ya wananchi bila shaka walijiuliza au kutafakari maslahi ya Mkapa kwa Iddi Simba. Lakini kama Sheria ya Maadili ya Viongozi wa Umma ingekuwa na mapendekezo ninayobainisha sasa, ni dhahiri maswali ya umma kuhusu tukio hilo yangepungua kama si kufutika kabisa.
Katika Awamu ya Nne, kujiuzulu kwa Waziri Mkuu, Edward Lowassa kwa kashfa ya kampuni ya Richmond ni mfano muafaka. Takriban mwaka mmoja baadaye Lowassa aliibuka na kutangaza maslahi yake kwa Rais. Akabainisha maslahi hayo yamejikita zaidi katika urafiki.
Ingawa urafiki huu unazua maswali kwamba ni wa kisiasa tu, kibiashara au kifamilia, lakini jambo la msingi ni kwamba umma ulipaswa kuwa na taarifa sahihi tangu jina la Lowassa lilipowasilishwa bungeni kupitishwa. Tulipaswa kufahamu kama kuna uhusiano wa ziada kati ya Rais na Waziri Mkuu anayempendekeza. Katika mazingira hayo ya kufahamu, pengine hata wabunge wangefanya uamuzi makini zaidi.
Lakini hoja hii ya kupendekeza marekebisho ya Sheria ya Maadili ya Viongozi wa Umma kuhusisha vipengele vinavyomlazimu Rais si tu kutangaza mali anazomiliki; bali hata maslahi yake kwa wateule inabeba mantiki zaidi pale tunapojikumbusha kilichowahi kutamkwa na aliyekuwa Rais wa Marekani, Richard Nixon enzi za kashfa ya Watergate.
Baada ya kashfa kupamba moto dhidi yake kumbukumbu zinabainisha kuwa Novemba 1973 Nixon alitamka; “People have got to know whether or not their president is a crook. Kwamba: “Watu lazima wajue kama Rais wao ni laghai au la…akaendelea; “Well, I’ m not a crook (mimi si laghai). Hata hivyo, Nixon alilazimika kujiuzulu Agosti, 1974.
Maudhui ninayoibuka katika kauli hiyo ya Nixon na maudhui yanayochomoza katika mapendekezo yangu katika marekebisho ya Sheria ya Maadili kumtaka Rais atangaze muingiliano wa maslahi yake na wateule wake, kwa pamoja yanasisitiza kuwa umma lazima upate fursa ya kupima mwenendo wa viongozi wao kwa kupewa nafasi kisheria kufahamu mwingiliano wao wa kimaslahi.
Mungu ibariki Tanzania, Mungu ibariki Afrika


