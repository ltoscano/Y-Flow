
Mwigizaji awahimiza vijana kukuza talanta zao
Na LAWRENCE ONGARO
VIJANA wamehimizwa kutilia maanani uigizaji kama njia moja ya kukuza talanta yao.
Mwigizaji maarufu wa sinema kutoka Nigeria, Bw Alex Omiagbo, alisema ziara yake nchini Kenya imekuwa ya kufana na yupo tayari kuwapa vijana mwongozo wa kujiendeleza katika sekta hiyo.
Msanii aliyezuru Kaunti ya Kiambu mnamo Jumatano, alisema kwamba vijana wengi wana talanta, lakini hukosa kupata kichocheo cha kuwasukuma mbele.
Akizungumza na washika dau katika mji wa Ruiru, Bw Omiagbo, alisema cha muhimu zaidi ni vijana kupewa mafunzo katika maswala ya uigizaji ili wapate ujuzi kamili.
"Ningependa kufanya ushirikiano wa karibu na kaunti ya Kiambu, tuwe na ubadilishanaji wa ujuzi kati ya nchi ya Kenya na Nageria", alisema.
Mwakilishi wa wadi ya Ngewa mjini Limuru, Bw Karungo wa Thungwa, alisema ni heshima kubwa kupatana na mwigizaji maarufu Bw Omiagbo, kwa vile vijana wa eneo hili watanufaika pakubwa na ujuzi wake. 
Bw Thungwa aliwahimiza vijana kujitokeza kwa wingi ili kuchukua nafasi hiyo ya kufunzwa mbinu ya uigizaji. Bw Omiagbo alisafiri nchini Kenya kwa mwaliko wa Apostle Israel Albam wa shirika la Global Community.


