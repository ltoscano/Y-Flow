

KATIKA makala hii ninayoinukuu katika mjadala wangu wa leo Social science as imperialism, Mwanahistoria maarufu, Claude Ake anazungumzia dhana kuu mbili za maendeleo ambazo tumerithishwa na fikra za wageni.
Dhana ya kwanza ni ile ya kusema kuwa jamii huenda kwa hatua na hatua ya mwisho ni ile ya kufikia hatua fulani ya juu ya maendeleo na hatua hizi ni zile tu ambazo zimepitiwa na Wazungu. Katika mtazamo huu, hatua za maendeleo zinazopitiwa na jamii nyingine na hasa za kwetu Afrika, hazionekani zinafaa na kuwa tunalazimishwa kufuata hatua zile ambazo Wazungu wamefikia.
Na dhana ya pili ni ile kuwa ulaya ndio jamii pekee ya mfano wa maendeleo, The Ideal Society na kama hatujawa kama ulaya basi hatujaendelea. Kwa ufupi ni kuwa maendeleo maana yake ni kufika ulaya na maisha maana yake ni kuishi kama ulaya.
Ninavyoangalia mfumo wa ujenzi wa majumba, mfumo wa mipango ya ujenzi wa barabara na uwekezaji unafadhiliwa na wazungu, wachina au Japan, ni katika kutekeleza hiki ambacho Claude Ake anaita ubeberu wa kifikra kupitia tafsiri ya maendeleo. 
Ndio najiuliza kama ambavyo Ana Mgwira, Mwenyekiti wa Taifa wa ACT-Wazalendo, kama kweli kujenga Flyover, ni jambo la tija katika mazingira ambapo reli zote zimedorora na maendeleo vijijini ni kitendawili? Je, ni kweli Flyover itatatua tatizo la foleni jijini Dar es Salaam? Na Je, ni kweli tatizo la foleni linatokana na barabara zisizopitisha magari mengi kwa wakati mmoja au kuna chanzo kingine?
SIdhani kama naweza kujibu maswali yote! Flyover inajengwa na hili ni jambo la kunifikirisha, mahali ambapo kuna kituo cha Reli ya TAZARA ambayo kwa miaka kadhaa sasa utendaji wake hauridhishi na imekumbwa na kashfa mbalimbali na kushindwa kulipa mishahara na stahiki zingine, lakini pia ni reli ambayo kwa kweli inachechehemea kutokana na kushindwa kufanya biashara na sababu moja ni kufumba macho kwa Serikali juu ya wanaoamua kusafirisha mizigo mizito kwa magari na kuharibu barabara zetu. 
Lakini tunasahau kuwa, kufunguka kwa reli na kama kungekwenda sambamba na uimarishaji wa shughuli za uchumi kando kando ya reli yenyewe, tungeweza kuboresha maisha ya wananchi kwa kuwapatia nyenzo ya kusafirisha bidhaa, kuimarisha mawasiliano na kuwarahisishia wananchi wanaokaa huko vichochoroni kufika maeneo yenye huduma za afya, biashara, masoko ya mazao yao ya kilimo na kadhalika, kwa urahisi zaidi.
TAZARA, sasa imekuwa ni tembo mweupe, yaani kinyago cha urembo tu kinachoweza kuwekwa makumbusho.
Tanzania, kama ilivyo nchi nyingi za Afrika imekumbwa na sifa mbaya ya kushuhudia miradi ya maendeleo iliyoanzishwa miaka ya 1970 na kufaidisha wengi, ikirudi nyuma, ikifa, ikiharibika na huku tukiendelea kuangalia ikichakaa bila kufanya lolote na kwa upande mwingine miradi mipya ya mfano huo huo inaanzishwa.
Nichepuke kidogo, najiuliza kama kweli shida yetu kimaendeleo ni kutofika kule ulaya walikofika. Naambiwa kuwa kamera nne za ulinzi za pale daraja la Kigamboni zimeshapotea, kama ambavyo bomba za maji zilivyopotea muda mfupi baada ya Uwanja wa Taifa ulipofunguliwa.
Sikushangaa kuona hilo kwa sababu kwangu ni ishara ya maisha duni ya wananchi na maisha ya kubabia yanawafanya kuchakura mitaani na wakiona chochote wanachoweza kukiuza kujipatia kipato, watakiiba, watakichomoa, wapate namna ya kujikimu.


