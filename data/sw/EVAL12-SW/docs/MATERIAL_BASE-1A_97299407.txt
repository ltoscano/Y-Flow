
Tunahitaji Bunge la hoja si vihoja
Feb 08, 2013

KATIKA toleo lililopita kwenye gazeti hili tulichapisha habari inayohusu Mwanamama, Mkazi wa kitongoji cha Mutare, nchini Zimbabwe, Sheila Mutsenhu, ambaye alimkabili ghafla, Balozi wa Marekani nchini humo, David Bruce Wharton.

Kwa mujibu wa habari hiyo ambayo kwa mara ya kwanza ilichapishwa kwenye gazeti la The Herald la Zimbabwe, Sheila ambaye ni kada wa Chama tawala Zimbabwe, Zanu-PF, alilenga kuwasilisha hisia zake kupinga hatua ya nchi za Magharibi, zikiongozwa na Marekani kuiwekea vikwazo nchi yake. 

Katika kuwasilisha ujumbe wake kwa msisitizo, Sheila alivalia nguo za ndani tu, sehemu nyingine zote za mwili wake zikiwa wazi, akamtokea Balozi Wharton na ujumbe wake walipokuwa katika moja ya maktaba nchini Zimbabwe, akafoka na kurusha maneno makali yenye kubeba ujumbe aliokusudia.

Lakini kwa mujibu wa maoni ya wananchi wa Zimbabwe, baadhi walikubaliana na ujumbe wake lakini walipinga njia aliyoitumia, wakisema imemdhalilisha yeye mwenyewe na kwamba hata Rais Robert Mugabe, anapinga vikwazo lakini anabishana na nchi za Magharibi kwa hoja na si kwa kuvua suti yake kwanza, ikimaanisha kiwango cha ustaarabu ni
lazima kuhifadhiwa kwa kila binadamu, hasa waliojengewa dhana ya uheshimiwa kwa jamii.

Kwa kuzingatia mfano huu, tunadhani hatua ya baadhi ya wabunge wa upinzani kuzomea na kufanya fujo nyingine bungeni kama ishara ya kupinga kile wanachoamini ni uonevu wa Spika Jumatatu wiki hii, wangeweza kuonyesha hisia zao kwa njia nyingine tofauti.

Bunge linaangaliwa na watu wengi, wenye uwezo wa kuelewa nani nani anaonewa lakini anaweza kumudu kuonyesha kiwango chake cha ukomavu wa busara, ili kuzidi kushawishi watu waamini yeye ni kiongozi anayestahili madaraka makubwa zaidi kwa mujibu wa busara zake.

Tumesikitika kuona baadhi ya wabunge wakitanua midomo yao kwa kuzomea na kupayuka hovyo, mithili ya watoto wanaotandikwa viboko pengine kwa uonevu iwe na mwalimu au mzazi.

Ni kweli hatuungi mkono uonevu, kama ambavyo hatuungi mkono upotoshaji unaofanywa kuhusu kanuni za Bunge kwa maslahi ya kisiasa ya upande iwe wa chama tawala au upinzani, lakini pia hatuungi mkono vitendo visivyo na manufaa kwa nchi.

Wabunge wote kwa ujumla wao waelewe kuwa Bunge ni mali ya Wa tanzania na si mali ya wabunge, kwa hiyo, heshima ya Bunge ni heshima ya Wa tanzania, kuporomoka kwa heshima ya Bunge ni kuporomoka heshima ya Wa tanzania mbele ya mataifa mengine.

Bunge si mali ya wabunge wa chama fulani, iwe upinzani au chama tawala-Bunge si chombo cha kutengeneza matukio ya kihuni nchini, wabunge wanaposhindwa kutunza heshima ya chombo hicho, basi wananachi wanaweza kutunza heshima hiyo na wanaweza kufanya hivyo kupitia sanduku la kura katika Uchaguzi Mkuu.

Wito wetu ni kwamba, wabunge wakosoane, washauriane na hata kubishana kwa kuzingatia nguvu za hoja na si nguvu za vihoja.


