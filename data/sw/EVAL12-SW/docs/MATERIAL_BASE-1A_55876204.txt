
Kamati yaridhia Mtwara Mikindani kuwa jiji

Imeandikwa na Mwandishi Maalumu, Mtwara

Imechapishwa: 12 Oktoba 2016

KAMATI ya Ushauri ya Mkoa wa Mtwara imeridhia Manispaa ya Mtwara Mikindani kuwa jiji. Uamuzi huo umefikiwa katika kikao cha kamati hiyo kilichofanyika mwishoni mwa wiki.

Uamuzi huo unatoa nafasi ya mkoa kuwasilisha maombi yao katika Ofisi ya Waziri Mkuu, Tawala za Mikoa na Serikali za Mitaa (Tamisemi) ili serikali iridhie. 
Hiyo itaufanya Mkoa wa Mtwara ambao ni maarufu kwa kilimo cha korosho na uzalishaji wa gesi asilia kupata jiji la kwanza tangu kuanzishwa kwake mwaka 1971. 
Wakijadili barua iliyowasilishwa na Mkurugenzi Mtendaji wa Halmashauri ya Manispaa ya Mtwara Mikindani, Beatrice Dominic, wajumbe wa Kamati ya Ushauri ya Mkoa wa Mtwara walikubaliana kuwa halmashauri hiyo inakidhi vigezo vya kuwa jiji.
Katika barua hiyo iliyosainiwa Oktoba 10, mwaka huu ikielekezwa kwa Mwenyekiti ambaye pia ni Mkuu wa Mkoa wa Mtwara, Halima Dendego na wajumbe wa kamati hiyo, Dominic ameainisha vipengele vinavyoifanya Mtwara Mikindani kuwa na sifa za kuwa jiji kuwa ni pamoja na kuwepo na viashiria vya mji endelevu.
Viashiria hivyo ni pamoja na ugunduzi wa gesi asilia ambayo kwa sasa inavunwa katika maeneo ya Msimbati na ile iliyogundulika Ntorya ambayo uvunaji wake haujaanza.
Pia kuwepo na kiwanda cha kuchakata gesi asilia kilichojengwa eneo la Msimbati wilayani Mtwara.
Viashiria vingine ni ujenzi wa tawi la Benki Kuu pamoja na benki nyinginezo, uwepo wa uwanja wa ndege na Bandari ya Mtwara ambayo ina sifa ya kuwa na kina kirefu. 
Dominic aliyeteuliwa kuwa mkurugenzi akitokea Halmashauri ya Wilaya Masasi alizitaja sifa nyingine kuwa ni uwepo wa mpango kabambe wa Mji wa Mtwara ambao umetayarishwa kusimamia mji kwa miaka 20 ijayo.
Vile vile Manispaa ya Mtwara Mikindani ni kitovu cha shughuli za kimataifa na kitovu cha huduma hizo kwa mikoa ya Kanda ya Kusini na nchi jirani za Malawi, Zambia na Msumbiji.


