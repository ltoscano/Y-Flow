Baada ya Syria, Obama atavuliwa Tuzo ya Nobel?
Sep 05, 2013

MHANDISI Alfred Nobel, mwanzilishi wa tuzo tano za kimataifa za nobeli (amani, fizikia, kemia, fasihi na fiziolojia – physiology), aliyefariki dunia takriban miaka 117 iliyopita (mwaka 1896) alikuwa na malengo maalumu katika kuanzisha tuzo ya amani ya nobeli.
Alfred Nobel ambaye miaka 146 iliyopita (mwaka 1867) kwa mara ya kwanza duniani aligundua jinsi ya kutengeneza baruti kali, anaeleza sehemu ya wasifu wa mtu anayestahili kuzawadiwa tuzo ya amani ya nobeli akisema, inapaswa kuzawadiwa kwa mtu aliyetoa mchango mkubwa (kimataifa) katika kustawisha amani ya dunia, hasa kwa kufuta au kupunguza matumizi ya silaha na nguvu za kijeshi.
Kwa hiyo, wakati kamati ya watu watano wa Bunge la Norway (ambayo ndiyo kwa kawaida huteua washindi wa tuzo za nobeli) ikiteua majina ya washindi au mshindi wa tuzo ya amani ya nobeli ni lazima wazingatie utashi au wosia huo wa Alfred.
Kwa kuzingatia hayo, Oktoba, mwaka 2009 sikushitushwa na baadhi ya watu mashuhuri duniani walioshangazwa au kutilia shaka uamuzi wa kamati ya watu watano ya Bunge la Norway waliopitisha jina la Rais wa Marekani, Barack Obama kuwa mshindi wa tuzo hiyo ya amani ya nobeli na zaidi ya hapo, nilishangazwa na waliounga mkono kutolewa kwa tuzo hiyo, akiwamo Askofu Mkuu Desmond Tutu wa Afrika Kusini.
Desmond Tutu ambaye naye alitunukiwa tuzo ya amani ya nobeli mwaka 1984, alinukuliwa akitetea uamuzi wa kumpatia Rais Obama tuzo hiyo akisema umezingatia namna atakavyoimarisha uhusiano kati ya Marekani na dunia ya kiarabu, uhusiano ambao ingawa ulikuwa ukihihusu Marekani na nchi nyingi za kiarabu lakini kimsingi ulikuwa ukizidi kuigawa dunia katika mapande mawili, yaliyokuwa yakielekea kuchukua sura za mgawanyiko wa kidini.
Lakini wapingaji wa Rais Barack Obama kuhusu kupewa tuzo hiyo, kutoka karibu kona zote za dunia, walipinga katika mtindo wa kauli mbiu iliyofanana …too much, too soon, kwamba ilikuwa ni mapema mno kwa Obama kupewa tuzo hiyo ikizingatiwa kuwa alikuwa na safari ndefu kuongoza taifa kubwa zaidi kijeshi na kiuchumi duniani.
Hata hivyo licha ya ukosoaji huo, upepo wa dunia kwa wakati ule ulikuwa ukivuma kumuunga mkono Obama, haiba yake ilivutia watetezi wengi waliomuunga mkono na kuna uwezekano mkubwa hata kamati ya watu watano waliomteua kumpatia tuzo husika nao pia walisukumwa na haiba ya Obama, kama alivyopata kuelezea Mwenyekiti wa Chama (pinzani) nchini Marekani cha Republican, Michael Steele.
Michael Steel kwa wakati huo (mwaka 2009), alikejeli uamuzi huo wa kumpatia tuzo ya amani ya nobel Rais wa nchi yake, Obama, akisema ni uamuzi uliozingatia umaarufu au kung’aa tu kwa nyota ya Obama (star power) na si uamuzi uliozingatia orodha ya majukumu mazito aliyowahi kuyafanikisha na hatimaye kulinda amani ya dunia.
Obama, aking’ara kama Rais wa kwanza mweusi Marekani alikuwa na mvuto mkubwa lakini ni kama vile hakuwa katika mitihani mizito kiongozi licha ya kuwapo kwa maswali mazito kuhusu nini itafanya Marekani katika nchi za Iraq na Afghanistan.
Kuna hoja sahihi zilizoambatana na utetezi wa Obama japo utetezi huo haukujitosheleza miongoni mwa wakosoaji. Kwa mfano, katika utetezi ilikuwa ni sahihi kusema Obama alififisha uhusiano au mgogoro mbaya uliokuwapo kati ya Marekani na nchi za kiislamu kama nilivyoeleza awali, mgogoro ambao kwa namna fulani ulikuwa ukiigawa dunia. Hata hivyo, pamoja na hayo, kwa wakosoaji wengi bado ilikuwa ni mapema mno (premature) kwa Obama kupewa tuzo hiyo.
Na pengine ndiyo maana Obama mwenyewe alizungumzia uamuzi huo wa kumpatia tuzo akisema; "To be honest, I do not feel that I deserve to be in the company of so many of the transformative figures who’ve been honored by this prize." Kwamba hakuhisi kama anastahili kuwamo katika kundi la waliosukuma mabadiliko duniani na kuzawadiwa tuzo hiyo.
Nakumbuka maneno ya aliyekuwa Waziri wa Mambo ya Nje wa Iran, Manouchehr Mottaki, aliyesema uamuzi wa kumpa tuzo Obama ungekuwa na maana kama kwanza angeshinikiza Marekani kuondoa vikosi vyake vya kijeshi nchini Iraq na Afghanistan, kisha amani katika nchi hizo ikadhibitiwa kwa nguvu za diplomasia.
Kutokana na shaka ya wakosoaji kuhusu tuzo ya amani ya nobeli kwa Obama, leo hii tunaweza kutafakari upya, je, wakosoaji hao walikuwa sahihi kwamba kwa Obama kupewa tuzo ile ilikuwa ni mapema mno? Tujiulize na kutafakari wakati huu ambao Marekani chini ya Obama inaamini suluhisho la kuituliza Syria ni kuiingilia kijeshi na kutembeza kipigo.


