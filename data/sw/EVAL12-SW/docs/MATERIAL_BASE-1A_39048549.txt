
Mshukiwa wa mauaji ya wakili atupwa seli
Na RICHARD MUNGUTI
MWENYE kilabu mtaani Buruburu jana alishtakiwa kwa kumuua wakili Linda Wanjiku Irungu.
Erustus Ngura Odhiambo ajulikanaye kama Baba Billy ama Ediot atasheherekea siku kuu ya krismasi na mwaka mpya katika gereza la Viwandani alikozuiliwa hadi Oktoba 12/13 mwaka ujao.
Odhiambo alifikishwa mbele ya Jaji Jessie Lessit na kukanusha shtaka la kumuua Wanjiku baada ya ugomvi. 
Mshtakiwa alidaiwa alimuminia risasi Wanjiku baada ya kukosana. Inadaiwa walikuwa wameoana.
Kiongozi wa mashtaka Catherine Mwaniki alieleza mahakama kwamba mashahidi 15 wameandikisha ushahidi katika kesi hiyo.
“Mshtakiwa amepimwa akili na imebainika kwamba akili yake ni timamu anaweza kujibu mashtaka,” akasema Bi Mwaniki anayesaidiwa na wakili Magdalene Nduati.
Mahakama ilielezwa kwamba mashahidi 15 watafika kortini kutoa ushahidi dhidi ya Odhiambo kesi itakapoanza.
Odhiambo mwenye umri wa miaka 33 alikanusha kwamba alimuua Linda Wanjiku Irungu mwenye umri wa miaka 27 katika mtaa wa Buruburu kaunti ya Nairobi usiku wa Desemba 11/12 2014.
Mahakama ilifahamishwa kwamba nakala za mashahidi zinaendelea kupigwa chapa.
“Ripoti ya daktari iko tayari na itakabidhiwa wakili Samson Nyaberi anayemtetea mshtakiwa,” akasema Bi Mwaniki.
Bw Nyaberi alisema ataomba mshtakiwa aachiliwe kwa dhamana lakini Bi Mwaniki akasema atapinga ombi hilo.


