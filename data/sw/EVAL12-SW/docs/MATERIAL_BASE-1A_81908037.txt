
Raila alifanya vyema kuepuka ‘chira’ kisiasa
Na LEONARD ONYANGO
JAPO ni utamaduni ambao umepitwa na wakati, katika jamii ya Waluo ilikuwa ni mwiko kwa ndugu mkubwa kurithi mke wa mwendazake nduguye mdogo.
Kulingana na mila na desturi za jamii ya Waluo, ndugu mkubwa pia hafai kulala ndani ya nyumba (yaani simba) ya nduguye mdogo, la sivyo, atapatwa na mkosi (chira).
Kwa mantiki hiyo, viongozi wa chama waliopendekeza kuwa aliyekuwa Waziri Mkuu Raila Odinga amrithi marehemu Otieno Kajwang’ kama seneta wa Homabay, walikuwa wakimpotosha kinara wao.
Bw Odinga alifanya vyema kukataa shinikizo hilo kwani angepatwa na ‘chira’ ya kisiasa hivyo azma yake ya kuwa rais 2017 kutumbukia nyongo.
Wanasiasa waliokuwa wakimshinikiza awanie kiti cha useneta wanafaa kuelewa yafuatayo: Bw Odinga angekuwa amesaliti maneno yake mwenyewe aliposema kuwa angeongoza upinzani akiwa nje; bila kuwa serikalini, bungeni au kwenye seneti. 
Kwa kukubali kiti hicho Bw Odinga angeonekana kuwa kiongozi asiye na msimamo thabiti na mwenye uchu wa mamlaka namna wapinzani wake wamekuwa wakidai. Moja ya sifa kuu za kinara huyo wa chama cha ODM ni kuwa kiongozi imara asiye tetereshwa na ‘chira’ kisiasa shinikizo kutoka kwa wanasiasa wengine.
Kadhalika, wakazi wa kaunti ya Homabay wangehisi kuwa ‘wameibiwa’ haki yao ya kikatiba ya kuchagua mmoja wao kuwawakilisha katika seneti haswa ikizingatiwa kuwa Bw Odinga anatoka katika kaunti ya Siaya, Nyanza ya Kati.
Hatua hiyo pia ingefasiriwa kuwa katika kaunti ya Homabay hakuna viongozi thabiti ambao wanaweza kuwakilisha wakazi wa kaunti hiyo katika seneti. Ufa ambao tayari umeanza kuchipuza miongoni mwa viongozi wa Nyanza Kusini ungezidi, iwapo chama cha ODM kingeamua kumpatia Bw Odinga kiti hicho.
Bw Odinga ni kiongozi wa kitaifa na endapo angekuwa seneta, heshima aliyokuwa nayo kama waziri mkuu wa zamani wa Kenya ingemezwa na kuanza kurejelewa kama ‘Seneta wa Homabay’. Hatua yake kukataa kuwania useneta wa Homabay ni sawa na ile ya aliyekuwa makamu wa rais Kalonzo Musyoka aliyekataa kumrithi aliyekuwa seneta wa Makueni marehemu Mutula Kilonzo licha ya shinikizo kutoka kwa baadhi ya viongozi wa chama cha Wiper.
Vilevile, iwapo Bw Odinga angechaguliwa kuwa seneta wa Homabay ingebidi awe chini ya seneta wa Bungoma Moses Wetangula ambaye ndiye kiongozi wa wachache ndani ya seneti hivyo angejidunisha na hata kujiangamiza kisiasa.


