Nindamuka mbaye Minisitiri!
Mu biganiro hirya no hino usanga abantu bavuga byo
kwivugira, umwe ati: "Nimba Minisitiri w'ibi n'ibi nzakora
ibi..." undi ati: "Uwangira umuyobozi w'ikigo iki n'iki kirimo
"ukuntu" nakora ibi!" Usanga harimo imihigo itandukanye,
imwe iganisha ku majyambere rusange, indi ari iy'inda yacu.
Ariko njye uyu wikomanga mu gituza, uwampa ijambo mu
nama y'Abaminisitiri, najyanamo agapapuro kanditseho
ingingo imwe rukumbi ku murongo w'ibyigwa. "Nasaba ko
habaho itegeko rihana ubunebwe mu Rwanda!" Bansaba
ibisobanuro kuri uwo mushinga, maze ngaterura mvuga nti:
"U Rwanda ni kimwe mu bihugu byiza ku isi bifite ibihe byiza
by'ihinga, nta butayu buharangwa, kandi 95% ni abahinzi-
borozi ndetse haracyari n'urwuri rw'amatungo. Ni ingobyi
y'isoko ya Nil na pariki y'ingagi, kandi hari abaturage benshi,
bashize umuze." Ni kuki hajya havugwa inzara ikanahitana
abantu?
