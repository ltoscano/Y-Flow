"Oyébí na bolámu te na mabɔ́kɔ ma bamúpɛ nazaláká kobima tɛ̂ mpé nazaláká na mayɛ́lɛ ya komɔ́nana na bato ndéngé na ndéngé na Mpótó tɛ̂. Ndé áwa nayéí kofánda ngáí mɔ̆kɔ́, nayéí komɔ́na ndéngé ya makambo míngi. Utá wâná míso ma ngáí mayéí kofungwana.

"Na mobú wâná mwa 1945, namɔ́ní bato míngi ya moyíndo na Bulusɛ́lɛ. Nakanísákí te bazalí bato ya epaí mɔ̆kɔ́ na ngáí. Kási namɔ́ní te bazalákí bato ba mbóka isúsu. Sɔ́kí nakɛndɛ́lí bangó mpɔ̂ ya botúni bangó mbóka ya bangó, bazaláká koyébisa ngáí te bazalí bato ya Amelíka tŏ mpé moyíndo ya mbóka mosúsu ya Afilíka. Oyo ya moyíndo ya Kongó lokóla ngáí, óyo ayébí botángi mpé akosála na Bulusɛ́lɛ mosálá monɛ́nɛ azalákí na ntángo wâná tɛ̂. Sé bamó́yíndo ya mwá motáné baye bakobéngaka molátolo ndé batóndákí kúna na Belezíki.

"Bamolátolo ya Kongó baye bazaláká na Bulusɛ́lɛ ntángo wâná, balingí kútu komɔ́nana na ngáí tŏ mpé komíyébisa na ngáí te bazalí băna mbóka ya Kongó tɛ̂. Lofúndo mpenzá ebébísákí bangó. Ngáí mpé natálí nyɔ́nsɔ wâná sé pámba, mpɔ̂ molátele azalí lokóla moto azángá mbóka. Sɔ́kí amɔ́ní mabé epái ya batatá ba yĕ, akozóngela sé ngáí. Atá abóyí ngáí mpɔ̂ ya mposo moyíndo wâná etálí bangó.