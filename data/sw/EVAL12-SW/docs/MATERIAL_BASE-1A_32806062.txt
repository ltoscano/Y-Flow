
Wachuuzi kutimuliwa
Na FRANCIS MUREITHI
MALUMBANO makali yanatarajiwa kuzuka wakati wachuuzi wanaoendesha biashara zao katikati mwa mji wa Nakuru wanapotarajiwa kuhama ifikapo Desemba 31.
Gavana wa Nakuru Kinuthia Mbugua amewapa wachuuzi hawa makataa ya siku 17 wahame mara moja ifikapo Desemba 31 lau sivyo wafurushwe kwa nguvu.
Zaidi ya wachuzi 1,000 wanafanya biashara ndogo ndogo katikati mwa mji wa Nakuru ikiwemo kuuza bidhaa kama vile nguo na vifaa vya nyumbani, kupika chakula nyuma ya majumba huku wengine wakiuza matunda na vyakula vingine.
Hii ni mara ya pili kwa Gavana Mbugua kutoa makataa kama haya huku wachuuzi wengi wakisema kuwa watapinga agizo lake kwa kuwa serikali ya kaunti haijatenga mahali maaluum ambapo wanatarajiwa kuendesha biashara zao.
Soko ambalo serikali ya kaunti imekuwa ikipigia debe eti wachuuzi watahamishiwa bado haijakamilika huku wengi wa wachuuzi hao wakilalama kuwa kuondolewa kwao katikati mwa mji kutawanyima riziki ya kila siku. 
“Gavana Mbugua aliandikisha mkataba na wachuuzi wote kuwa atahakikisha soko jipya la kisasa limeundwa katikati mwa mji wa Nakuru na tulitarajia atahakikisha soko hilo linajengwa,” akalalama mchuuzi mmoja katika barabara ya Kenyatta Avenue.
Hata hivyo, kwenye hotuba yake ya kuadhimisha miaka 51 ya Jamuhuri ya Kenya katika uwanja wa Afraha, Gavana Mbugua aliagiza kuwa ni lazima wachuuzi wahame kwenye barabara zote katikati mwa mji.


