
Wachezaji 11 waanza maandalizi ya kuogelea

Imeandikwa na Grace Mkojera

Imechapishwa: 08 Septemba 2016

WACHEZAJI 11 wa timu ya Taifa ya Kuogelea wameanza maandalizi kwenye klabu zao kwa ajili ya mashindano ya 13 ya dunia yanayotarajiwa kufanyika Canada Desemba mwaka huu. 

Timu ya wachezaji hao iliteuliwa hivi karibuni kuanza maandalizi lakini ikiwa haina uhakika wa kuondoka wote kuelekea kwenye mashindano hayo kutokana na ukata ingawa kuna kamati iliteuliwa kwa ajili ya kushughulikia suala hilo.
Akizungumza na gazeti hili jana, Katibu Mkuu wa Chama cha Kuogelea Tanzania (TSA), Ramadhan Namkoveka alisema wachezaji hao wanafanya maandalizi kwenye klabu zao wakati kamati yao ikiendelea kutafuta fedha.
“Kamati tuliyoitangaza imeshaanza mikakati ya kutafuta fedha kwa wadau, lengo ni kusaidia wachezaji wote kwenda kushiriki kwenye mashindano hayo ili kufanya vizuri,”alisema.
Namkoveka alisema wachezaji wanaendelea kufanya maandalizi kwenye klabu zao kwa kuwa wengi bado ni wanafunzi na wanasoma katika maeneo tofauti kwani kuna wengine wapo nje ya nchi.
Awali, Katibu huyo alisema zinahitajika dola za Marekani 32,500 kwa ajili ya wachezaji wanane na kocha mmoja, huku wengine watatu kati ya hao wakitarajiwa kulipiwa na Shirikisho la Kuogelea duniani (FINA) akiwemo kocha mmoja na kiongozi mmoja wa Chama.
Katika mashindano hayo makubwa kunatarajiwa kuwa na waogeleaji zaidi ya 1,000 kutoka nchi wanachama wa FINA zipatazo 170.
Mashindano haya yatafanyika katika bwawa la mita 25. Waogeleaji ambao walitangazwa na TSA ni Hilal Hilal, Aliasghar Karimjee, Joseph Sumari, Ammaar Ghadiyali, Adil Bharmal na Denis Mhini kwa upande wa wanaume. Kwa upande wa wanawake ni Catherine Mason, Silvia Caloiaro, Mariam Foum, Magdalena Moshi na Sonia Tumiotto.


