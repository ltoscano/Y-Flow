
'Wanaofunga umeme wapate kibali Tanesco'

Imeandikwa na Teresia Mhagama, Manyara

Imechapishwa: 28 Septemba 2016

WAKANDARASI wote wanaofanya kazi ya kufunga nyaya za umeme ndani ya nyumba wametakiwa kuhakikisha wanafanya kazi hiyo kwa kibali cha Shirika la Umeme
(Tanesco).

Naibu Waziri wa Nishati na Madini, Dk Medard Kalemani alisema hayo wakati akiwa katika ziara ya kukagua utekelezaji wa miradi ya umeme vijijini katika wilaya ya Babati na Mbulu mkoani Manyara. 
“Baadhi ya wakandarasi hawa wanaofunga umeme wamekuwa wakitoza gharama kubwa ya kutoa huduma hiyo, matokeo yake inafanya wananchi kuchelewa kuunganishwa na huduma ya umeme,” alisema.
Alisema baadhi ya wakandarasi wamekuwa wakifanya kazi hiyo chini ya viwango na kusababisha matatizo mbalimbali kwa wananchi ikiwemo nyumba kupata hitilafu za umeme na kusababisha majanga kama ya moto na kusisitiza kuwa yeyote atakayekiuka agizo hilo atachukuliwa hatua kali za kisheria. 
Wakati huo huo, Dk Kalemani amewaagiza watendaji wa Tanesco kutoa elimu kwa wananchi kuhusu faida ya kutumia kifaa kijulikanacho kama Umeta (Umeme Tayari) ambacho huwasha umeme ndani ya nyumba bila mteja kulazimika kuingia gharama za kufunga nyaya za umeme ndani ya nyumba. 
"Kifaa hiki gharama yake ni Sh 36,000 na kinaweza kutumika kwenye nyumba ya chumba kimoja hadi vitano hivyo Tanesco mnapaswa kutoa elimu kwa wananchi ili wakitumie kifaa hiki,” alisema.
Alisema matumizi ya umeme katika mkoa huo ni chini ya megawati nane huku uwezo wa mitambo ukiwa ni megawati 40, hivyo kuwataka watendaji mkoani humo kuhamasisha wawekezaji mbalimbali wanakwenda kuwekeza kwenye mkoa kuongeza matumizi ya umeme huo.


