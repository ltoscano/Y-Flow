
De Jongh adai kutimuliwa kwake na Ingwe sio suluhu
KOCHA aliyetimuliwa na AFC Leopards, Pieter De Jongh ameelezea masikitiko yake akisema kwamba kufurushwa kwake sio suluhu kwa masaibu yanayoikumba klabu hiyo na kuwa inahitaji muujiza kumaliza uozo uliomo.
Mholanzi huyo alielezea ghadhabu yake kwa namna alivyopigwa kalamu pasi na kufahamishwa kwanza huku akisisitiza kwamba tatizo la AFc halipo kwenye benchi ya ukufunzi bali ni usimamizi.
“Ukweli na usemwe nilitimuliwa hata bila ya kuarifiwa na wala wasifikiri hatua hiyo ndio mwisho wa majanga yao. Matatizo yao yamejikita zaidi katika usimamizi na uwongozi na wala sio kwenye Na THOMAS MATIKO ukufunzi,” De Jongh akasema.
Hata hivyo kile kilichooonekana kumkoroga nyongo sana mkufunzi huyo mtatanishi, ni jinsi AFC ilivyomtupia virago vyake nje bila ya kufuatilia utaratibu wa kiutaalamu.
“Hivi ni wapi katika ulimwengu huu umewahi kushuhudia timu ikimfurusha kocha bila ya mwanzo kumfahamisha. Kama mimi ndiye tatizo ni vizuri wameniondoa ila nawahakikishieni kwamba AFC wataendelea kuhangaika kwa uongozi mbovu kama ule,” akaongeza.
“Kinachoniuma ni kuwa hawakuniambia kuhusu mpango huu, wakanisababishia nikatize likizo yangu ili kuanza kuitayarisha kikosi na kumbe walikuwa wameafiki ajenda yao” akazidi.
Mwenyekiti wa AFC, Allan Kasavuli alitangaza kuachishwa kazi kwa De Jongh Jumapili iliyopita baada ya mkutano mkuu wa kila mwaka wa wajumbe (SGM).
De Jongh alipoteza kazi yake baada ya miezi minane kwenye mkataba wake wa mwaka mmoja unusu kutokana na kile kilichosemekana kuwa matokeo mabaya kwenye msimu uliopita.
Msimu huo AFC walimaliza katika nafasi ya sita tofauti na ya pili kwenye ule uliotangulia, pamoja na kushindwa kutetea taji lao la Go TV Shield Cup.
Wadhifa wake tayari umeridhiwa na kocha wa zamani wa timu ya taifa ya Eriteria, Dorian Marin raia wa Romania ambaye atazinduliwa juma lijalo baada ya kuafikiana mkataba na klabu.
“Tumekuwa tukizungumza naye kwa wiki kadhaa sasa na kile kilichotufurahisha zaidi kumhusu ni tajriba aliyonayo na ufahamu wake mpana wa mchezo huu,” Afisa mmoja wa klabu ambaye aliomba jina lake libanwe alinukuliwa.


