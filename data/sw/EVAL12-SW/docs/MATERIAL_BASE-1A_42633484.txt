
Wakulima kunufaika
Na WYCLIFF KIPSANG
WAKULIMA wa mahindi wa eneo la North Rift walipata Krismasi ya mapema baada ya Naibu Rais William Ruto kutangaza kuwa Serikali itaanza kununua zao hilo kabla ya Desemba 25.
Akiongea Jumapili baada ya kuhudhuria misa ya kutoa shukrani katika Kanisa Katoliki la Our Lady of Lourdes, eneo bunge la Turbo, Kaunti ya Uasin Gishu, Bw Ruto alisema kuwa maghala ya Bodi ya Kitaifa ya Nafaka na Mazao (NCPB) katika eneo hilo yatafunguliwa hivi karibuni.
“Nafurahi kuwa mumenihakikishia kuwa mumehifadhi mahindi yenu katika stoo. Hivi karibuni mtatabasamu kwa kuwa wavumilivu,” akasema Naibu Rais ambaye alikuwa ameandamana na wabunge, maseneta na magavana kadha.
Hata hivyo, Bw Ruto hakufichua bei ambayo serikali itanunua mahindi, lakini duru zilisema kuwa gunia moja la kilo 90 litanunuliwa kwa Sh3,000.
Kwa sasa wafanyabiashara wa kati wananunua gunia moja la mahindi kwa kati ya Sh1,000 na Sh1,200.
Alikuwa akijibu malalamishi kutoka kwa viongozi wa maeneo ya magharibi mwa nchini na Rift Valley.
Aidha, alichukua nafasi hiyo kuhakikishia wakulima wa miwa wa magharibi serikali imeweka mipango ya kufufua kiwanda cha sukari cha Mumias ambacho kinakaribia kusambaratika baada ya kuzongwa na madeni na usimamizi mbaya.
Alisema Waziri wa Kilimo Felix Koskei na mwenzake wa Fedha Henry Rotich wanashiriki katika mpango wa kufufua kampuni hiyo.
Kampuni hiyo inakabiliwa na tisho la kufungwa baada ya benki iliyohusika katika kashfa ya uagizaji wa tani 10,000 za mahindi iliwasilisha kesi dhidi yake ikidai Sh93 milioni.
Wakulima hao wamekuwa wakilalamikia kushuka kwa bei ya mahindi na kero la ugonjwa wa mahindi ambao umepelekea wakulima kupata hasara kubwa baada ya maelfu ya ekari ya mahindi kuharibiwa na ugonjwa huo unaojulikana kama Maize Lethol Necrosis (MLN).
Uzalishaji wa mahindi katika Rift Valley ulishuka kutoka magunia 21 milioni hadi milioni 16 mwaka jana baada ya mashamba kuvamiwa na ugonjwa huo. Hali inatarajiwa kuwa mbaya zaidi mwaka huu.


