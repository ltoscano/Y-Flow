
Wametupora rasilimali, ardhi, sasa wanataka uraia pia Jun 28, 2012 by Raia Mwema in

SERIKALI bado ina nia ya kuwasilisha bungeni Muswada wa Sheria kuhusu uraia wa nchi mbili (Dual Citizenship) kama ilivyoelezwa katika kikao cha Bunge la Bajeti miaka miwili iliyopita.
Azima hii imerudiwa tena na Rais Jakaya Kikwete alipokuwa akizungumza na Wa tanzania raia wa Marekani wakati wa ziara yake nchini humo mwaka jana (2011).
Muswada huu tata pamoja na ule wa vyombo vya habari, uliahirishwa mwaka 2007 katika mazingira yenye kukanganya, ambapo kwa maoni ya walio wengi, miswada yote miwili ilikusudia kuimarisha na kulinda ufisadi nchini.
Kama muswada wa vyombo vya habari ungewasilishwa na kupita, ungefanya kuwa kosa la jinai kuripoti mikataba yote (hata ile mibovu) ya Serikali, kama ile ya Richmond/Dowans, IPTL, Kiwira, Buzwagi, Kagoda na ufisadi kama ule wa EPA, TICTS na Meremeta, ambapo adhabu yake ingekuwa kifungo kwa anayeripoti.
Miswada hii ilikuwa na madhumuni ya kutoa kinga kwa wahujumu taifa wasiripotiwe na vyombo vya habari kwa mikataba mibovu, uhujumu, uporaji rasilimali za taifa na udhaifu wa Serikali. Na ule wa uraia wa nchi mbili ulilenga kuwezesha kupora na kutorokea nje kwa urahisi kwa watuhumiwa wa ufisadi na ambao ni raia pia.
Uraia wa nchi mbili unamruhusu mtu kuishi na kujipatia haki zote za kiraia za nchi mbili alizochagua kwa wakati mmoja, sawa na wazawa au wazalendo wa nchi husika.
Bila shaka hoja hii imebuniwa na kurutubishwa na wazalendo wachache wa nchi hii, kama agenda yao ya siri kwa kushirikiana na ubepari, ubeberu na ufisadi wa kimataifa, kwa lengo la kujinufaisha kisiasa na kiuchumi, na kwa kutoa nafasi ya ajira kwa wageni kama raia “wapya” wa Tanzania, lakini wasiokuwa na uchungu kwa Taifa letu. Iweje tutangulize kubembeleza mitaji kutoka kwao kabla ya uzalendo?.
Nchi yetu ina utajiri wa rasilimali kubwa; unawatia kiwewe mabepari wa kimataifa kiasi cha kutamani kutafuta uraia; lakini bila utajiri huo wanaiona nchi yetu na Wa tanzania kama takataka tu kwao. Ikumbukwe historia hujirudia; na kwamba, “wavumbuzi” na “wamisionari” wa karne ya 19 walikubali kuumwa mbu, mbung’o na nyoka msituni barani Afrika kwa agenda ya siri kama hii ya leo, agenda ya kutafuta utajiri na ukoloni mkongwe. Na waliwalaki na kuwakaribisha ni viongozi wa enzi hizo; kama ambavyo viongozi wa leo wanavyoulaki ukoloni na utumwa mamboleo kwa maangamizi yetu.
Wavumbuzi na wamisionari wa leo wanatafuta uraia ili wawe karibu na rasilimali zetu, waweze kupora kwa urahisi wakiwa raia mamluki, kama vile fisi aporavyo kondoo kwenye zizi la mfugaji na kutokomea gizani. Toka lini fisi akapewa “uraia” miongoni mwa wafugaji, wakati yeye si wa jumuiya ya jamii ya wafugaji hao?
Na kwa nini muswada huu unanong’onwa leo, tena kwa jazba na nguvu ya chini kwa chini, na si miaka ya nyuma kabla ya utandawazi (utandawizi) na soko huria?
Wako wapi wana mtandao wa wizi wa EPA, kashfa ya rada, Chavda na wengineo, ambao tulidanganywa na kudanganyika kuwa ni “wazalendo” wenzetu; wakatupora kwa mnyuko mkubwa, kisha wakakimbilia ughaibuni ambako wao pia ni raia, wakatulia tuli wakitafuna salama walichopora kwenye zizi letu?
Wako wapi mafisadi wa Richmond, waliojitambulisha ni raia wa nchi, lakini wakakata mbuga mambo yalipochemka? Yuko wapi kigogo mmoja aliyedai ni mzalendo wa kutupa, lakini alipoachia ngazi sasa ni kama amehamia ughaibuni na kukata kabisa mawasiliano na wananchi aliodai kuwapenda sana?
Wazalendo wanaosukuma na kutetea Muswada huu ni kikundi kidogo cha mafisadi ndani ya chama tawala na Serikali, kwa kujishirikisha na ubepari wa kimataifa.
Wazalendo hawa mamluki hawajishughulishi tena kuona “Tanzania yenye neema”, au
“maisha bora kwa kila Mtanzania”, bali wameingiwa na kiwewe cha uporaji wakishirikiana na wageni ambao sasa wanawapigia debe la “uraia wa nchi mbili”.
Hofu yao ni kwamba, kama walalahoi wa Kitanzania wataamka siku moja kwa kisirani na kuchukua marungu “wawashughulikie”, wao mbio watakodi ndege na kukimbilia ughaibuni ambako pia ni raia na kutulia wakila bila bughudha walichopora. Nao mafisadi (mamluki) wa Kitanzania watakimbilia nje kuogopa makaburi yao kutemewa mate na kupondwa mawe na kizazi cha sasa na vijavyo.
Muswada huu unasukumwa kwa uroho na kikundi kidogo cha wazalendo na wageni waweze kutawala uchumi na siasa za nchi hii. Na kwa kuwa sasa utajiri unanunua siasa, na siasa inanunua utajiri, tusishangae kuona siku moja tuna rais Mlebanoni; spika wa bunge Mwingereza, waziri mkuu Mjapani; kwa sababu, chini ya Sheria ya Uraia wa nchi mbili, watakuwa na haki zote za kiraia Kikatiba kama “Wa tanzania” safi kabisa; lakini tujue, kwamba watakapokomba rasilimali zetu, hatutawaona tena, watarudi “makwao” au kule walikoolewa. Je, haikusemwa kwamba, “Kanga hatagi ugenini”?. Kwa nini tunakuwa wafupi wa fikra za uzalendo kiasi hiki?
Hawa watapendelea waliko sasa kwa sababu hilo ndilo chaguo lao la kwanza (priority). Tanzania itakuwa chaguo lao la pili. Wanaipenda nchi tu kwa mali zilizomo, lakini hawaipendi kama Taifa lao, hawana uzalendo wala utaifa.
Tanzania haiwezi kujengwa na raia aina ya popo, ambaye ni nusu ndege na nusu mnyama ambaye wanaposhindwa wanyama yeye hudai ni ndege; na wanaposhindwa ndege yeye hudai ni mnyama; hawa ni “raia” wasio na fahari ya taifa lao. Je, haikusemwa kwamba “mtu hawezi kutumikia mabwana wawili kwa wakati mmoja”?
Wataimbaje “Tanzania, Tanzania, nakupenda kwa moyo wote……”, wakati mioyo yao imegawanyika kwa utii wa “uraia wa nchi mbili”?
Tukumbuke tulikotoka na tuwe wachoyo kwa kukilinda kile tulichopigania kwa maana ya uhuru wa nchi yetu, uhuru uliotupa mamlaka ya kujitawala, kusimamia rasilimali zetu na kufaidi matunda ya uhuru kwa misingi ya utamaduni wa Kitanzania.
Na hiyo ni haki yetu asilia, isiyoweza kugawanwa na jamii ya kimataifa. Wala uraia wa Tanzania usigeuzwe bidhaa ya biashara kuweza kununuliwa na kila mwenye fedha. Hao walioomba na kupata uraia wa nje, kitu gani kinawarudisha nyumbani bila kuukana uraia wa ughaibuni? Kwa nini waanze leo? Je, ni kwa sababu Tanzania ya leo ni nzuri kuliko waliyoikimbia? Hapo uzalendo uko wapi?
Suala la uraia ni jambo nyeti ambalo, kwa wanaosoma historia, lilimgharimu Mwalimu Julius K. Nyerere, nafasi ya Uwaziri Mkuu wa nchi hii mwaka ya 1962.
Ilikuwa hivi: Watanganyika kabla ya uhuru waliwekwa katika madaraja matatu makuu ya hadhi ya kiuchumi na kijamii. Daraja la kwanza lilishikiliwa na Wazungu na kufuatiwa na Waasia, ambapo Mwafrika alikuwa daraja la tatu na la mwisho.
Hata hivyo, licha ya kuwa wa mwisho, Mwafrika aligawanywa tena katika madaraja matatu ndani ya daraja, kwa kuanzia na Msomali, akafuatiwa na Mngazija, na Mtanzania alikuwa wa mwisho.
Mwaka 1961, Serikali iliwasilisha Bungeni (Nyerere akiwa Waziri Mkuu) Muswada wa Sheria wenye lengo la kutoa uraia kwa kila mtu (bila kujali asili ya mtu), mradi tu mtu huyo awe amezaliwa Tanganyika, na angalau mmoja wa wazazi wake awe amezaliwa Tanganyika.
Muswada huo ulipingwa vikali na Watanganyika wengi, wakitaka uraia uwe kwa Waafrika pekee, huku Mwalimu akiliita shinikizo hilo la Watanganyika kuwa ni
“ubaguzi wa rangi”, pengine mbaya kuliko wa (Verwood) Makaburu wa Afrika Kusini.
Upinzani mkubwa wa Muswada huo uliongozwa na Mbunge wa Nyanda za Juu Kusini, John Mwakangale, ambaye hakuficha hisia zake kwa kusema: “Wageni bado wanamuona Mwafrika nchini Tanganyika kama binadamu duni, kwa sababu wao na majirani zao Waasia wametunyanyasa kwa muda mrefu, kijamii, kiuchumi na Kisiasa. Waafrika sasa wamechoka, hawawezi kukubali tena kuwa na haki sawa na Wazungu na Waasia ndani ya nchi yetu… Kuanzia sasa na kuendelea, wageni matajiri wachangie asilimia 15 ya fedha zao kwenye mfuko wa taifa” (soma: Bein, “Tanzania: Party Transformation and Economic Development” –Uk 162).
Waziri Mkuu Nyerere alikiri kwa uwazi na ukweli tatizo hili, akasema:
“…Mheshimiwa Spika, kwa sababu ya hali tuliyorithi, ambapo matabaka ya kiuchumi yanaendana na rangi ya watu; kwa hilo pekee ni sawa na kwamba tumekalia baruti ambayo siku moja itaweza kulipuka tusipochukua hatua, ingawa hatupaswi kuwa wabaguzi wa rangi” (Nyerere: Freedom and Unity” Uk. 129).
Kwa Sheria hiyo, baadhi ya wageni weupe wema walichukua uraia wa Tanganyika na kuendelea kufanyakazi nchini kwa dhati na uadilifu mkubwa. Hao ni pamoja na Dereck Bryceson, Dakta Leader Stirling (Waingereza), Alnoor Kassum (Mhindi) na wengineo.
Haukupita muda Nyerere akathibitisha mwenyewe kwamba, “si kila mgeni anaipenda Tanganyika”, pale Mzungu mmoja alipomvisha mbwa wake bendera ya Taifa na kumwita “Tanganyika”, akapita naye mitaani amemshikilia kwa mkufu wa shingo.
Mwalimu alimpa Mzungu huyo saa 24 kuondoka nchini.
Sheria hii ilipingwa na wafanyakazi na kusababisha migomo mfululizo mwaka 1962 na Serikali ikatumia nguvu ya ziada kuizima na viongozi wengi wa Shirikisho la Wafanyakazi (TFL) kutiwa kizuizini na hatimaye TFL kufutwa na kuundwa Jumuiya ya Wafanyakazi nchini, NUTA. Hata yale maasi ya Jeshi la Tanganyika (TR) mwaka 1964, kwa kiasi fulani yalikuwa maendelezo ya malalamiko kupinga sheria hiyo
Ndani ya Chama cha Tanganyika African National Union (TANU) namo hali haikuwa shwari; wanachama walimlaumu Mwalimu wakishinikiza, pamoja na mambo mengine, maendeleo ya haraka, kuanzishwa kwa Serikali ya kizalendo ya Jamhuri ya Tanganyika; kufutwa kwa viti 20 vya Bunge, vilivyowekwa maalumu kwa raia wa kigeni (minority races) wenye uraia wa nchi mbili, na mwisho, kutoa madaraka kwa Waafrika katika utumishi wa umma na Sekta ya Ushirika.
Ni sakata hili la uraia, lililosababisha TANU kuitisha Mkutano Mkuu Januari 6,
1962 ili kujadiliwa na kuondoa tofauti na mgawanyiko ndani ya chama hicho ambapo tayari wanachama wengine walikuwa wamejiengua na kuunda chama cha “The Nationalist Enterprises Party” (NEP) ambacho, mbali na suala la uraia, kilitaka pia wazalendo wapewe kipaumbele katika kumiliki uchumi wa nchi.
Mwalimu, bila ya kutarajia joto la changamoto hiyo kutoka kwa wanachama wenzake, alitambua mara moja hatari ya kile alichokiita “mlipuko wa baruti hai”, uliokuwa ukiikabili nchi; lakini kwa kutetea msimamo wake (usioyumba), aliamua kujiuzulu wadhifa wa Waziri Mkuu kuruhusu mabadiliko ya
“Africanisation” ambayo hakuyaafiki, na kukabidhi Serikali kwa Rashidi Kawawa.
Kujiengua kwa Mwalimu, ambako mpaka sasa kunaelezwa (kwa kupotoshwa?) kuwa ilikuwa ni kurudi kwa wananchi kukiimarisha chama, kuliepusha mgawanyiko ndani ya chama na Serikali na kulimpa nafasi nzuri (kama mtazamaji wa nje) kufikiri juu ya hatua inayofuata.
Balozi Abbas Sykes, aliyekuwa katikati ya mambo hayo enzi hizo, amewahi kunukuliwa mahali fulani akieleza hali ilivyokuwa akisema, “Ilitakiwa Africanisation (kuwapa madaraka na mamlaka Waafrika) haraka; na Nyerere hakuwa na ujasiri wa kuwatimua Waingereza kwa kasi iliyotakikana. Hivyo, ilibidi ajiuzulu ili kumwachia Rashidi Kawawa na Oscar Kambona kuwaondoa Wazungu katika vyeo walivyokuwa wameshikilia”.
Nimelezimika kurejea historia hii kuonyesha jinsi suala la uraia wa nchi mbili lilivyo tete, nyeti na kitanzi cha uzalendo, tangu enzi za uhuru hadi sasa, na ambalo linapaswa kutazamwa kwa makini kwa misingi ya usalama wa nchi na maendeleo ya uchumi wa nchi yetu, tuone kama lina manufaa yoyote kwa nchi na kwa wazalendo wafia nchi yao.
Aliyeumwa nyoka akiona ujani hushituka. Uchumi wa nchi sasa umo mikononi mwa wageni ambao mchango wao kwa pato la taifa ni duni, kama vile tu alivyolalamika John Mwakangale mwaka 1962. Na kwa kutawala uchumi kwa tiketi ya uraia wa nchi mbili watatawala pia siasa na mwelekeo wa maendeleo ya nchi.
Je, si historia ya ukoloni kujirudia?
Kwa kusema haya, hatuna maana ya kuzuia raia wema wa kigeni na wale walioukana uraia wa Tanzania, kuomba na kupewa uraia; lakini wafanye hivyo kwa nia thabiti na wakubali kuwa sehemu ya jamii ya Kitanzania badala ya umamluki. Vingienvyo nchi itageuzwa pango la wevi na wanyang’anyi kwa tiketi ya uraia wa nchi mbili, wenye mguu mmoja ndani na mguu mwingine nje.
Kama wanaotetea Muswada huu uzalendo umewashinda au umewachosha, bora wakajiengua mapema wasije kutuharibia nchi.


