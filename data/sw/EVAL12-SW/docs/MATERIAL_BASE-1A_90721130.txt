
Mwanamume afungwa jela maisha kwa kunajisi mtoto
NA EVALYNE GITHINJI
MZEE wa miaka 60 jana alihukumiwa kifungo cha maisha gerezani baada ya mahakama ya Nyeri kumpata na hatia ya kumnajisi msichana wa miaka 10.
Peter Murage hataona uhuru tena maishani kwa kumnajisi msichana mnamo Oktoba 3 katika kijiji cha Gachatha.
Alikabiliwa na shtaka la pili la kutenda kitendo cha aibu kwa kumgusa msichana huyo sehemu zake za siri.
Akisoma hukumu hiyo, Hakimu Mkazi Bi Catherine Mburu alisema kwamba mlalamishi alikuwa ametoa ushahidi hapo awali na kusema kwamba aliitwa na mshtakiwa alipokuwa akicheza na watoto wenzake. 
Murage, aliyekuwa anawalisha ng’ombe wake, alimuagiza msichana huyo waende kwake nyumbani ambapo alimnajisi.
Alieleza kuwa baada ya kitendo hicho, mshtakiwa alimwambia asimweleze yeyote kuhusu tukio hilo.
Hakimu alieleza kuwa Murage alitisha kuua mamake mlalamishi pamoja na shangazi yake kama mlalamishi angetoa siri hiyo.
Hakimu alisema kuwa mshtakiwa huyo alijitetea kwa kudai alisingiziwa kwa madai kuwa baba ya mlalamishi alikuwa anataka kunyakua kipande chake cha ardhi lakini kwa vile alikuwa anakataa ndiposa akasingiziwa makosa.
Katika malilio yake, Murage alisema hakutenda makosa yoyote huku akiapa kuwa alikuwa anaonewa na familia ya mlalamishi.
Hakimu alisema kuwa mahakama ilikuwa imezingatia ushahidi uliotolewa hapo awali na kumpata mshukiwa ana hatia.
“Ushahidi wote na ule wa daktari na afisa wa uchunguzi unaonyesha mtoto huyo alidhulumiwa. Hivyo basi utafungwa gerezani maisha yako yote,” alisema Bi Mburu.


