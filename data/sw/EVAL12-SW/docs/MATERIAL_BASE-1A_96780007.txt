
Dawa ya wakopaji sugu yachemka jikoni
Oct 30, 2014

WADAIWA sugu wa taasisi za fedha nchini wataanza kudhibitiwa baada ya Benki Kuu ya Tanzania (BoT) kutoa leseni za kuanzisha taasisi zitakazochunguza historia za waombaji wa mikopo wote, imefahamika.
Pamoja na kukusanya taarifa za kawaida kutoka kwenye benki husika, chombo hicho pia kitafuatilia historia zote za watu wanaotaka kukopa, kuanzia malipo yao ya bili za maji, umeme na hata miamala ya kwenye simu zao za mkononi.

Meneja wa Usimamizi wa Taasisi za Fedha wa BoT, Salva Kazimoto, ameliambia gazeti hili juzi Jumatatu kwamba tayari taasisi mbili zitakazofanya kazi hizo zimeshapewa kibali cha kufanya kazi hizo.

Alizitaja taasisi hizo kuwa ni Dun&Bradstreet na CreditInfo na kwamba lengo ni kuhakikisha benki zinakuwa makini na watu wanaokopa katika taasisi za kifedha nchini pasipo kulipa madeni yao.

Raia Mwema limeambiwa kwamba endapo mkopaji atabainika kuwa na matatizo kwenye ulipaji wa madeni yake, benki inaweza kuamua kutokumkopesha au kumkopesha kwa riba kubwa ili kufidia kutokuaminika kwa mkopaji huyo.
“Tayari tumetoa leseni mbili kwa taasisi za namna hiyo. Lengo ni kuhakikisha kabla mkopo haujatoka, benki imejiridhisha na inajua inaingia mkataba na mtu wa namna gani.
“Zaidi ya hapo, tunaamini hii itakuwa njia nzuri ya kuongeza idadi ya watu wanaopata mikopo. Taasisi za fedha hazitakuwa na wasiwasi na pia wale watu watakaofahamika kuwa ni waaminifu watapata mikopo kwa riba ndogo kuliko ilivyo sasa,” alisema Kazimoto.

Alisema kuanzishwa kwa mfumo wa kukusanya taarifa za mikopo na madeni ya wateja katika taasisi za fedha ni mwendelezo wa hatua za serikali za marekebisho ya sekta ya fedha ambayo yalianza tangu mwaka 1991 ilipotungwa Sheria ya Mabenki na Taasisi za Fedha.

Sheria ya Benki Kuu ya mwaka 2006 inaipa mamlaka Benki Kuu ya Tanzania kuanzisha Mfumo wa Kumbukumbu za Mikopo na Madeni ya wateja wa taasisi za fedha ili kukusanya na kutoa habari kwa taasisi husika kuhusu tabia ya ulipaji wa mikopo wa wateja wote wa mabenki na taasisi za fedha, vyama vya kuweka na kukopa na taasisi nyingine zote zinazotoa mikopo nchini. 

Habari hizi zinakuja katika kipindi ambacho Taifa liko katika mjadala mzito kuhusu uwezekano wa serikali kupoteza hisa za umiliki wake wa Benki ya NBC baada ya kushindwa kuongeza mtaji.

Kamati ya Bunge ya Hesabu za Serikali (PAC) iliambiwa jijini Dar es Salaam wiki iliyopita kwamba mtaji ulihitajika kwa sababu NBC ilikopesha mikopo yenye thamani ya mabilioni ya shilingi na ambayo haijalipwa kama inavyotakiwa.

Gazeti hili linafahamu kwamba hata benki ya Barclays nayo imekumbwa na tatizo kubwa la wakopaji kutolipa, jambo lililosababisha ipate hasara kibiashara.
Katika mazungumzo yake na Raia Mwema, Kazimoto alisema kwa wastani, BoT inaruhusu mikopo mibaya kutozidi asilimia tano, lakini hali ilivyo kufikia Juni mwaka huu kiwango kimefikia asilimia nane.
Ukosefu wa mfumo wa kukusanya na kupata taarifa za mikopo na madeni ya wateja wa taasisi za fedha umesababisha mabenki kutoa mikopo kwa kuweka riba kubwa kwa wakopaji wote ili kuepuka kupata hasara endapo baadhi ya wakopaji watashindwa kurudisha mikopo hiyo.
Kwa mujibu wa sheria hiyo ya BoT ya mwaka 2006, Benki Kuu bado itakuwa na Masijala ya Kumbukumbu za Mikopo na Madeni (databank) ambayo itahifadhi kumbukumbu zote za madeni yaliyotolewa na mabenki hapa nchini na taasisi hizi za kukusanya taarifa zitaendesha shughuli zake chini ya usajili na usimamizi wa Benki Kuu ya Tanzania.

Taasisi hizo binafsi zitakuwa zinapata taarifa zao kutoka Masijala ya Kumbukumbu za Mikopo na Madeni ya wateja inayosimamiwa na Benki Kuu ya Tanzania na taasisi nyingine zinazotoa huduma kama kampuni za simu, mamlaka za maji safi na maji taka, kampuni ya umeme, taasisi za ukusanyaji madeni, mahakama na taasisi ya Usajili na Utoaji Leseni za Biashara (BRELA).

Taasisi hizo binafsi za kumbukumbu za mikopo na madeni ya wateja zitakuwa zinaandaa taarifa za mikopo na madeni ya wateja na kuziuza kwa taasisi zinazotoa mikopo wakati zinapotaka kukopesha.
Kazimoto aliliambia gazeti hili kwamba watumiaji halisi wa taarifa za mikopo ni zile taasisi zinazokopesha ambazo zimefuatwa na wakopaji au wadaiwa kwa ajili ya kutaka mkopo hivyo inaomba taarifa hiyo ili iweze kuchambua maombi ya mkopo na kutoa maamuzi sahihi.


