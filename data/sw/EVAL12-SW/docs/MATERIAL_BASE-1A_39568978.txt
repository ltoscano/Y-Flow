
Vijana: Maisha kama soka

Imeandikwa na Basil Msongo

Imechapishwa: 02 Oktoba 2016

MAMBO vipi, bila shaka upo salama. Wasalimie waungwana hapo, tupo pamoja.

Mungu ni mwema, tumshukuru kwa kila jambo. Poleni mnaojiuliza mtakula nini au mtavaa nini, hayo ndiyo maisha, usikate tamaa, kama wao wameweza hata wewe utaweza. Pambana ufanikiwe, endelea kushindana ipo siku utashinda. Hukuzaliwa utaabike na hakuna aliyezaliwa na nguo, vyote tumevikuta, na wewe ukitafuta utapata.
Tamani mafanikio, amua kujikomboa, utafute ukombozi leo wakati bado una nguvu za ujana. Mtaji wa masikini ni nguvu zake, mtaji wa tajiri fedha zake. Usiumie kwa kuwa mwezio kafanikiwa, furahi kwa kuwa kakupa changamoto. Aliye juu kapanda, mfuate, ukimsubiri asiposhuka? Zikubali tofauti zetu, warefu wapo kwa sababu kuna wafupi.
Bila weusi kungekuwa na weupe? Nani angekuwa masikini kama kusingekuwa na matajiri? Bila wembamba kungekuwa na wanene? Nani angekuwa mzuri kama kusingekuwa na wabaya? Wanadamu tunaweza kufanana lakini hatuwezi kulingana.
Maisha ni kama soka, wakati wewe unahuzunika wenzako wanashangilia, unachokitafuta leo mwenzako anacho.
Ukipata chako, ukikosa cha wenzako. Acha kubweteka, jitume, umepewa nguvu, akili na utashi, vitumie ufike ulipokusudia. Hangaika, chakarika, zichange, maisha bora kwa kila Mtanzania inawezekana. Ruksa kuwa na wivu lakini usiwe wivu hasi.
Usiwe na roho ya kwa nini, usimchukie fulani kwa sababu kafanikiwa, usimsengenye yule kwa sababu kapata, na wewe tafuta upate. Aliyepewa kapewa, mpewa hapokonyeki, jiulize kafika vipi hapo umfuate alipo. Roho ya kwa nini haikusaidii, na kamwe haitakusaidia. Aliyenacho anacho, tafuta vyako, fahamu ulipo, ulipotoka, unapokwenda na jiulize utafika vipi.
Kumbuka kama hufahamu unapokwenda huwezi kupotea. Jiwekee malengo, dhamiria kuyafikia na weka mikakati inayotekelezeka. Ni mtazamo tu, usisahau masikini hafilisiki, na pia maisha ni kama gwaride, akisema nyuma geuka, wa kwanza anakuwa mwisho, wa mwisho anakuwa wa kwanza, siku njema. bmsongo@ gmail.com.


