Tuzo za Kili, Ligi kuu ugonjwa ule ule
Jun 17, 2015

WIKI iliyopita wapenzi wa michezo na burudani walipata fursa ya kushuhudia matukio muhimu ya mwaka ambayo yalishirikisha utoaji wa tuzo.
Lilianza tukio la utoaji wa tuzo wa wanamichezo bora waliofanya vizuri katika msimu wa Ligi Kuu soka Tanzania Bara, msimu wa 2014/ 2015.
Baada ya tuzo hizo ambazo kwa hali halisi zilitolewa kwa namna ambayo wadau wengi wa soka walishindwa kufahamu hasa ni vigezo gani vilivyotumika kupata washindi na hata washindani wa tuzo hizo.
Asilimia kubwa ya washindi wa tuzo hizo imeacha maswali mengi ambayo kwa undani wake yana msingi ambapo, Shirikisho la soka Tanzania (TFF), linahitaji kuyafanyia kazi ikiwa njia mojawapo ya kuyaboresha.
Lakini tatizo hili la TFF kuchemka katika tuzo lilishawahi kulalamikiwa na baadhi ya wadau wakati ule wa kutoa tuzo za wachezaji bora wa kila mwezi, ambapo ilishindwa kufahamika kuwa ni vigezo gani ambavyo vinatumika baada ya kuonekana dhahiri kuwa tuzo hizo zinakwenda kwa wachezaji ambao ni dhahiri kuwa hawakustahili.
Kuna tatizo ambalo TFF na washirika wake wanaoshiriki katika michakato hii ya kutafuta wanamichezo bora hawajalitambua.
Mchezo wa soka ni mchezo ambao matokeo yake yanaonekana pale uwanjani kutokana na utendaji wa mchezaji husika. Tukiachana na suala la ushabiki, mchezaji bora ataonekana kuanza uwanjani na si kupitia mipango mingine. 
Kwa mfano, inapotokea kuwa mchezaji fulani ni kipa bora lazima moja ya vigezo atakavyotakiwa kuwa navyo ni pamoja na uwezo wake wa kuzuia lango lake lisiwe kisima cha mabao, halikadhalika ameichezea timu yake michezo mingapi. Baada ya hapo vigezo vingine vinaweza kufuatia, lakini lazima viwepo vile vya msingi kutokana na nafasi ya mchezaji huyo.
Vivyo hivyo kwa kocha bora, lazima aangaliwe wakati anaanza na hiyo timu ilikuwa katika nafasi gani, baada ya hapo apimwe mafanikio yake. Sasa kama kuna kocha anaipokea timu ikiwa imebakiza mechi tisa akashinda minne au mitatu halafu akapewa tuzo ya ubora, huo ni mtizamo mwingine pia ambao unaweza kuacha maswali mengi yasiyokuwa na majibu.
Wakati mwingine TFF kama inaona kuna baadhi ya vipengele havina wanamichezo wanaofaa kupewa tuzo hizo, wanaweza kuviacha hadi msimu unaofuata kuliko kutoa tuzo hizo kwa wale ambao vigezo vyao vina maswali mengi.
Kwa mfano, mbona tuzo ya utawala bora ya Mo Ibrahim ambayo hutolewa kwa marais waliostaafu zilisimama kwa miaka kadhaa baada ya kukosa watu wenye vigezo?
Hakuna kiongozi yeyote aliyepatiwa tuzo hiyo katika miaka ya 2009, 2010, 2012 na 2013. Mwaka 2012, Mo Ibrahim mfanyabiashara wa Uingereza mwenye asili ya Sudan ambaye alibuni taasisi hiyo alisema, kamati iliamua kutotoa tuzo kwa kiongozi yeyote wa Afrika kwa sababu haikutaka kushusha hadhi ya tuzo hizo baada ya kukosekana kwa mtu mwenye vigezo.
TFF wana haja ya kufikia uamuzi kama huu endapo baadhi ya vipengele vitakosa washindani wenye sifa stahiki.
Wakati bado mkanganyiko wa tuzo hizo ukiwa vichwani mwa wadau wa soka, ukazuka mjadala mwingine katika tuzo za muziki za Kili, maarufu kama Kilimanjaro Tanzania Music Awards.
Tuzo hizo ambazo hufanyika kila mwaka kwa lengo la kuwazawadia wanamuziki waliofanya vizuri kwa mwaka unaokuwa umepita, zilifanyika Jumamosi ya wiki iliyopita katika Ukumbi wa Mlimani City Dar es Salaam.
Baadhi ya wadau walioshuhudia tuzo hizo wanasema kuwa hazina jipya, zaidi ya kuendelea kutoa tuzo kwa wanamuziki wale wale waliozoeleka miaka nenda rudi.
Lakini changamoto kubwa inayowakumba waandaaji wa tuzo hizo ni mchakato unaotumika kuwapata washindi ambapo mashabiki huwapigia kura wale ambao wanaona kuwa wana uwezo wa kutwaa tuzo hizo kupitia vipengele mbalimbali.
Wakongwe wa muziki nchini kama vile Cosmas Chidumule, anasema kuwa kwa hali ilivyo sasa, tuzo hizo hazitakiwi kuitwa tuzo za muziki, na badala yake ziitwe tuzo za waimbaji wa muziki.
Anasema kuwa hadi mtu aitwe mwanamuziki bora anatakiwa kufahamu mambo mengi katika muziki na si kuimba tu.
Waziri Ally ni mwanamuziki wa Bendi kongwe ya Muziki wa Dansi ya Njenje ambaye anaona kuwa suala la kubadilisha mfumo wa upigaji kura kwa kutoa fursa kwa makundi mbalimbali ya watu unaweza kuchangia kuboresha mashindano hayo na hasa katika kupata washindi bora na si bora washindi.
Upigaji wa kura unaopendekezwa na mkongwe huyo ni wa kuwa na asilimia fulani za kura kutoka kwa makundi maalumu ambayo yamebobea katika muziki, wakiwepo waandishi wa habari za michezo na burudani.


