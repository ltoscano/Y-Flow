
Malengo yawe ustawi si kupigana vikumbo
BAADHI ya MCAs kongamanoni
Malengo SEHEMU kubwa ya mwaka uliopita Kenya ilisheheni joto la kisiasa kutoka kwa wanasiasa wa mirengo ya Jubilee na Cord. 
Serikali za kaunti pia zilikumbwa na siasa za kupigana vikumbo, hivyo kuathiri pakubwa miradi ya maendeleo ambayo inafaa kuwanufaisha wananchi.
Mwaka jana, wanasiasa wa muungano tawala wa Jubilee walipoteza wakati mwingi wakionyesha ubabe wao wa kisiasa kwa wapinzani.
Mwaka jana serikali ilionekana kujitafutia umaarufu hasa katika maeneo ambayo yanaonekana kudhibitiwa na Cord kama vile maeneo ya Pwani, Magharibi mwa Kenya na mtaani Kibera.
Mwaka huu, huu tunatarajia kuwa serikali ya Jubilee itahakikisha kuwa inatimiza manifesto yake ambayo ilitoa kwa Wakenya kabla ya uchaguzi mkuu wa mwaka jana kama vile kutolewa kwa vipakatalishi kwa wanafunzi wa darasa la kwanza.
Watoto waliofaa kupata vipakatalishi hivyo mwaka wa 2013, Jumatatu watakuwa wanaingia darasa la tatu. Mambo ambayo tayari yametekelezwabado hayajafikia nusu ya yale tuliahidiwa katika manifesto.
Rekodi ya maendeleo ndiyo itawezesha Wakenya kutoa fursa vikumbo kwa serikali ya Jubilee kuendelea kuongoza baada ya mchaguzi mkuu wa mwaka wa 2017 na wala si majibizano baina ya serikali na upinzani.
Upande wa upinzani pia, ni sharti uwathibitishie Wakenya kuwa uko tayari kuongoza taifa badala ya kuendesha siasa za vurugu, chuki na kukosoa kila kitu kinachofanywa na serikali.
Japo ni jukumu la upinzani kukosoa serikali ni lazima maslahi ya Wakenya yapatiwe kipaumbele kuliko ya kibinafsi.
Aibu ya mwezi uliopita ambapo wabunge walipigana bungeni kuhusiana na mswada wa usalama, haifai kushuhudiwa mwaka huu. Mizozo iliyoshuhudiwa mwaka uliopita katika serikali za kaunti inafaa kukoma. Vitendo vya wawakilishi wa kaunti (MCAs) kuwatimua kiholela magavana au manaibu wao kila wanapotofautiana havifai kutokea mwaka huu.
MCAs ni sharti watafute njia mbadala za kusuluhisha tofauti baina yao na magavana au maspika badala ya kuwatimua kiholela.
Mizozo kama hii inatatiza maendeleo na ni hatari kwa ugatuzi kwani viongozi wanatumia wakati mwingi kuonyeshana ubabe na kuelekea mahakamani.
Kabla ya uchaguzi mkuu wa 2017, kila kiongozi aliyechaguliwa na wananchi itabidi awaeleze alichofanya katika kipindi cha miaka mitano kabla ya kupewa fursa nyingine.


