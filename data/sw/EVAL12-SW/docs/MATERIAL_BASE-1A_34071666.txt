
Kaijage achekelea sare na African Lyon

Imeandikwa na Rahel Pallangyo

Imechapishwa: 21 Septemba 2016

KOCHA wa Toto African, Rogasian Kaijage ameipongeza timu yake kwa kutoka sare ya bila kufungana dhidi ya African Lyon kwenye mchezo wa Ligi Kuu uliochezwa kwenye Uwanja wa Uhuru Dar es Salaam.

Akizungumza na gazeti hili baada ya mechi hiyo Kaijage alisema kutoka sare si matokeo mabaya ukizingatia mchezo uliopita African Lyon walishinda mabao 3-1 dhidi ya Mbao FC kwanye uwanja huohuo wa Uhuru. 
“Mimi ndio najenga timu na jinsi tunavyocheza mechi ndivyo kikosi kinavyoimarika na huku nyuma nilikuwa nimepoteza michezo mitatu hivyo matokeo ya sare yanaonyesha mafanikio ya nini kinafuata,” alisema Kaijage.
Pia Kaijage alisema mchezo wa keshokutwa dhidi ya Ruvu Shooting utakaochezwa uwanja wa Mabatini ni muhimu kupata matokeo mazuri japo anacheza ugenini.
Toto imecheza michezo mitano na kushinda mmoja, kufungwa mitatu na kutoka sare mmoja na kujikusanyia pointi nne ikiwa kwenye nafasi ya 12.
African Lyon iko nafasi ya tisa ikiwa na pointi sita baada ya kucheza michezo mitano ikiwa imeshinda mchezo mmoja na imetoka sare michezo mitatu huku ikifungwa mchezo mmoja.


