
Gavana awahakikishia juu ya ushuru
Na TOM MATOKE
SERIKALI ya Kaunti ya Nandi haitaidhinisha mswada wa fedha wa mwaka wa 2014 unaolenga kutoza ushuru mazao ya kilimo.
Gavana Cleophas Lagat aliwahakikishia wakulima kuwa serikali yake atatia saini mswada huo tatanishi ambao umekumbwa na upinzani mkali kutoka kwa wakulima.
Mswada huo unapendekeza ushuru zaidi kwa mazao ya kilimo haswa majani chai ili kuongezea kaunti hiyo mapato kuiwezesha kuboresha utoaji wa huduma.
“Baada ya kusikiliza malalamishi ya wakulima, nataka kuwahakikishia wazalishaji wa majani chai, mahindi na maziwa kuwa sitapitisha mswada ambao utawaumiza wakulima. Hivyo basi, wakulima hawafai kuwa na wasiwasi,” akasema Dkt Lagat.
juu ya ushuru Akaongezea: “Serikali haitabuni sheria ambazo zitaangaisha wakulima.
Kaunti ya Nandi inasifika kutokana na ukulima, bei duni ya mazao ya kilimo imewakatisha tamaa wakulima.
Serikali itatafuta njia mbada kuimarisha mapato yake bila kuumiza wakulima.” Gavana aliwataka wakulima kutong’oa mimea yao ya majani chai huku akiongezea kuwa serikali yake itashirikiana na serikali ya kitaifa ili kutatua kero za wakulima. 
Akihutubia wakulima katika uwanja wa Kipchoge Keino, Dkt Lagat pia alihakikishia wakazi wa kaunti hiyo kuwa fedha ambazo serikali yake ilipokea kutoka kwa Hazina Kuu ya Kitaifa, zitatumiwa ipasavyo kuendeleza miradi ya maendeleo.
Hakikisho la gavana linafuatia huku mamia ya wakulima wakianza kung’oa mimea ya majani chai ili kuwekeza kwenye biashara ya ukuzaji wa miti.


