
Aliyemtakia mlevi mwenzake mabaya ‘afuta’ matamshi
MLEVI wa hapa aliyeapa kwamba mwenzake angedhurika asipomlipa pesa zake alilazimika kuomba msamaha walevi wenzake walipotisha kumwadhibu.
Kulingana na penyenye, jamaa huyo alikutana na aliyemkopesha pesa kwa mama pima na kumtaka alipe deni. Lakini aliyedaiwa alimwambia hakuwa na pesa na kumuomba muda zaidi. Hata hivyo jamaa aliyekuwa amepandwa na stimu alitema mate chini na kuapa kuwa kama hangemlipa pesa hizo angekufa.
Walevi wengine waliposikia laana hiyo walikasirika na kumlaumu jamaa huyo kwa kumtakia mabaya mwenzake ilhali hakuwa amekataa kulipa deni.
Walimzunguka na kumwambia aondoe matamshi hayo mara moja au wamuonyeshe cha mtema kuni. Inasemekana kuwa jamaa alilazimika kumeza matamshi na kulazimishwa kununua pombe ili nuksi isimpate mwenzake. 
Na STEPHEN DIK


