Mkazi Dar anyakua gari la mil 56/-

Imeandikwa na Mwandishi Wetu

Imechapishwa: 09 Oktoba 2016

MKAZI wa Jiji la Dar es Salaam, Grace Oroki, ameibuka mshindi wa gari la thamani ya Sh milioni 56 katika mchezo wa bahati nasibu ya kwanza ya promosheni ya nunua, uza, shinda na konyagi.

Oroki, ambaye ni mfanyabiashara wa kampuni ya Stewart Jacob Ulomi, alishinda bahati nasibu hiyo iliyohusisha mawakala wa kuuza bidhaa za kampuni ya TDL iliyofanyika jijini Mbeya. 
Ilikuwa na washiriki 25 chini ya usimamizi wa Ofisa Mkaguzi Mwandamizi wa Bodi ya Taifa ya Michezo ya Kubahatisha, Abdallah Abeid na ilikuwa kwa ajili ya mawakala wa Konyagi kutoka mikoa ya Nyanda za Juu Kusini na Pwani.
Akizungumza baada ya kutangazwa kuwa mshindi, Oriki alisema “Namshukuru Mungu kwa kuniona.Sikutegemea kuwa nitaibuka na ushindi, ikizingatiwa awali wote tulikosa ikalazimika kufanya droo kwa mara ya pili na Mola ameniona kuwa mimi ndiye mwenye bahati hiyo.”
Kaimu Meneja Mkuu wa Konyagi, Devis Deogratius alisema lengo la mchezo huo kwa wateja wake ni kuona anayebahatika anakuwa na uwezo wa kujiongeza katika biashara yake ya usambazaji bidhaa za konyagi. 
Alisema mchakato wa kuwapata washiriki ulianza Julai mwaka huu na umechukua muda wa miezi mitatu hadi kukamilika na washiriki waliingia kwenye droo hiyo baada ya kujiridhisha kwamba kila mmoja ametimiza masharti na vigezo vilivyowekwa na kampuni hiyo.
Alisema mbali na mshindi huyo wa gari katika droo hii ya kwanza washiriki watano walibahatika kujishindia katoni 10 za konyagi kila mmoja.


