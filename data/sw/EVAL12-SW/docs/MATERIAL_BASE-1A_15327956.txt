
Shinikizo zazidi Bensouda atupe kesi za Ruto, Sang
Na STEVE NJUGUNAH
ZAIDI ya waathiriwa 850 wa ghasia za baada ya uchaguzi wa 2007/2008 waliandamana kumshinikiza kiongozi wa mashtaka katika mahakama ya ICC kuzitupilia mbali ama kuzirudisha nchini kesi zinazomkabili Naibu wa Rais William Ruto na mwanahabari Joshua Sang.
Akizungumza kwenye uwanja wa Ol Kalou kaunti ya Nyandarua, mwakilishi wa waathiriwa hao katika kaunti ya Nyandarua Bw James Mwaura alisema kuwa wameanzisha kampeni ya kuchukua sahihi kutoka kwa waathiriwa 12, 765 waliosajiliwa kutoka kaunti hiyo ili kumshinikiza kiongozi wa mashtaka katika mahakama ya ICC Fatou Bensouda kuzitupilia mbali kesi zinazowakabili Wakenya hao wawili katika mahakama hiyo.
Bw Mwaura alisema kuwa suluhu na haki kwa waathiriwa inaweza kutendeka ikiwa mahakama ya ICC itawaondolea lawama naibu rais na mwanahabari huyo wa zamani.
“Hakuna suluhu ama haki ambayo itapatikana kwa waathiriwa ikiwa mahakama hiyo itaendelea kumwekea lawama naibu wa rais na hivyo tutaendelea kumwombea yeye pamoja na mwanahabari Joshua Sang waweze kuondolewa mashtaka yanayowakabili katika mahakama hiyo,” alisema Bw Mwaura.
Aliongeza kuwa waathiriwa wa ghasia hizo hawamtambui wakili Wilfred Nderitu anayesemeka kuwawakilisha waathiriwa katika mahakama ya ICC kwani hawajawahi kutana naye ili kutoa maoni yao kwake.


