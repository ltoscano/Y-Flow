
Zanzibar kitovu kipya cha maliasili
Haji Mtumwa, Mwananchi mwananchipapers@mwananchi.co.tz
Zanzibar. Watafiti wa sayansi ya bahari wameimwagia sifa Zanzibar na ukanda wa pwani ya Tanzania wakidai ni eneo jipya lililojaa fursa za maendeleo iwapo utakuwapo ushirikiano kati ya wasomi, watafiti, jamii na watawala. 
Watafiti hao walitaja maeneo yanayohitaji uangalizi na utafiti wa kuinua kipato kuwa ni pamoja na ukulima bora wa zao la mwani, utengenezaji wa vito vya thamani na mapambo na ukuzaji wa kipato kupitia mazao ya baharini.
Akizindua wiki ya utafiti visiwani Zanzibar, Mkurugenzi Mkuu wa Tume ya Sayansi na Teknolojia (Costech), Dk Hassan Mshinda alisema kuna fursa nyingi ambazo hazijulikani zinazoweza kuwawezesha vijana kiuchumi.
Alisema tafiti zilizofanyika kupitia Chuo Kikuu cha Dar es Salaam na taasisi nyingine za nje zimebaini kuwa ukanda wa Bahari ya Hindi hasa pwani ya Zanzibar haijaguswa na kama umakini utakuwapo, Taifa litapata fedha nyingi za kigeni. “Ni vyema kwa watafiti kushirikiana na Serikali ya Zanzibar na wananchi ambao ndiyo sehemu kubwa na rasilimali muhimu ili kutumia fursa ya bahari kwa lengo kuleta mageuzi ya kiuchumi yatakayoweza kuwaondolea tatizo la ajira,” alisema.
Dk Mshinda aliipongeza Serikali ya Zanzibar kuunda Idara Maalumu ya Utafiti ambayo imeleta matunda. 
“Nataka niwambieni kuwa fursa hii ya Serikali ya Zanzibar ya kuanzisha idara hii ni jambo kubwa la kupigiwa mfano kwani hadi wakati huu kule kwetu Tanzania Bara bado kitengo kama hiki hakijaanzishwa,” alisema.
Mkurungezi wa Chuo cha Sayansi za Baharini Zanzibar, Yohana Shangude alisema lengo la Maadhimisho ya Wiki ya Utafiti ni kutoa fursa kwa wananchi kujifunza mbinu za kujiletea maendeleo kupitia bahari.
Alisema katika maadhimisho hayo kwa mwaka huu wameandaa maonyesho ya yatakayoshirikisha vikundi vitakavyoonyesha kazi za rasilimali na matumizi ya baharini.


