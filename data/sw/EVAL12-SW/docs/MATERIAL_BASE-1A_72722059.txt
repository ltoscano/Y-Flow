
Serikali kutoa Sh700m kufufua KMC
Na MWANGI MUIRURI
Serikali kutoa SERIKALI itatoa Sh700 milioni kwa kiwanda cha nyama nchini (KMC) katika awamu ya kwanza ya kukifufua.
Kitita hicho kitatumika kuwalipa wafanyakazi takribani 100 ambao watapoteza kazi zao katika mikakati mpya ya kuweka miundo mbinu za kukifufua.
Kiwanda hicho kinadaiwa deni la Sh104 milioni ambazo ni malimbikizi ya mishahara kwa wafanyakazi hao.
100 milioni zitatumika kuwalipa wafugaji waliokuwa wamewasilisha mifugo yao katika kiwanda hicho kabla ya kulemewa na madeni.
Katika ripoti ya Waziri wa Kilimo, Bw Felix Koskei ambayo amekabidhi Baraza la Mawaziri ili iidhinishe kabla ya kupokezwa bunge ili pesa hizo ziidhinishwe, anasema kuwa utenda kazi wa kiwanda hicho umefifia kiwango cha kuwa hakina umuhimu wa kiuchumi kwa taifa. 
Kiwanda hicho kilifunguliwa upya mnamo 2006 baada ya kufungwa kwa miaka 15 ambapo ilibidi Serikali kulipa deni la Sh5.2 bilioni ambalo KMC ilikuwa ikidaiwa na benki ya National.
Kwa sasa, kiwanda hicho kinadaiwa deni la Sh98 milioni na wafugaji huku pia uhasibu ukiendelea kutathmini deni kwa benki za Family na First Community.
Kiwanda hicho kilikuwa kimekopa Sh3 biloni katika bajeti ya serikali ya 2014/15 lakini Waziri wa Fedha, Bw Henry Rotich akakitengea Sh700 milioni pekee.
Mapema mwezi huu, Bw Koskei aliwatimua maafisa 12 wa bodi ya KMC na kubakisha mwenyekiti Bw Josiah Taraiya kushirikisha mabadiliko ya kukiwezesha kkuimarisha utenda kazi wake.
Kiwanda hicho kiko katika eneo la Athi River, Kaunti ya Machakos.


