
Kaunti zalenga kuvutia watalii zaidi kutoka Asia
NA MATHIAS RINGA
Kaunti za Mombasa, Kilifi na Kwale zinafanya mipango ya kuvutia watalii kutoka masoko ya utalii yanayoinukia barani Asia na Ulaya ili kukabili uhaba mkubwa wa watalii. 
Kulingana na Mkuu wa Utalii wa Kaunti ya Mombasa, Bw Tumbo Odhiambo, kaunti hiyo inalenga kuvutia watalii kutoka Ureno na nchi za Kiarabu kama vile UAE, Qatar na Saudi Arabia.
Bw Odhiambo alisema kuwa kaunti hiyo ina uhusiano wa kihistoria na nchi ya Ureno kutokana na Wareno ambao walijenga Ngome ya Yesu katika karne ya 14.
Mbali na Ureno, Bw Odhiambo aliarifu kuwa kaunti ina mipango ya kuvutia watalii kutoka nchi za Kiarabu kutokana na uhusiano wa kibiashara wa miaka mingi iliyopita.
“Mombasa inastahili kuvutia watalii kutoka Ureno na Uarabuni kwani kuna uhisiano wa kihistoria ambao uliweza kuunganisha nchi hizo na mji wetu,” akasema.
“Nchi za Kiarabu zina uchumi thabiti, kwa hivyo tuna matumaini makubwa kuwa tunapofanya matangazo, tunaweza kuvutia watalii wengi na kukabili uhaba wa watalii ulioka sasa,” akaeleza.
KUTANGAZA Wakati huo huo, Bw Odhiambo alisema kuwa kaunti hiyo ina mipango ya kutangaza Mombasa katika miji mikuu nchini ili kuvutia watalii kutoka humu nchini.
Bw Odhiambo aliarifu kuwa kaunti italenga kuvutia kampuni za kibinafsi ambapo wafanyakazi wake watakuwa wakija likizo Mombasa.
Kaunti hiyo, vile vile, alisema, ina mipango ya kuhimiza hoteli za Mombasa zipinguze ada za malazi na vyakula ili kuvutia watalii kutoka humu nchini kwa wingi.
“Hivi karibuni tutaomba wenye hoteli wapunguze ada za likizo kwa watalii wa kutoka humu nchini ili tuvutie Wakenya wengi waje Mombasa,” akaarifu.
Bw Odhiambo vile vile, alisema kuna umuhimu wa hoteli za Mombasa kutoa huduma bora kwa watalii na kwamba hoteli ambazo zimezeeka zifanyiwe marekebisho.
WASHIKADAU Akionge na Taifa Leo katika ofisi yake jana, Bw Odhiambo aliwaomba washikadau wa utalii washirikiane na serikali kuu na kaunti ili kupanga mikakati kabambe ambayo yaweza kuimarisha utalii.
Mkuu wa Utalii wa kaunti ya Kilifi, Bw Alphonce Tokali alisema kuwa kaunti yake ina mipango ya kuvutia watalii kutoka nchi za China, Japan na Russia.
Bw Tokali alisema kuwa nchi hizo tatu zina uwezo wa kuinua sekta ya Utalii nchini kwani zina matajiri wengi.
Kaunti ya Kilifi, aliarifu, kwa sasa imetenga Sh25 milioni ambazo zitatumika kwa kuangazia vivutio vya watalii ili kujipatia watalii wengi.
Bw Tokali alisema kuwa kaunti hiyo vile vile itafanya harakati za kuvutia watalii kutoka nchi za Afrika Mashariki na hata wale wa humu nchini.
Mkuu wa kaunti ya Kwale Bw, Adam Sheikh alisema kuwa kaunti hiyo inatarajia kushiriki katika maonyesho ya usafiri na utalii katika nchi za Ulaya, Afrika Mashariki na katika miji mikuu nchini.


