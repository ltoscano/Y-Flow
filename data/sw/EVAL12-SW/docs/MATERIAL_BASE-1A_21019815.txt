Ajira kujuana, kilichobaki tupige dili za ujangili Aug 29, 2014 by Raia Mwema in Habari

TUNDURU ni kati ya Wilaya zilizonyuma zaidi kielimu. Hiyo ndiyo Wilaya ya kwetu.
Nasikia Rais Jakaya Kiwete alipotembelea wilayani kwangu mwaka huu alihimiza sana elimu. Katika kuonyesha jinsi tulivyochelewa, Kikwete aliwapa changamoto wananchi wataje profesa mmoja tu anayetoka Wilaya hii. Nasikia, ikagundulika aliwahi kuwapo mmoja ila kwa sasa hakuna. Katika kuonyesha tulivyochelewa, Kikwete aliwaambia wananchi wilaya atokayo Profesa Anna Tibaijuka kuna mapofesa lukuki.
Kama maelezo haya si sahihi kwa asilimia zote nisisulubiwe, kwani niliyapata kijiweni wiki mbili zilizopita nilipotembelea huko kuwaona wazazi.
Zamani niliwahi kuishi kwa muda mfupi wilayani humo. Nakumbuka ilikuwa miaka ya mwanzoni mwa 2000 na nilipata kushuhudia nafasi za kazi katika majeshi zinatangazwa zikihitaji vijana wa kidato cha nne lakini tarafa nzima hakukuwa na hata mmoja.
Mwalimu mmoja wa wilayani humo ameniambia kuwa mwaka jana Wilaya ya Tunduru ilikuwa ya mwisho kitaifa kwa mujibu wa matokeo ya mitihani ya shule za msingi darasa la saba.
Matatizo ya Wilaya ya Tunduru ya kielimu yanatokana na sababu nyingi, kubwa inayotajwa sana ni mwamko duni wa wazazi wa kusomesha. Wazazi hawaoni faida ya kusomesha. 
Nilipokuwa wilayani Tunduru hivi karihuni nilijifunza kuwa wilayani hapo kuna aina ya uchumi usio rasmi unaowatoa na kuwapa mafanikio sana vijana. Kuna suala zima la uchimbaji wa madini wilayani humo. Vijana pia husafiri hadi Msumbiji kutafuta madini.
Aina nyingine ya uchumi usio rasmi ni ujangili. Vijana kadhaa wametoka kimaisha kwa kufanya uharamia- kuua tembo na kuuza pembe zake ambazo zina soko kubwa duniani. Kadhalika, wapo pia vijana walioamua kujiingiza katika biashara ya madawa ya kulevya. Kupitia uchumi wa aina hizi tatu za uchumi usio rasmi vijana wametoka kimaisha, wakanunua majumba na magari ya kifahari. 
Sasa kama vijana wanaweza ‘kutoka’ kwa njia kama hizi, wakajijenga kimaisha kufikia kiwango ambacho msomi anaweza kuota kukifikia tu akijaliwa kufanya kazi hadi umri wa kustaafu na kupata mafao yake, elimu ya nini?
Pamoja na matatizo yanayoathiri sekta ya elimu Tunduru, kumekuwa na mabadiliko yanayoashiria mafanikio katika miaka ya karibuni.
Kutokana na kuongezeka kwa shule za kata, idadi ya wahitimu wa kidato cha nne wameongezeka sana, ingawa pia wengi wamekuwa wakipata madaraja ya chini kutokana na uchache wa walimu na uduni wa vifaa vya kujifunzia. Wachache waliofaulu waliweza kupenya na kujiunga na kidato cha tano, vyuo vya elimu na hata vyuo vikuu.
Ingawa vijana waliopenya hadi kufikia ngazi hizo za juu za kielimu zaidi kupitia jitihada binafsi ni wachache, lakini inatia moyo kuwa wapo. Kwa sababu hiyo tunaweza kusema hali ya sasa ni bora kuliko zamani ambapo hawakuwapo kabisa.
Kwa sasa vijana kadhaa waliohitimu vyuo vikuu wamerejea wilayani kwao Tunduru huku wakihangaika kutafuta kazi bila mafanikio. Kaka yangu mmoja, ambaye anafanya biashara ya huduma za steshenari na intaneti aliniambia vijana wawili kati ya wahitimu hao walimfuata kumuomba awaajiri.
Ukiangalia kiwango cha mtaji wa biashara hiyo ya kaka yangu huyo unaona ni kichekesho kwamba vijana wanaona wanaweza kuajiriwa na kufanya kazi hapo.
Akiwaelezea vijana hao, kaka yangu huyo ananambia vijana hao walionekana wamekata tamaa, hawajui nini cha kufanya baada ya juhudi zao zote za kutafuta kazi kugonga mwamba.
Kashfa ya hivi karibuni ya ajira za upendeleo katika Idara ya Uhamiaji iliyoibuliwa kwanza kupitia vyombo vya habari vya kijamii imenikumbusha vijana wangu wa Tunduru waliohitimu vyuo lakini wanasaga njia kusaka ajira bila hata dalili ya mafanikio. 
Kwamba, watumishi wa idara hiyo waliamua kuwagawia ndugu zao ajira, wakijua wazi kuwa ndugu zao hao hawana sifa au hawakupata alama za kutosha kulinganisha na wengine, ni jambo la kushtua.
Kwamba, watumishi wa idara hiyo walifanya hivyo wakijua wazi kuwa hayo ni matumizi mabaya ya ofisi zao na ni kitendo cha dhulma kwa wale ambao wamenyimwa fursa wanazostahili kutokana na uwezo wao ni jambo la kusikitisha.
Zaidi ni kwamba, kuthibitika kufanyika kwa hayo kunaonyesha kuwa yapo mengine mengi makubwa zaidi kwa maana kilichoonekana ni upendeleo wa kindugu, lakini bila shaka rushwa pia ilikuwepo. Kadhalika, uhamiaji hapawezi kuwa mahali pekee mambo haya yanatokea, bali haya ni wazi kuwa yamekuwa yakitokea katika idara nyingine pia, hususan hizi za usalama ambazo zimegubikwa na usiri.
Haya yaliyotokea yanazidi kuua elimu yetu kule Tunduru.
Kwanza, elimu yenyewe tunayotoa ni elimu- vyeti, elimu ambayo inawaandaa wanafunzi kuajiriwa na si kujiajiri. Halafu ajira zenyewe ni za upendeleo, kujuana na rushwa. Nini hatima ya wanyonge ambao hawana fedha za kuhonga na hawana ndugu wa kuwakingia kifua?Maana yake ni kwamba ‘wanyonge’ hawana chao.
Wasome wasomavyo lakini ajira watasikia harufu tu na kunawa, kula kamwe hawali.


