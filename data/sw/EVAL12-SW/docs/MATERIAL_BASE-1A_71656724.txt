
Yuko wapi Kamran?
Apr 23, 2014

KATIKA gazeti hili tumechapisha habari kuhusu utata wa wapi alipo mtuhumiwa wa kesi ya kuwatorosha wanyama hai 130, Kamran Ahmed (32).
Itakumbukwa kwamba katika kesi ya kuwatorosha wanyama hao, wakiwamo twiga wanne, Kamran ni mtuhumiwa namba moja katika kesi hiyo iliyofunguliwa na Jamhuri ya Muungano wa Tanzania, katika Mahakama ya Hakimu Mkazi, mkoani Kilimanjaro.
Katika habari hiyo, tumeeleza kwamba kesi dhidi ya Kamran na wengine watatu ambao ni Wa tanzania, ilitajwa Aprili 17 mwaka huu, mjini Moshi na mtuhumiwa huyo hakutokea tena mahakamani ikwa ni mara ya tatu.
Kitendo cha Kamran kutoonekana mahakamani kwa mara ya tatu katika mfululizo wa kesi hiyo kortini ndicho kinachotia shaka na wapo baadhi ya watu wanaoamini kwamba mtuhumiwa huyo amekwishatoroka.
Tumeeleza vile vile kwamba, tayari Mahakama ya Hakimu Mkazi Kilimanjaro imekwishatoa hati ya kukamatwa kwa mtuhumiwa huyo popote alipo, baada ya kutokuonekana mahakamani kwa zaidi ya mara tatu bila ya taarifa.
Tunapenda kuzikumbusha mamlaka za Tanzania kwamba, suala la kesi ya utoroshaji wanyama hai si la kufanyia mchezo, si suala la kulindana kati ya watuhumiwa na walionufaika na tukio hilo bali ni suala la kutetea heshima ya taifa.
Kati ya mambo ambayo yamelitia aibu taifa hili ni utoroshaji huo wa wanyama hai, wakiwamo twiga ambao ndiyo alama ya taifa.
Tulitarajia mamlaka za hapa nchini kuwa makini zaidi katika uendeshaji wa kesi hii, ikiwa ni pamoja na kuwadhibiti watuhumiwa wote ili kuhakikisha kutokuwapo kwao hakuathiri mwenendo wa kesi na zaidi ya hapo, hakuathiri haki kutendeka.
Kwa nini Kamran ashindwe kutokea kortini bila taarifa kwa mara tatu? Je, huko si kudharau Mahakama na Jamhuri kwa ujumla ambayo ndiyo iliyomshitaki? Mamlaka zote nchini sasa zinapaswa kutazama mwenendo wa kesi hii kwa umakini zaidi ili kuondoa hisia za sasa za kuwapo kwa mchezo mchafu na ili kulinda heshima ya taifa.


