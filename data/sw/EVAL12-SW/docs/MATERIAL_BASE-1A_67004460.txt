Kizaazaa cha zabuni Jiji Arusha
Sep 25, 2014

WINGU jeusi limetanda kwenye mchakato wa kupata wazabuni wa kukusanya mapato ya Halmashauri ya Jiji la Arusha baada ya Kamati ya Madiwani ya Fedha na Uchumi kuagiza kazi hiyo sasa ifanywe na Mamlaka ya Manunuzi na Ugavi (PPRA).
Kwa zaidi ya miezi minne sasa Jiji la Arusha limeshindwa kutangaza makampuni yaliyoshinda zabuni mbalimbali za kukusanya mapato ya Halmashauri kutokana na kinachoelezwa kuwa mchakato mzima kugubikwa na madai ya rushwa, ufisadi na mgongano wa kimalsahi. 
Tuhuma za kuwapo kwa rushwa na ufisadi katika mchakato huo zimekuwa zikiripotiwa na Raia Mwema katika matoleo yake yaliyopita ya mwezi Agosti mwaka huu.
Hata hivyo, kwa nyakati tofauti madai hayo yamekanushwa na wahusika ambao ni pamoja na Mkurugenzi wa Jiji na Mwenyekiti wa Madiwani ambaye pia ni Meya wa Jiji la Arusha kuwa hayana ukweli wowote.
Inaelezwa kuwa kumekuwa na mvutano mkali baina ya Mkurugenzi na wataalamu wa Halmashauri kwa upande moja na wajumbe wa Kamati ya Fedha na Uchumi (Madiwani) kwa upande mwingine kuhusu kampuni zinazopaswa kupewa zabuni hizo.
Mvutano huo umesababisha kukwama kwa mchakato wa kupata wazabuni kutokana na msingi kuwa kila upande umekuwa unapigania kampuni ambazo una maslahi nazo huku sheria na kanuni za manunuzi zikipuuzwa.
Miongoni mwa zabuni zinazoshindaniwa ni pamoja na ya ushuru wa maegesho ya magari, ushuru wa mabango, ushuru wa kituo kikuu cha mabasi, ushuru wa mabasi madogo (daladala) na vituo vya teksi. 
Makusanyo mengine ni ushuru wa masoko kama Soko Kuu la Arusha, Soko la Kilombero, Soko la NMC, Soko la Mbuga ya Chumvi na Masoko ya Sanawari, Kijenge pamoja na ushuru katika vyoo vinavyomilikiwa na Jiji.
Kwa mujibu wa takwimu za fedha Halmashauri ya Jiji la Arusha inakadiria kukusanya kiasi cha shilingi bilioni tisa kutoka vyanzo vyake vya ndani ambavyo kimsingi ndicho chanzo cha mtafaruku katika zabuni.
Bajeti ya Halmashauri ya Jiji kwa mwaka fedha 2014/15 inakadiriwa kufikia bilioni 53 ikiwa ni mishahara ya watumishi na miradi ya maendeleo katika sekta ya elimu, afya na maji.
Kamati ya Madiwani
Kikao cha Kamati hiyo ya Fedha na Uchumi kilifanyika Septemba 18 mwaka huu katika ukumbi wa Halmashauri ya Jiji na kuhudhuriwa na wajumbe wote wa Kamati pamoja na wataalamu wa jiji.
Katika kikao hicho imeelezwa kuwa baada ya mvutano uliodumu kwa zaidi ya saa tatu iliazimiwa kuwa zabuni ya ushuru wa maegesho ya magari katika maeneo ya Jiji yaliyoanishwa ipelekwe PPRA ili wataalamu wa taasisi hiyo wafanye maamuzi ya mwisho.
Madiwani hao walikuwa wakijadili majina ya makampuni mawili (majina yanahifadhiwa) ambayo yamepita katika mchakato wa zabuni hiyo katika hatua zote za awali kampuni moja ikiwa imezabuni kiasi cha shilingi 52,780,000 na nyingine 46,500,000.
Moja wa wajumbe wa Kamati hiyo ameliambia Raia Mwema kuwa mvutano ulitokana na hatua ya Mkurugenzi wa Jiji, Idd Juma, na wataalamu wake kukataa kutoa baadhi ya nyaraka zilizotumika awali na timu ya tathmini pamoja na Bodi ya zabuni ili zipitiwe na wajumbe wa kamati hiyo.
“Mkurugenzi anadai kuwa nyaraka hizo ni za siri hazipaswi kutolewa kwa Madiwani na kwa upande wao wajumbe nao walikataa kuidhinisha kampuni ambayo Mkurugenzi na wataalamu wake waliipendekeza,” aliongeza mtoa taarifa huyo.
“Kilichotokea ni kutokuaminiana kati ya Mkurugenzi na Wajumbe wa Kamati ya Fedha na Uchumi, ambao pia baadhi yao wanatuhumiwa kupigania maslahi ya kampuni moja kati hizo mbili, ” aliongeza.


