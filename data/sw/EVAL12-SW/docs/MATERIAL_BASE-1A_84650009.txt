
Aliyekuwa rais kuwa huru siku ya Krismasi
MANILA, Ufilipino ALIYEKUWA rais wa Ufilipino Gloria Arroyo, ambaye yuko kizuizini, hospitalini, ataruhusiwa kwenda nyumbani kwa sherehe za Krismasi baada ya mahakama kumwonea “huruma” siku chache kabla ya ziara ya Papa Francis nchini humo mwezi ujao.
Arroyo, 67, amekuwa kizuizini tangu 2011, akikabaliwa na mashtaka kwa tuhuma za wizi wa kura na ufisadi. Amekuwa akizuiliwa katika hospitali moja ya serikali ambako amekuwa akitibiwa ugonjwa wa mifupa.
Alitawala Ufilipino kati ya 2001 na 2010. Sasa ataweza kukaa nyumbani kwake jijini Manila kuanzia Desemba 23 hadi 26 “kutokana na sababu za kibinadamu”, alisema karani wa mahakama ya kushughulikia kesi za ufisadi Bi Estela Rosete. 


