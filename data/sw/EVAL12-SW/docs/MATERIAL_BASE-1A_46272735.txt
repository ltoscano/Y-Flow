
Ashtakiwa kwa jaribio la kuibia Equity
Na PHYLIS MUSASYA
MWANAMUME mmoja alishtakiwa jana kwa kuwasilishwa stakabadhi gushi ya maelezo kwenye tawi la Eldoret la Benki ya Equity akinuia kuitumia kwa njia ya ulaghai.
Collins Barasa Mangâ€™eni alifikishwa mbele ya hakimu mwandamizi mkuu Samuel Mokua ambapo alishtakiwa kwa kujitengezea stakabadhi hiyo bila kibali.
Mashtaka yalisema kuwa, mnamo Desemba 9 mwaka huu, mwanamume huyo alishirikiana na watu wengine ambao hawakuwa mahakamani kutengeneza hati zilizoonyesha alikuwa na akaunti nambari 0300190232838 katika benki.
Korti ilielezwa kuwa, mwanamume huyo alifika mbele ya mhudumu mmoja wa benki hiyo na kuwasilisha stakabadhi hiyo huku akisisitiza ni maelezo kamili yaliyotolewa na benki hiyo kwake.
Mshtakiwa alikanusha shtaka hilo.
Hakimu Mokua alimwachilia kwa bondi ya Sh50,000 na mdhamini wa kiasi sawa na hicho hadi Mei 18 mwaka ujao ambapo kesi yake itatajwa tena.
Kwingineko, mwanamume alikabiliwa na shtaka la kuiba zaidi ya Sh2 milioni mali ya kampuni ya Turbo Highway Limited.
Isaac Kiprop Mutai alidaiwa kutekeleza wizi huo kati ya Januari na Mei mwaka huu baada ya kufanya kazi katika kampuni hiyo kwa muda mrefu.
Upande wa mashtaka uliomba mwanamume huyo azuiliwe katika kituo cha polisi cha Eldoret hadi uchunguzi ukamilike.
Kiongozi wa mashtaka Inspekta Boniface Gachoka alisema huenda mashtaka zaidi yakaibuka dhidi ya mshukiwa huyo. 


