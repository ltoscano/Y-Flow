CCM na mzimu wa 2010 Mbeya
Jul 15, 2015

WAKATI CHAMA Cha Mapinduzi (CCM) jijini Mbeya kikikuna kichwa jinsi ya kulirudisha jimbo hilo katika himaya yake, zimwi la Uchaguzi Mkuu uliopita nalo limeanza kukitafuna.
Yapo matukio mawili yanayokitafuna chama hicho hivi sasa,hususani baada ya baadhi ya majina kusikika yakiliwania jimbo hilo. Matukio hayo ni pamoja na lile la kupoteza jimbo hilo kwa CHADEMA, katika mazingira wanayoamini kuwa hujuma ya ndani ya chama chao.
Tukio la pili lenye kukiumiza chama hicho katika harakati zake za kulirudisha jimbo hilo la Mbeya Mjini ni hatua ya aliyewahi kuwa mgombea wa CHADEMA katika Jimbo la Mbeya Vijini, Sambwee Shitambala, kuhamia CCM.
Shitambala ambaye hivi sasa ni Mjumbe wa Halmashauri Kuu ya CCM, anatajwa kujipanga katika kinyang’anyiro cha jimbo hilo, akitafuta kupewa ridhaa ya chama hicho kumwamini katika mkakati wake wa kulirudisha jimbo hilo katika himaya yake.
Wanachama watano wa CCM wametangaza rasmi nia zao kuomba ridhaa ya chama hicho kuwania nafasi ya ubunge wa jimbo hilo muhimu katika siasa za mkoa wa Mbeya na taifa pia.
Kwa kawaida, uamuzi wa mwanachama kugombea ni jambo moja na rahisi, lakini kushinda ni jambo jingine na gumu kwa mgombea mwenyewe.
Wachambuzi wa siasa za Mbeya wanabainisha kuwa haitokuwa rahisi kwa chama hicho kikongwe nchini kulirudisha jimbo hilo lililoangukia kwenye himaya ya CHADEMA katika Uchaguzi Mkuu uliopita.
Wanasema mazoea huwa hayana nafasi kwa wapiga kura wa jimbo hilo, na uchaguzi wa kwanza baada ya kurudi kwa mfumo wa demokrasia ya vyama vingi unadhihirisha hilo baada ya jimbohilo kuchukuliwana Chama cha NCCR Mageuzi.
Daimon Mwasampeta anaitaja sifa ya msingi katika uchaguzi wa mwaka huu kuwa ni mtaji wa wapiga kura alionao mbombea binafsi, na sio uwezo au nguvu ya chama chake, hiyo inatakiwa kuwa sifa ya ziada kwake.
“CCM wana kazi nzito tofauti na watangaza nia wao wanavyodhani, lazima wapate mtu ambaye tayari ana mtaji wa wapiga kura, mgombea anayekubalika na makundi yote ya kijamii, rika zote, mwenye hulka ya kujichanganya na watu, vinginevyo wasubiri maumivu tena,” anasema Mwasampeta.
Mazungumzo katika maeneo mbali mbali ya jiji hilo yanajengwa kwenyehoja ya mgombea mwenye sifa ya kuwa mwenzao, wakibainisha kuwa hata mbunge wa mwisho wa CCM, Benson Mpesya alikuwa na nguvu ya mtaji wa wapiga kura na sio nguvu ya fedha.
Mchambuzi huyo anatoa mfano kwamba, mgombea anayetoka katika kata kama ya Iyela, jijini humo ana nafasikubwa zaidi ya kushinda kutokana na kata hiyo kuwa na wapiga kura wengi zaidi ikilinganishwa na kata zingine, anasema huyo tayari anao mtaji, hivyo sifa za elimu na fedha ni ziada, lakini hazina nguvu kwa jimbo la Mbeya.
Miongoni mwa wanachama wa CCM waliotangaza rasmi nia zao ni pamoja na wanahabari wawili, aliyewahi kuwa Rais wa vyama vya waandishi wa habari vya mikoa (UTPC), Ulimboka Benjamin Mwakilili na Mwandishi wa Habari, Kampuni ya Business Times, Charles Mwakipesile.
Wengine ni Thom Mwang’onda ambaye anarudi jimboni humo kwa mara ya tatu kujaribu bahati yake, na mara zote mbili akishindwa na Mpesya, hatua iliyozalisha kambi mbili za mahasimu hao wa kisiasa.
Mwang’onda na mzimu wa 2010; 
Thom Mwang’onda ni miongoni mwa wanachama hao waliotangaza nia zao rasmi, akirudi kwa mara ya tatu kuwania jimbo hilo, ambapo mara zote mbili alishindwa na aliyekuwa mbunge wa jimbo hilo hadi 2010, Benson Mpesya.
Ujio wa Mwang’onda katika uchaguzi wa mwaka huu, umewaamsha mahasimu wake ambao wameapa kuingia msituni kuhakikisha hapiti.
Mahasimu hao wanasikika wakitamba kwamba akiingia tu kwenye kinyang’anyiro cha mwaka huu, nao wanaingia kuendesha kampeni dhidi yake.
Hatua ya wanachama hao inatokana na imani yao kwamba kambi ya Mwang’onda ndiyo iliyoendesha njama za kukiangusha chama chao baada ya mgombea wao kushindwa kwenye kura za maoni na Mpesya.
Imani ya wanachama hao kuhusu kushindwa kwa CCM katika jimbo hilo la Mbeya Mjini, ipo pia kwa viongozi wa chama hicho jimboni, mkoani na hata taifa.
Viongozi kadhaa wa kitaifa, wamekuwa mara kwa mara wakibainisha kuwa walipoteza jimbo hilo kutokana na hasira za walioshindwa kwenye kura za maoni.
“Alikihujumu chama aliposhindwa katika kura za maoni, mwaka 2010, baadhi ya wanachamanaviongozi bado wana hasira naye, alimwaga mboga nao wameapa kumwaga ugali,” anasema kiongozi mmoja wa chama jijini humo akiomba kutotajwa jina gazetini.


