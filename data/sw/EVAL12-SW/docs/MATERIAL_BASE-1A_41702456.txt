04 December 2013

OFISI YA CHADEMA YACHOMWA MOTO

Na Queen Lema, Arusha

Katika hali isiyo ya
kawaida, watu wasiofahamika wamevamia ofisi ya Chama cha Demokrasia na
Maendeleo (CHADEMA), Kanda ya kaskazini iliopo mkoani Arusha na kuichoma moto
uliosababisha haraka kubwa. 

Akizungumza na Majira,
Katibu wa kanda hiyo ambaye pia ni Katibu wa CHADEMA mkoani humo, Amani
Golugwa, alisema tukio hilo
lilitokea jana asubuhi katika ofisi hizo zilizopo eneo la Ngarenaro, mjini
humo.

Alisema watu hao
waliingia katika ofisi hizo baada ya mlinzi wa zamu kutoka hivyo walivunja kioo
kikubwa, kupanda katika dari la ofisi, kutafuta chumba kinachohifadhi nyaraka
muhimu na kuwasha moto"Wakati wanawasha moto, ghafla uliweza kulipuka
hivyo lengo halisi halikuweza kutimia kwa haraka badala yake walishuka na
kuanza kukimbia wakati jengo letu likiwa linateketea moto.

"Baada ya watu
hao kuona hawawezi kuchoma chumba hicho, walitengeza shoti kubwa ya umeme
iliyosababisha vyumba vya choo na bafu, kuunguwa na hatimaye walishuka wakiwa
wanakimbia wakati moto ukiendelea kuwaka."Hatuwezi kusema walikuwa na
lengo la kuchoma chumba hiki ambacho kinahifadhi nyaraka muhimu, inavyoonekana
lengo lao ni kupoteza ushahidi wa vitu mbalimbali," alisema.

Katika hatua nyingine,
Golugwa alisema tukio hilo
linaonesha kuna baadhi ya watu ambao wanatumia muda na fikra nyingi kuwawinda
viongozi wa CHADEMA.Aliwataja baadhi ya viongozi wanaowindwa ili wajeruhiwe kuwa
ni pamoja na Mbunge wa Arusha Mjini, Bw. Goodbless Lema na Mwenyekiti wa
Wilaya, Ephata Nanyaro

"Hadi sasa
tunawahisi watu watatu katika sakata hili, tayari tumeripoti polisi ili waanze
upelelezi wao lakini jengo letu tumeliwekea ulinzi mkubwa sana... kumbukumbu zote zipo ingawa hadi sasa
hatujui hasara tuliyoipata," alisema.


