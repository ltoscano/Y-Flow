
Dhima ya kuanzishwa kwa mashirikisho ya sanaa nchini
Kimsingi kuundwa kwa mashirikisho ya wasanii nchini siyo wazo jipya hata kidogo. Nchi nyingi hususani za Kiafrika kama Nigeria na Ghana, mashirikisho ya wasanii yamekuwapo kwa muda mrefu na kwa hakika yamekuwa imara katika kusimamia maslahi ya wasanii. Hii ni moja ya siri ya sanaa za nchi hizi kuwa katika mstari mnyoofu.
Mathalan, nchini Nigeria vyama kama vile vya Nigeria Film Corporation, National Film and Video Censors Board, National Film Institute, Nigeria Federation of Actors, Nigeria Federation of Musicians na kadhalika vimekuwapo kwa muda mrefu na ndivyo vimekuwa viungo vikuu kati ya wasanii na Serikali, lakini pia wasanii na wafanyabiashara wanaojihusisha na kazi za sanaa.
Haishangazi kwamba uwapo wa vyama hivi ndiyo imekuwa chachu kuu ya sekta ya sanaa nchini humo kuwa juu na zaidi kuchangia kwa kiwango kikubwa pato la taifa.
Inakadiriwa kwamba filamu na muziki pekee huchangia asilimia 1.4 ya pato la Taifa la Nigeria. Kwa mujibu wa takwimu za mamlaka ya mapato nchini Nigeria (Nigerian Inland Revenue Department), tasnia hizi mbili huchangia zaidi ya Dola za Kimarekani bilioni tatu kwenye pato la taifa.
Hii haiwezi kuwa jambo la kushangaza maana ukweli unaobaki kusimama ni kwamba vyama na mashirikisho ya wasanii nchini Nigeria yamejiwekea mifumo madhubuti ya kiutawala ambayo pamoja na kuwa huru, imekuwa sadifu katika kukuza pato si tu la wasanii bali pia Serikali yenyewe.
Tasnia ya filamu nchini Nigeria au kama inavyofahamika kwa jina maarufu la Nollywood ndiyo inayozalisha filamu nyingi zaidi kuliko nchi yoyote Duniani ukiiacha India. Kwa mujibu wa ripoti ya Shirika la Umoja wa Mataifa la Elimu, Sayansi na Utamaduni (Unesco), Nigeria huzalisha zaidi ya filamu (si nakala) 800 kwa mwaka, India 1,091 na Marekani 872.
Aidha, inaeleza kwamba filamu za bajeti ndogo (lower budget films) ziliongezeka na kufikia filamu 2,500 kwa mwaka. Na hizi ndizo zinaelezwa kuongeza ubunifu na weledi katika kazi za filamu ambao unaelezwa kuchangia pato ghafi la taifa la nchi hiyo ambalo kwa sasa ni la kwanza Afrika likifikia kiasi cha GDP ya Paundi bilioni 307. 
Kwa mujibu wa vyanzo mbalimbali vya habari kutoka tovuti za vyama na mashirikisho ya wasanii nchini Nigeria, kumekuwa na makongamano, semina na mafunzo mbalimbali yanayoandaliwa na wasanii wenyewe kupitia mashirikisho haya ili kukuza weledi katika kazi za filamu lakini pia kuandaa na kukuza wasanii wapya.
Mathalani, tovuti ya shirikisho la waigizaji lina kalenda za matukio mbalimbali ya shirikisho hilo kama vile mafunzo, matamasha makubwa na maonyesho ya kazi mbalimbali ambayo yanaandaliwa na wasanii wenyewe kupitia kuandika miradi katika mashirika makubwa ya kifedha ambayo yanajikita katika ukuzaji utamaduni.
Ama kwa hakika kinachotokea Nigeria ndicho kinachopaswa kutokea Tanzania. Msingi wa kuundwa mashirikisho ya wasanii uko kwenye ukweli kwamba lazima wasanii wajijengee mifumo thabiti ya kujisimamia, lakini pia kuwa daraja kati yao na vyombo vya Serikali vyenye dhamana ya kusimamia sekta husika.
Aidha, lazima wasanii wenyewe wajijengee kanuni za kujiendesha, wasimame kidete kusukuma mabadiliko wanayoyataka huku wakichora mistari ya wafanyanyabishara na wadau zalika wa sekta ya Sanaa ambao wanajihusisha na kazi za wasanii kwa njia moja ama nyingine.
Ukweli ni kwamba mabadiliko ya tasnia ya Sanaa katika siku za hivi karibuni na sera ya Utamduni nchini ya mwaka 1997 imechora mistari ya vyombo vya Serikali kutokuwa watendaji wa moja kwa moja wa shughuli za Sanaa bali kubaki na uratibu na usimamizi wa jumla wa sekta ya Sanaa.
Kwa maana hiyo mabadiliko hayo katika tasnia ya Sanaa na kuwapo kwa sera hiyo ya Utamaduni ya mwaka 1997 kulifungua mwanya kwa wadau mbalim bali kujihusisha kwenye tasnia ya Sanaa. Hapa ndipo wafanyabiashara na wadau wengine wenye maslahi binafsi ya moja kwa moja ama vinginevyo na wasanii ama kazi zao wanazozalisha walipoibuka.
Hiki ni kipindi cha kufunguliwa kwa milango ya wadau wengi sana ambao sasa walianza kuelea kwenye kazi za Sanaa huku vyombo vya Serikali kama Baraza la Sanaa la Taifa (Basata), Cosota na vinginevyo vikibaki na usimamizi na utekelezaji wa sera, sheria, kanuni na taratibu za sekta.
Kwa maana hiyo unapofungua milango ya wafanyabiashara na wadau mbalimbali kama vile watangazaji wa bidhaa na huduma lazima pia uhakikishe unawaandaa wasanii kiutawala ili waweze kwenda na upepo husika na kujua namna gani wanaweza kushiriki mwingiliano mpya.
Basata ilifanya hili kupitia kuwajengea uwezo wa kujitawala wasanii na umoja baina yao.
Mwandishi wa makala haya ni mdau wa Sanaa na anapatikana kwa e-mail: basata@habari.go.tz au simu 0756 700 496/0715 082 889/0715 973 952


