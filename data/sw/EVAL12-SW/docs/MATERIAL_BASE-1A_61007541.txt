
Mvulana auawa na wenzake kwa madai amekuwa akitenda maovu
MVULANA alishambuliwa na wenzake hadi kufa kufuatia madai kuwa ‘aliwaharibia heshima’.
Mvulana huyo Samuel Murigi Joseph aliuawa Desemba 29 katika hospitali ya rufaa ya Nanyuki saa chache baada ya kushambuliwa na wenzake kijijini Nturukuma karibu na mji wa Nanyuki.
Uchunguzi wa polisi umebaini kuwa Samuel alishambuliwa na vijana wanane chini ya uangalizi wa wazee wa kijiji.
“Walidai kuwa alikuwa mhalifu, alikuwa anafanya vitendo vya ngono na mifugo kama vile kondoo, mbuzi na kuku. Inadaiwa yeye ndiye aliyenajisi kondoo hadi akafa wiki mbili zilizopita,” akasema chifu wa eneo hilo Joseph Lopeyok.
Usiku wa tukio hilo, wazee wawili walienda nyumbani kwa baba wa marehemu,Joseph Murungi wakimtaka awakabidhi mvulana huyo ili aende kuadhibiwa na wavulana wa rika lake.
Saa tisa alfajiri, kundi jingine lilimrejesha mvulana huyo kwao.
“Mwili wake ulikuwa umefura na hakuweza kusimama, baba yake alipowauliza walisema kuwa alilemewa na adhabu,” akasema afisa mkuu wa polisi wa Laikipia Mashariki Kegode Kidiavai.
Taarifa ambayo wazazi wake waliandikisha katika kituo cha polisi cha Nanyuki ni kuwa mwanao alishambuliwa na kundi la vijana kabla ya kumkimbiza hospitalini kwa ajili ya matibabu ambapo aliaga dunia baada ya dakika chache.
Maafisa wa polisi walifahamishwa kuhusu kifo hicho baadaye mchana baada ya kuzuru hospitalini.
Mahakama imeruhusu wachunguzi kuwazuilia washukiwa wawili, mvulana wa umri wa miaka 17 na mume wa miaka 46.
-MUCHIRI GITONGA


