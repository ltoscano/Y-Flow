
Maambukizi ya VVU kutoka kwa mama kwenda kwa mtoto
Takwimu za Shirika la Afya Duniani (WHO) zinaonyesha watoto milioni 2.5 duniani kote wanaishi na virusi vya Ukimwi hii ni takwimu zilizokusanywa mwaka 2010 kushirikiana na umoja wa mataifa.
Wengi wa watoto wanaozaliwa na VVU wanatoka katika nchi maskini ikiwamo Tanzania.
Kutokana na kupiga hatua za kitabibu utumiaji wa dawa za kufubaza makali ya virusi (ARVs) imesaidia kwa wajawazito wenye VVU kujifungua watoto wasio na maambukizi.
Zipo njia karibuni nne zinazosababisha mtoto kupata virusi vya Ukimwi, njia ya kwanza ni njia ya mama kwenda kwa mtoto ambayo ni kabla yakujifungua mtoto akiwa katika tumbo la mfuko wa uzazi, wakati mama anapojifungua na wakati wa kunyonyesha.
Kwa nchi za Afrika hatari ya kupata maambukizi huwa ni asilimia 20-40, huku ikitofautiana kati ya nchi na nchi, kati asilimia 20-40 ya watoto wanaozaliwa na mama waliombukizwa VVU huzaliwa wakiwa na maambukizi hayo huku asilimia 60-80 wanaweza kuzaliwa bila kupata maambukizi ya VVU, huku hatari ya maambukizi inaweza kuzuiwa kwa asilimia 80-90 kwa kutumia dawa zakufubaza makali ya VVU.
Matumizidi ya dawa za kufubaza makali ya VVU pamoja na mbinu mpya za kutabibu zinaendelea kusaidia kwa mafanikio kuelekea katika maambukizi sifuri kutoka kwa mama kwenda kwa mtoto.
Mambo mengine yayoweza kuleta maambukizi kwa mtoto ni kuongezewa damu ya mtu mwenye VVU, kujamiana ni zaidi kwa watu wazima ila kwa watoto labda ikitokea kunyanyaswa kijinsia kwa mtoto.
Pia, kuchangia sindano, vifaa vya kukatia kama wembe, vifaa vya kutogea, vifaa vyakufanyia tohara vilivyo na maambukizi ya VVU.
Mambo yafuatayo yanamweka mama katika hatari ya kumwambukiza mtoto.
Mama mwenye daraja la juu la uambukizi wa VVU, mwenye kuumwa, kinga ya mwili kuwa chini na mwenye kiasi kikubwa cha VVU.
Uwapo wa magonjwa ya kujamiana wakati wakujifungu magonjwa kama vipele, vidonda na majimaji ya ukeni na mama mwenye upungufu wa vitamin A.
Matatizo yanayojitokeza wakati wa kujifungua kama vile uchungu wa muda mrefu, kupasuka kwa chupa kabla ya masaa manne ya kujifungua, kuongezwa njia wakati wa kujifungua, kuchanika kwa msamba na kutumia kifaa cha kumvutia mtoto.
Magonjwa katika matiti wakati akiwa bado ananyonyesha mfano shambulizi la matiti, majipu ya matiti, vidonda na nyufa katika chuchu na mtoto mwenye vidonda na fangasi za kinywa na kooni.
Haya ndiyo mambo ambayo kwa kiasi kikubwa yanamwatarisha mtoto anayezaliwa na mama mwenye VVU. 


