
Dkt. Shein amkwaza Bilal urais Zanzibar May 22, 2012

HUKU Rais Jakaya Kikwete anaonekana kuwa mgombea pekee katika nafasi ya Urais wa Muungano kupitia Chama cha Mapinduzi (CCM), vita kubwa ipo katika kumtafuta mgombea wa chama hicho kwa Urais wa Zanzibar, baada ya kuingia kwa jina la Makamu wa Rais, Dk. Ali Mohamed Shein, ambaye hakuwa anatarajiwa kuwania nafasi hiyo akitokea nafasi ya juu aliyonayo sasa.
Kuingia kwa Dk. Shein kumemkwaza Waziri Kiongozi wa zamani wa Zanzibar, Dk.
Mohamed Gharib Bilal, ambaye mwaka 2000 aliamini kuwa alikuwa chaguo la Wazanzibari kabla ya kuibuka Amani Karume na kisha mwaka 2005 kutakiwa atoe jina kumpisha tena Karume.
Dk. Bilal ambaye hadi sasa anaonekana kuwa na ushawishi mkubwa, pamoja na nguvu kubwa inayotumika kumzuia, ameelezwa kuwa ni mmoja wa wanasiasa waliojiandaa kwa muda mrefu kuwania nafasi hiyo tokea akwame mwaka 2000 na hatua ya kumzuia mwaka huu ni sawa na kuzima kabisa ndoto yake ya kuwa kiongozi wa Visiwani.
Katika kikao cha Kamati Maalumu ya CCM Zanzibar kilichotanguliwa na vikao cha sekretarieti na kamati ya maadili, viongozi wa CCM wa Visiwani wameeleza kugawanyika katika kumzuia Dk. Bilal asiteuliwe kuwa mgombea wa chama hicho na hoja kubwa iliyojengwa ilikuwa ni makundi yaliyo nyuma yake yanayohusishwa na kupinga maridhiano kati ya chama hicho na wapinzani wao wakuu Chama cha Wananchi (CUF).
Katika kikao cha Kamati Maalumu ya NEC ya CCM Zanzibar, Bilal alitumia muda mrefu kujieleza ni kwa nini anastahili kuteuliwa kuwa mgombea wa CCM kabla ya wajumbe kutumia muda mrefu kumbana kwa maswali yaliyoelekezwa zaidi na kile kilichoelezwa kuwa ni ukiukwaji wa maadili kwa kuchukua fomu mwaka 2005 na mwaka huu kushirikiana na makundi yanayopinga maridhiano ambayo yamekuwa yakitoa kauli za vitisho kwa viongozi wa CCM wanaounga mkono maridhiano.

Moja ya maswali aliyoulizwa Bilal ni pamoja na lile lililomtaka kutoa maelezo ya kwanini alisema hatolipiza kisasi atakapokuwa Rais na akatakiwa kueleza kosa alilotendewa hadi atangaze kutolipiza kisasi, swali ambalo vyanzo vya habari vinaeleza kwamba hakuwa na majibu yaliyotosheleza mbali ya kukwepa na kuyakana makundi yanayomuunga mkono.
Kwa upande wake, habari zinasema Dk. Shen aliulizwa swali moja kuhusiana na utata katika kujiandikisha kwake lakini Mwenyekiti wa kikao, Karume alilitolea ufafanuzi kwa kusema kwamba hakuna utata wowote wa kisheria na kisiasa kutokana na nafasi yake inayomlazimu kuishi bara, nafasi ambayo haimuondolei haki yake ya kuwa Mzanzibari.
Waziri Kiongozi, Shamsi Vuai Nahodha yeye aliulizwa kuhusu kauli yake kwamba nafasi yake ni sawa na kondakta wa daladala iliyodaiwa kuashiria kuidhalilisha nafasi hiyo na wote waliowahi kuishika, lakini akajitetea kwa kusema kwamba alitumia mfano huo kama njia ya kukoleza lugha tu na hakuwa na nia ya kuidhalilisha nafasi yake.
Mgombea mwingine ambaye aliulizwa maswali yaliyomsumbua ni Mohamed Aboud ambaye yeye alielezwa kwamba ameonyesha kusoma katika Shule ya Sekondari ya Mchakaeni kisiwani Pemba, katika kipindi ambacho shule hiyo haikuwa na sekondari, hoja ambayo tayari ameeleza kuitolea ufafanuzi.
Imeelezwa kwamba Mohamed Aboud amewasiliana na Wizara ya Elimu na walimu wote waliomfundisha na sasa amekwishathibitisha kusoma katika shule hiyo na hivyo kumuondolea kikwazo hicho.
Baada ya wagombea hao kuulizwa maswali, walitoka nje na wote kuanza kujadiliwa na kupewa alama kwa kuzingatia vigezo 13 vya sifa za wagombea wa CCM ikiwa ni pamoja na mgombea kuwa na uwezo mkubwa wa kuiongoza nchi kwa kutumia uzoefu katika usuluhishi kwenye umma na taasisi, awe na hekima, busara na uadilifu katika kuimarisha muungano.
Pamoja na hizo sifa nyingine ambazo walihojiwa ni pamoja na mgombea kuwa na angalau elimu ya chuo kikuu au elimu inayolingana na hiyo, aweze kuimarisha na kuendeleza umoja mshikamano na utulivu wa kitaifa, awe mwenye kuona mbali na asiwe mwenye kuyumbishwa na awe na uwezo wa kufanya maamuzi ya busara katika masuala nyeti na yanayofaa kwa ajili ya Taifa.
Kwa mujibu wa vigezo hivyo, mgombea pia anatakiwa awe na upeo mkubwa na usiotiwa shaka kuhusu masuala ya kimataifa ili kuunganisha awe kiungo imara kuunganisha nchi yake na dunia kwa jumla, asiwe mwenye hulka ya udikteta, awe mtetezi wa wanyonge na haki za binaadamu mzingatiaji makini wa maendeleo wa raia wote, na asiwe na tamaa ya kujilimbikizia mali.
Mgombea pia awe mstari wa mbele kuzifahamu kuziendeleza kuzitetea na kuzitekeleza sera na ilani ya uchaguzi wa chama chake, awe mpenda haki, ujasiri katika kupambana na dhuluma na maovu yote nchini.
Mtu anayekubalika na wananchi wote ni miongoni mwa sifa zilizowekwa na chama hicho za kumpata mgombea wa urais na pia mgombea awe mtu makini muwajibikaji wa viongozi na asiyevumilia uzembe katika utekelezaji wa majukumu aliyokabidhiwa ili kuimarisha nidhamu ya kazi na umakini wa kuleta maendeleo.
Sifa hizo ni za wagombea wa nafasi ya urais wa Zanzibar na ya Jamhuri ya Muungano wa Tanzania ambazo kila mgombea atatakiwa kuwa nazo kabla ya jina lake kupelekwa katika vikao vya maamuzi vya chama hicho kupitishwa jina lake kuwa mgombea wa urais.
Katika kikao hicho wagombea ambao walionekana kuwa watasonga mbele ni pamoja na Dk. Shein, Ali Juma Shamuhuna, Haroun Ali Suleiman na Shamsi Vuai Nahodha.
Dk. Bilal na Mohammed Aboud, wao alama zao zilikuwa na utata pamoja na kuwa mmoja wapo anaweza kuwa katika nafasi nafasi tatu za mwisho zitakazopigiwa kura katika kikao cha Halmashauri Kuu ya Taifa ya chama hicho (NEC).
Wajumbe wengine wanaotaka kuwania urais wa Zanzibar ni pamoja na Ali Abeid Karume, Bakari Hamad Mshindo, Mohamed Raza Daramshi, Mohamed Yusuf Mshamba na Omar Sheha Mussa.


