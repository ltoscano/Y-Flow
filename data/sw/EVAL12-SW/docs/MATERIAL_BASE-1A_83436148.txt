Ni mtihani wa kwanza kwa Chadema
Dec 23, 2015

BAADA ya kuruhusu ujenzi holela kuendelea kwa zaidi ya miongo miwili, Jiji la Mbeya sasa kuanza ubomoaji nyumba wa hizo, hivi karibuni.
Nyumba hizo ni zile zilizojengwa kwenye njia za asili za mapito ya maji pamoja na maeneo yote yale ambayo awali yalitengwa kama maeneo ya wazi.
Taarifa kutoka ndani ya uongozi wa jiji hilo, zinabainisha kwamba, hivi sasa, mchakato wa kutambua wakazi wote waliojenga maeneo ya mabondeni na yale ya wazi unaendelea na baada ya kukamilika kwa kazi hiyo, tathmini yake itawasilishwa kwenye vikao kwa uamuzi.
Hatua hiyo ya uongozi wa Jiji la Mbeya kubomoa makazi yaliyo kwenye njia za asili za maji na maeneo ya wazi, inaelezwa kuwa mtihani wa kwanza mgumu kwa Chama cha Demokrasia na Maendeleo (Chadema) ambao ndio wenye kuongoza serikali ya jiji hilo.
Hoja iliyopo ni iwapo Chadema watauweza mfupa uliowashinda CCM, kusimamia sheria zenye kuwaumiza wapiga kura wao. Bomoa bomoa hiyo hiyo itasababisha maumivu kwa wapigakura wao, ambao hutumia chaguzi kama ngao yao kuzuia mamlaka kusimamia sheria zake.
Hali halisi ya mazingira ya jiji hilo kwa sasa ni mbaya, na baadhi ya wakazi wameingiwa na hofu ya kutokea maafa makubwa katika msimu huu wa mvua au miaka michache ijayo, ikiwemo mmomonyoko wa udongo (land slide) kutokana na kasi ya ujenzi holela kwenye milima inayozunguka jiji hilo.
Mvua zilizonyesha hivi karibuni jijini humo, zimewajengea hofu wakazi wa jiji hilo kutokana na madhara yalitokea ikiwemo baadhi ya nyumba na kuta kubomoka, maeneo kusambaa ya makazi kujaa maji, na maji kulazimisha kupita kwenye nyumba baada ya njia zake za asili kuzibwa.
Hatua zinazochukuliwa
Haijawekwa wazi iwapo ni uamuzi wa uongozi wa jiji lenyewe au ni maagizo kutoka juu, ikizingatiwa kuwa bomoabomoa inaendelea hivi sasa jijini Dar es Salaam, ikianza mara baada ya Serikali ya Dk. John Magufuli kuingia madarakani.
Kaimu Mkurugenzi wa Jiji la Mbeya, Dk. Samwel Lazaro alithibitishia kuhusu kuwepo kwa mchakato wa uhakiki wa majengo katika maeneo mbalimbali ya jiji hilo, kwa lengo la kuhakikisha mifereji yote haijazibwa, ili kuruhusu maji kupita kirahisi.
“Kinachofanyika sasa ni kuhakikisha mifereji yote haijazibwa ili kuruhusu maji kupita kirahisi, waliojenga kuziba mifereji tutaanza kuwavunjia hivi karibuni,” alisema Dk. Lazaro katika mahojiano yake na Raia Mwema.
Aliyataja baadhi ya maeneo wanayoyafanyia kazi kuwa ni pamoja na Ilolo ambalo huko nyuma haikuruhusiwa ujenzi wa makazi ya watu kutokana kuwa ni ardhi oevu. Hata hivyo, hivi sasa limejaa nyumba hivyo kusababisha maafa ya mafuriko takribani katika kila msimu wa mvua.
Mvua zilizonyesha hivi karibuni, zilisababisha makazi mapya, yaliyopimwa na jiji hilo, katika eneo la Isyesye kujaa maji kiasi cha wakazi wake kuanza kuhoji mantiki ya jiji hilo kupima viwanja eneo la bonde.
Lakini, kwa mujibu wa Kaimu Mkurugenzi huyo, eneo linafanyiwa tathmini kuangalia namna ya kujenga mitaro ya kuondoa maji kirahisi ili kuzuia uwezekano wa mafuriko.
Maeneo mengine yaliyo katika hatari ya kukabiliwa na maafa yatokanayo na mvua ni pamoja na Simike, Iyunga na Kagera ambako nyumba zimejengwa hadi kwenye miteremko hivyo kujenga hofu ya uwezekano wa kutokea maafa makubwa yatakayotokana na mmomonyoko wa udongo. 
Pamoja na wakazi waliojenga kwenye njia za asili za mapito ya maji, yakiwemo mabonde na makorongo, uongozi wa jiji hilo pia unapitia maeneo yote yaliyokuwa yametengwa kama maeneo ya wazi, ili uweze kuchukua hatua pale sheria itakapokuwa imekiukwa. “Kwenye maeneo ya wazi tukimaliza kuainisha tu zoezi la kubomoa linafuata,” anabainisha Dk. Lazaro.
Ujenzi holela
Haihitaji kuonyeshwa au kuelezwa kuhusu ujenzi holela kwenye Jiji la Mbeya, ni taswira inayomkaribisha mgeni yeyote aingiaye jijini humo kwa njia ya gari akitokea Iringa au Tunduma, na kwa wale watumiao usafiri wa ndege hujionea wawapo angani.
Nyumba zimejengwa kwenye miteremko ya milima ya Iwambi, Simike, Kagera, Iziwa na sasa umevamiwa mlima uliopo Uzunguni, yaliko makazi ya viongozi wa serikali akiwemo Mkuu wa Mkoa, watu wanapandisha, wanafyeka msitu na kujenga nyumba yakiwemo majengo ya ghorofa.
Pamoja na miteremko ya vilima vinavyozunguka jiji hilo, maeneo mengine yaliyovamiwa ni kingo za mito, watu wamejenga kiasi cha mito hiyo kutoonekana hadi kipindi cha mvua ambapo hufurika.
Kutokana na ujenzi holela, kila mtu hujichukulia sheria mkononi, kwa kujenga anavyoona inampendeza, hivyo kila mmoja hujitahidi kuzuia maji yasiingie kwako, na kwa utaratibu huo maji yamekosa sehemu za kupita.
Mwandishi wa habari nchini, Christopher Nyenyembe ni miongoni mwa waathirika wa mvua za hivi karibuni, ambapo pamoja na makazi yake kuwepo kwenye maeneo yaliyopimwa amejikuta amezungukwa baada ya baadhi ya wakazi kuvamia viwanja vilivyokuwa bado kuendelezwa na kujengea bila utaratibu.


