
Claudio Ranieri ni msafiri aliyeipa taji Leicester City
Leicester, England. Yametimia! Ndivyo unavyoweza kuyazungumzia mafanikio ya kocha wa Leicester City, Claudio Ranieri, raia wa Italia mwenye miaka 64, ambaye ni mkufunzi maarufu wa soka aliyeiongoza klabu hiyo kukata kiu ya mafanikio iliyodumu kwa zaidi ya karne moja, yaani miaka 132. Ni mtu aliyesafiri kwa kiasi kikubwa akitoka nchi moja kwenda nyingine, kiasi cha kujiita Christopher Columbus. 
Columbus, ni mtu anayekumbukwa katika somo la historia kwa kusafiri umbali mrefu, akifanya kazi inayoitwa ugunduzi, akiwa mwongoza dira baharini na pia mkoloni aliyeivuka Bahari ya Atlantiki.
Kama ilivyokuwa kwa Columbus, Ranieri, ambaye pia ni raia wa Italia, amesafiri na kufanya kazi katika nchi za Italia, Hispania, Ufaransa, England na Ugiriki (mahali alikoishi na kufanya kazi wa kikosi cha taifa kwa miezi minne pekee).
Mara nyingi, kote alikofanya kazi, aliishia kufukuzwa kazi. Maisha yake na uchezaji soka:
Alizaliwa jijini Rome, Italia, Oktoba 20, 1951, alisajiliwa kama mchezaji wa kulipwa wa klabu ya AS Roma, ingawa aliichezea mechi sita pekee kwa misimu miwili.
Alicheza soka kwa mkopo kwa mwezi mmoja kwenye klabu ndogo ya Siracusa. Akiwa mchezaji, Ranieri alibobea kwenye ulinzi, akiwa beki kwenye klabu za Catanzaro (1974–1982), Catania (1982–1984), Palermo (1984–1986). Kwa mara nne alizipandisha klabu (mara mbili, akiwa na Catanzaro, mara moja na Catania na Palermo).
Mzoefu wa kufukuzwa kazi Karibu katika kila klabu aliyoifundisha soka, aliondolewa, ama kwa kuacha kazi au kufukuzwa, ingawa rekodi ya kipekee ni kwenye kikosi cha Ugiriki alichokinoa kwa miezi minne na kutimuliwa baada ya kufungwa bao 1-0 na Kisiwa cha Faroe.


