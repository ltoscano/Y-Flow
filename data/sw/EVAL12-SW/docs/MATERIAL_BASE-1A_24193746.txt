23 October 2013

KESI YA PINDA YAKWAMA
Mahakama Kuu Kanda ya
Dar es Salaam, jana ilishindwa kuendelea kusikiliza kesi ya kikatiba
aliyofunguliwa Waziri Mkuu, Bw. Mizengo Pinda na Mwanasheria Mkuu wa Serikali 
(AG), anaripoti Rehema Mohamed. Hali hiyo ilitokana na kiongozi wa jopo
la mawakili wa Serikali, Naibu AG, George Mwasaju kutokuwepo mahakamani hapo
. Kesi hiyo ipo
mbele ya jopo la majaji watatu likiongozwa na jaji Fakhi Jundu, ambapo jana
ililetwa kwa ajili ya kuendelea kusikilizwa, lakini kabla ya usikilizwaji huo,
Wakili Mkuu wa Serikali, Gabliel Malata aliiarifu mahakama kuwa wana ombi.

Malata alisema
Naibu AG alipata taarifa za dharura juu ya uwepo wa mkutano wa Nchi za Jumuiya
ya Afrika Mashariki, unaohusu masuala ya sheria ulioanza jana hadi Oktoba 28
mwaka huu mkoani Arusha, katika Makao Makuu ya EAC.

Alidai wajumbe
wa mkutano huo ni Wanasheria wakuu na Manaibu wake wa nchi tano za jumuiya hiyo
na hakukuwa na namna ya yeye kutohudhuria mkutano huo ambapo kukosekana kwake
kungesababisha mkutano huo kutofanyika.

Aliongeza
kuwa, tayari Naibu AG lishaandika barua ya kuitaarifu mahakama hiyo na upande
wa waleta madai kuhusu mkutano huo.“Waheshimiwa Majaji, Naibu AG ndiye
aliyekuwa akiongoza jopo la mawakili wa Serikali katika shauri hili, kutokana
na sababu niliyoainisha hapo awali, tunaomba ahirisho hadi baada ya mkutano huu
kuisha ili na yeye aweze kuhudhuria kesi na kusikiliza hoja za upande wa pili,”
alidai Malata.

Kutokana na
asili ya shauri hili, anaomba ombi hilo
likubaliwe kutokana na sababu nilizotoa,” aliongeza. Akizungumza kwa niaba ya
upande wa waleta madai, wakili Mapare Mpoki alikubaliana na ombi la upande wa
Serikali hivyo Majaji wa kesi hiyo waliahirisha kesi hiyo hadi Novemba 8-11,
mwaka huu.
Pinda na AG walifunguliwa kesi hiyo namba 24
ya mwaka 2013 na wanaharakati wa Kituo cha Sheria na Haki za Binadamu (LHRC),
pamoja na Chama Cha Wanasheria Tanganyika
(TLS), wakidai Bw. Pinda amevunja katiba ya nchi.
Hatua hiyo ilitokana na kauli ya Bw. Pinda
aliyoitoa bungeni, katika mkutano wa 11 wa Bunge, akiwapa maelekezo na amri
watekelezaji wa sheria kuwapiga wananchi wakati wa vurugu.Kauli hiyo ilitolewa
bungeni Mjini Dodoma katika kipindi cha maswali ya papo kwa papo, Juni 20 mwaka
huu, wakati Bw. Pinda akijibu swali la nyongeza la Mbunge wa Kilwa Kaskazini
(CCM), Murtaza Mangungu, aliyetaka kujua msimamo wa Serikali kuhusu malalamiko
dhidi ya vyombo vya dola katika baadhi ya maeneo kama
Mtwara, kuwapiga wananchi.

Bw. Pinda
alisema; “Ukifanya fujo, umeambiwa usifanye hiki, ukaamua kukaidi, utapigwa
tu... eeh, hamna namna nyingine, eeh maana lazima tukubaliane kwamba nchi hii
tunaiendesha kwa misingi ya kisheria.

“Sasa kama
wewe umekaidi, hutaki unaona kwamba ni imara zaidi... wewe ndiyo jeuri zaidi
watakupiga tu na mimi nasema muwapige tu, kwa sababu hakuna namna nyingine, eeh
maana tumechoka,” inasomeka hati ya madai ikimnukuu Bw. Pinda.

Katika kesi
hiyo, walalamikaji wanadai kauli hiyo ni kinyume cha katiba kwa kuwa inakiuka
Ibara za 12(2) 13(1), 13(3), 13(6)(a-e), hivyo wanaiomba mahakama, itamke kuwa
kauli hiyo ni kinyume cha katiba na imwamuru Bw. Pinda aifute hadharani.Wanadai
kauli na amri kama hizo, zinapotolewa na kiongozi mwenye hadhi kama ya mdaiwa,
zinachukuliwa kama sheria inayopaswa kutekelezwa na wakala.


