
Benki ya Kilimo yakopesha wakulima 2,000

Imeandikwa na Hellen Mlacky

Imechapishwa: 11 Oktoba 2016 BENKI ya Maendeleo ya Kilimo Tanzania (TADB) imetoa mikopo ya Sh bilioni nne kwa wakulima wadogo 2,000 tangu ianzishwe mwaka moja sasa. Aidha, imetoa Sh milioni tano kwa ajili ya kuwasaidia waathirika wa tetemeko la ardhi lililotokea mkoani Kagera mwezi uliopita.

Fedha hizo walizitoa jijini Dar es Salaam jana wakati wa uzinduzi wa Bodi ya benki hiyo ikiwa ni sehemu ya kuungana na Wa tanzania wengine kuwasaidia waathirika hao wa tetemeko.
Akizungumzia benki hiyo, Mwenyekiti wa Bodi wa benki hiyo, Rosebud Kurwijila alisema katika kipindi cha mwaka moja tangu ilipoanzishwa benki hiyo, imetoa mikopo yenye thamani ya Sh bilioni nne kwa wakulima wadogo 2,000.
Kurwijila alisema benki hiyo inawakopesha wakulima wadogo, lakini sasa iko mbioni kupanua wigo kwa kuwafikia watu wengi zaidi katika maeneo mbalimbali nchini.
“Pamoja na kukabiliwa na changamoto ya kupata mtaji lakini bodi iliyomaliza muda wake iliwezesha kupata mtaji wa kujiendesha... lengo la benki yetu ni kuwafikia wakulima wengi hapa nchini, hivyo tunaiomba serikali ituongezee mtaji,” alisema.
Mkurugenzi Mwendeshaji wa benki hiyo, Thomas Samkyi alisema iko katika hatua nzuri na kuiomba Wizara ya Fedha na Mipango kuendelea kuiunga mkono ili ipanue wigo wake zaidi.
Akizindua bodi hiyo, Naibu Waziri wa Fedha na Mipango, Dk Ashatu Kijaji aliitaka benki hiyo kuendelea kuinua na kuboresha sekta ya kilimo ili mchango wa kilimo uongezeke na kukuza uchumi wa nchi.
Aidha, aliitaka bodi kuhakikisha gharama za mikopo inakidhi matakwa ya serikali ya kuwa na riba ndogo ama ikiwezekana wakulima wasitozwe riba katika benki hiyo. Dk Kijaji alisema TADB inategemewa na taifa hivyo bodi hiyo inapaswa kuhakikisha inanyanyua na kuboresha sekta ya kilimo kwa weledi mkubwa.


