
Tujiandae kumaliza msimu ujao kwenye nafasi ya 10- Ranieri
Ni kauli ngumu, thabiti itakayoshangaza wengi
Kocha wa Leicester City, Claudio Ranieri
Rome, Italia. Baada ya kufanikiwa kuipa Leicester City ubingwa wake wa kwanza baada ya miaka 132 tangu klabu hiyo ianzishwe, kocha Claudio Ranieri hana uhakika wa mafanikio hayo kujirudia msimu ujao.
Juzi, Ranieri aliishuhudia Chelsea ikimbeba kwa kuizuia Tottenham kwa sare ya mabao 2-2 kwenye mchezo mkali wa Ligi Kuu uliofanyika kwenye Uwanja wa Stamford Bridge jijini London.
Hata hivyo, mbeleko hiyo haitoshi kumfanya kocha huyo mtu mwenye furaha kupindukia baada ya kukiri kuwa vita itakuwa ngumu msimu ujao, ambao klabu hiyo itapigania kumaliza kwenye kumi bora.
Ranieri, atakayeiongoza Leicester City kumaliza msimu huu kwa mchezo dhidi ya Chelsea kwenye Uwanja wa Stamford Bridge, Mei 15, mchezo utakaotanguliwa na gwaride la heshima la ubingwa kutoka kwa klabu hiyo ya magharibi mwa London, alieleza kuwa faraja ya vijana wake kumaliza msimu kwa staili ya aina yake.
Kocha huyo mwenye umri wa miaka 64 alieleza kuwa ni yeye aliyefukuzwa kazi akiwa kocha wa kikosi cha taifa, Ugiriki mwaka jana baada ya mechi moja.
Kocha wa Chelsea, Guus Hiddink alisema baada ya mchezo huo dhidi ya Spurs ulioipa Leicester ubingwa wake wa kwanza kuwa Ranieri alikuwa akitetemeka alipozungumza naye kwa simu akiwa Italia kwa lengo la kumpongeza.
Alisema msimu uliopita Leicester ilimaliza kwenye nafasi ya 14, imepigana na kumaliza ikiwa bingwa, lakini siku zote ni vigumu kurudia mafanikio hayo.
Sare ya mabao 2-2 ya Chelsea dhidi ya Tottenham ilitosha kuipa ubingwa Leicester ikiwa na michezo miwili mkononi dhidi ya Everton na Chelsea, lakini Ranieri alikiri kuwa mchezo wa juzi usiku ulikuwa wa kihistoria kwake na klabu yake, akieleza masikitiko yake kwa kuikosa mechi hiyo kutokana na kukosa ndege kutoka Italia alikokwenda kumjulia hali mama yake mwenye umri wa miaka 96.
“Kinapotokea kitu kama hiki, lazima ufurahi. Tottenham walikuwa washindi kwa dakika 45 za kwanza, niliumia roho kiasi fulani,” alieleza Ranieri akizungumza na kituo cha televisheni cha Rai nchini Italia. “Lakini, baada ya Cahill kufunga bao, nilianza kuamini kuwa kingetokea kitu tofauti. Nilishangilia kwa bao la kusawazisha la Eden Hazard.
“Huu ni mwaka ambao hauwezi kujirudia, mwakani, tutajaribu kumaliza kwenye kumi bora, nina matumaini ya kufanikiwa. Tutaendelea kupigana na kukua, pia kufanya vizuri.”
Msimu huu umekuwa wa kipekee kwa Ranieri ambaye hajawahi kutwaa taji la ligi licha ya kufundisha soka kwa miaka mingi akiwa Chelsea, Valencia na Juventus.
Kuteuliwa kwake kama kocha wa Leicester mwezi Julai mwaka jana kulipokewa na mashabiki wa Leicester kwa hisia tofauti.
Alianza kazi kwenye klabu hiyo ya King Power baada ya kufukuzwa baada ya miezi minne ya kibarua akiwa kocha wa Ugiriki, ambako alishuhudia timu hiyo ikifungwa na timu inayoshika mkia, kisiwa cha Faroe , matokeo ambayo yalitosha kumfukuzisha kazi.
Akizungumza kupitia mtandao wa klabu hiyo, Ranieri alikiri kwamba hakuwa na ndoto ya kumaliza msimu wa kwanza akiwa mshindi wa Ligi Kuu na kukata tiketi ya kushiriki Ligi ya Mabingwa Ulaya.
Aliwasifu wachezaji wake, akieleza kuwa mtazamo wao, kujituma umewezesha kupatikana kwa mafanikio hayo. Alieleza kuwa kila mchezo ulikuwa kama vita kwao na kuongeza kuwa walistahili kuwa mabingwa.


