
Wavuvi wafundwa kuepuka magonjwa
Veronica Modest, Mwananchi modestvero@mwananchi.co.tz
Musoma. Wavuvi 450 wanaoishi katika Kisiwa cha Kwiriga Halmashauri ya Musoma Vijijini mkoani Mara, wamekumbushwa kuwa na mke au mume mmoja ili kuepuka magonjwa ya kuambukiza ukiwamo ukimwi.
Akizungumza kwenye ibada aliyoifanya katika visiwa hivyo Mhashamu Baba Askofu wa Jimbo Katoliki la Musoma, Michael Msonganzila alisema asilimia kubwa ya watu wanaokwenda visiwani kwa ajili ya kujitafutia kipato, wamekuwa wakisahau familia zao na wengine kuzitelekeza kisha kujiingiza kwenye maisha ya zaidi ya mume au mke mmoja.
“Ifanyeni kazi yenu huku mkuzikumbuka familia zenu mlizoziacha na wapo watoto wanaowategemea, kile kidogo mtakachokipata muwapelekee nyumbani kwa ajili ya maendeleo yenu na taifa kwa ujumla,” alisema.
Mwenyekiti wa kisiwa hicho, Emmanuel Kigwa alisema Kwiriga inafuata maadili na kwamba inapotokea mmoja kuwa na tabia chafu wanamkanya au kumrudisha alikotoka. 
“Zipo tabia za baadhi ya wanawake wanaotamani kuwa na wanaume zaidi ya mmoja huwa tunawakanya na kuwapa adhabu ya kuchapwa viboko vitano mbele ya hadhara,” alisema Kigwa.


