
Arusha yatakata kwenye kikapu

Imeandikwa na Yasinta Amos, Arusha

Imechapishwa: 11 Septemba 2016

TIMU ya mpira wa kikapu ya Hoopers imeanza vyema michuano ya Kombe la Kilimanjaro baada ya kuilaza timu ya Baptist kutoka Moshi kwa vikapu 55-50. 

Mchezo huo wa ufunguzi ulikuwa na ushindani wa aina yake kutokana na kila timu kuonesha umahiri wake uliochezwa katika Viwanja vya Soweto vilivyopo jijini hapa.
Michuano hiyo ya wazi ya siku saba, imeanza juzi ikishirikisha timu 11 kutoka mikoa tofauti nchini inayotarajiwa kufikia tamati Septemba 17 mwaka huu.
Mpaka sasa timu za Bandari Tanga, Tanga United, Mtwara, Dodoma na Baptist kutoka Kilimanjaro ndizo zimefika kushiriki michuano hiyo huku Arusha ikiwakilishwa na timu sita ambazo ni Hoopers,Kings, Palloti, Scorpion, MS
–Tcdc, na Spiders.
Makamu wa Rais wa Shirikisho la Mpira wa Kikapu Tanzania (TBF) Hamis Jaffary alisema muitikio wa timu kufika umekuwa mdogo kwani mpaka sasa ni timu 11 pekee ambazo zimefika .
“Tulitarajia timu kuwa nyingi zaidi lakini imekuwa ndivyo sivyo kwani timu zilizothibitisha kuja hazijatoa taarifa yoyote na hii ni kutokana na timu nyingi kulalamika kuwa na uhaba wa fedha kwa ajili ya kuziwezesha kumudu gharama za usafiri na mengineyo,” alisema Jaffary.
Ofisa Michezo Jiji la Arusha, Benson Maneno akifungua michuano hiyo alisema mchezo wa kikapu ni moja ya michezo yenye wachezaji wazuri na kupitia michuano hii mikubwa itasaidia kuwa moja ya kuona vipaji vingi vya kikapu.
“Mashindano haya ni makubwa sana na tunawaomba waandaaji TBF wayakabidhi mashindano haya serikalini ili tuweze kushirikiana kwa pamoja kuyafanya kuwa makubwa na kupata maandalizi mazuri kuweza kufanya lengo mahususi litimie,” alisema Maneno.


