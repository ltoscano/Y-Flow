
20 December 2012

'Tuwajali watoto waishio mazingira magumu'

Na Rachel Balama

JAMII imeshauriwa kuwajali watoto waishio katika mazingira magumu hasa waliopo vijijini ili wasiweze kukimbilia mijini na kuwa ombaomba kama ilivyo sasa.
Mkurugenzi wa Wanawake wa Chama cha National Reconstruction Alliance (NRA), Bi. Mwanaenzi Mbwaduke, aliyasema hayo Dar es Salaam juzi wakati akizungumza na waandishi wa habari.

Alisema tatizo kubwa la watoto kukimbilia mijini linatokana na jamii kutoona umuhimu wa kuwajali na kuwanyanyasa.

“Baadhi ya watoto wanakimbilia mijini kutokana na manyanyaso ambayo wanayapata katika jamii zinazowazunguka na kusababisha wakimbilie mijini na kupata shida zaidi,” alisema.

Bi. Mbwaduke, aliitaka jamii isiwatese watoto badala yake ihakikishe wanapata huduma zote muhimu ambazo wanahitaji kuzipata ili kuwawekea msingi mzuri wa maisha.

“Wazazi waache tabia ya kuwatumia watoto kama njia ya kujipatia kipato badala yake wawasimamie na kuhakikisha wanakwenda shule, Wizara ya Maendeleo ya Jamii, Jinsia na Watoto itatue changamoto nyingi walizonazo watoto,” alisema.


