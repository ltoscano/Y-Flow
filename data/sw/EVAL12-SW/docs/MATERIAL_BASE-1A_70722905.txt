Rais wetu asivae tena jezi ya kigeni
Dec 18, 2014

KUSEMA ukweli, lilikuwa jambo zuri kwangu kumuona Rais Jakaya Kikwete akitabasamu wakati wa mazoezi yake ya asubuhi katika picha ambayo ilisambazwa kwenye vyombo vya habari wiki moja hivi iliyopita.

Katika taarifa rasmi, Ikulu ilisema kwamba Rais Kikwete anafanya mazoezi kama mojawapo ya kutimiza masharti ya madaktari kutokana na hali yake ya kiafya aliyonayo nayo.

Binafsi, hii haikuwa mara yangu ya kwanza kuona picha za Rais akifanya mazoezi. Miaka miwili iliyopita, zilisambazwa pia picha za kutosha zikimwonyesha Kikwete akifanya mazoezi mjini Arusha.

Na hata katika mazungumzo yake na Shirika la Habari la Uingereza (BBC) mwaka jana, Rais alisema kwamba nyumbani kwake ana gym ndogo ambayo huitumia kufanya mazoezi.

Hivyo huyu ni Rais ambaye ana utaratibu wa kufanya mazoezi. Awe mzima au kwa ushauri wa madaktari. Sikusema kitu kwenye picha zake za Arusha.

Hata hivyo, kwenye picha hizi za karibuni kuna jambo nimeliona ambalo nadhani si sawa kwa Rais wa Tanzania kulifanya. Kwenye picha ambayo imeambatanishwa na makala hii, Rais Kikwete anaonekana akiwa amevaa jezi ya klabu ya Real Madrid ya Hispania yenye logo ya kampuni ya Kijerumani ya Siemens.

Kuna kasoro kadhaa kwenye uvaaji huu ambazo ni lazima zitazamwe kwa mapana yake. Kwanza, inakuaje Rais avae jezi ya Real Madrid ilhali hapa nyumbani kuna jezi za timu lukuki ambazo kama angezifaa zingefanya makubwa kuliko hiyo ya Real. 

Mimi ni shabiki wa klabu ya Simba (na ingawa nisingefurahi sana), nisingejali kama Kikwete angefanya mazoezi akiwa na jezi ya klabu ya Yanga. Washabiki wa Simba wasingefurahi sana lakini walau angeeleweka kwa vile wapenzi wote wa soka hapa nchini wanajua mapenzi yake kwa Yanga.

Rais anapovaa jezi ya klabu yake hiyo ni ishara ya ku endorse (kuiunga mkono) timu yake. Uungaji mkono huu una faida kubwa mbili; mosi unaongeza fahari ya klabu kwamba hata Rais wa Taifa anaipenda jezi hiyo na pili unaweza kuongeza mauzo ya jezi ya klabu husika.

Klabu maarufu duniani huwa hazikosei wakati zinapotaka watu maarufu waziunge mkono bidhaa zao. Kitendo cha Kikwete kuvaa jezi ya Yanga kungeweza kusababisha mamia ya watu waende kununua jezi za Yanga siku hiyo.

Kibiashara, Yanga ingefaidika. Lakini, kama Real Madrid watakuwa wameona picha ya Kikwete akiwa na jezi yao, wanaweza kuja kuitumia kutangaza kwamba hata Rais wa Tanzania anavaa jezi yao. Watafanya biashara kwa kutumia mgongo wa Rais wetu.

Si kwamba Real Madrid itafaidika mno na hatua hii ya Kikwete lakini hoja hapa ni kwamba angeweza kuvaa jezi ya Yanga na ikawa na mvuto kuliko hata ya Madrid.

Angeweza pia kuvaa jezi ya Mbeya City, Stand United, Simba (sijui kama angevumilia), Ndanda FC na hata ya timu ya Taifa na ingekuwa na mvuto na kuzua mjadala mzuri zaidi kuliko ya Madrid.

Hebu fikiria, wananchi wa Mtwara wangejisikia furaha kiasi gani kuona Rais Kikwete amevaa jezi ya timu yao? Naona ndugu zangu wa Mtwara siku hiyo wangekimbilia madukani kutaka nao waonekane kama Rais wao.

Ni kitu kidogo sana lakini kina faida kubwa kama kingeweza kutazamwa katika eneo ambalo nimeligusia.

Halafu pia kuna suala la kibiashara. Makampuni haya makubwa ya saizi ya Siemens huwa yanafanya mambo mengi ambayo sisi huku Afrika hatuyajui.

Ikumbukwe kwamba Siemens ni kampuni ya Kijerumani. Ingawa leo inaweza kuwa kampuni maarufu, unaweza kusikia kesho imefilisiwa kwa sababu ya kujihusisha na mambo yasiyo ya kimaadili.

Kama hayo yakitokea (na mambo kama haya yameshatokea katika siku za nyuma), picha hii ya Rais akiwa amevaa jezi ya Siemens inaweza kuwa na athari mbaya kwa Kikwete binafsi na Taifa kwa ujumla.

Ndiyo maana, marais wengi duniani huwa hawapendi kuvaa kitu chochote ambacho kinahusiana na kampuni za kibiashara kuondoa matumizi ya vitu kama simu ambazo mtu huwezi kuepukana nazo.

Rais wa nchi anaweza tu kuunga mkono alama ya kibiashara ya kampuni ya nchini kwetu endapo itaonekana kwa kufanya hivyo kuna faida ya kiuchumi kwa Taifa lake.


