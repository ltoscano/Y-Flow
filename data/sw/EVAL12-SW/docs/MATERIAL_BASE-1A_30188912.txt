Wanyeche atesa gofu Arusha

Imeandikwa na Yasinta Amos, Arusha

Imechapishwa: 18 Oktoba 2016 ISSAC Wanyeche ameibuka mshindi wa jumla katika michuano ya wazi ya mchezo wa gofu iliyofanyika jijini Arusha mwishoni mwa wiki iliyopita.

Mchezaji huyo kutoka klabu ya gofu ya Kili aliibuka na ushindi wa mikwaju 149 na kufuatiwa na mchezaji Victor Joseph kutoka klabu ya Dar es Salaam aliyepata mikwaju 150.
Michuano hiyo pia ilishuhudia watoto wa chini ya umri wa miaka 18 wakichuana vikali na mchezaji Anold Simoni wa klabu ya Gymkhana ya Dar es Salaam aliyepata mikwaju 150 na kufuatiwa na Burhanudin Akili kutoka Gymkhana Arusha aliyepata mikwaju 141.
Kwa upande wa wanawake, Celina Pateli aliongoza kwa mikwaju 143, huku kwa wazee walio na umri kuanzia miaka 50, Avtar Singh alishinda kwa mikwaju 141.
Mashindano hayo ya wazi yalidhaminiwa na Kampuni ya bima ya UAP- Old Mutual yalishirikisha wachezaji 105 kutoka klabu za Moshi na TPC za Kilimanjaro, Gymkhana Dar es Salaam, Morogoro, Misenyi- Bukoba, Lugalo, Kill Golf –Arusha, na Gymkhana Arusha.
Akizungumza katika michuano hiyo Mkuu wa Masoko kutoka Kampuni ya UAP-Old Mutual Tanzania, Raymond Komanga alisema michuano imekuwa mizuri ambapo kampuni yao imemzawadia mshindi wa jumla Issac Wanyeche bima ya mwaka moja ambayo ni bima ya mchezo wa gofu,bima ya ajali na bima ya nyumba.
“Huu ni muendelezo wa udhamini wetu katika kusaidia tunaunga juhudi kukuza na kuhamasisha mchezo huu katika kupata wachezaji gofu na mahiri nchini, ”alisema Komanga.
Mwenyekiti wa Chama cha Gofu Tanzania (TGU) Joseph Tango alisema michuano imekuwa ya aina yake kwani pia vijana wameonesha uwezo mzuri na hii inajidhihirisha kuwa kuna vijana ambao wana uwezo kwa jinsi walivyoonesha ushindani,” alisema Tango.


