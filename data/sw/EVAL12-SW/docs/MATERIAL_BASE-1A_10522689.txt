Wapiga debe na hoja zisizojaa mkononi
May 23, 2012

WILLIAM Penn Adair, maarufu kama Will Rogers, mwigizaji na mtunzi wa filamu wa Marekani wakati fulani aliwahi kuelezea majuto yake kuhusu wanasiasa.
Hakuna sababu za kina zilizoainishwa kufafanua kwa kina kwa nini alionyesha majuto. Itoshe tu kusema, Rogers alichukizwa na baadhi ya matendo ya wanasiasa.
Chuki yake dhidi ya baadhi ya matendo hayo ya wanasiasa ni kutumia mfano mgumu na pengine wenye kukera wanasiasa husika.
Alidhihirisha namna anavyokerwa na wanasiasa wa aina hiyo. Katika mazingira yasiyo ya kawaida, Rogers alidiriki kusifu tabia ya mbwa dhidi ya baadhi ya wanasiasa.
Alisifu tabia ya mbwa dhidi ya wanasiasa wanafiki, wasio na haya. Wanasiasa walioko tayari kujidhalilisha au kudhalilisha washindani. Wako tayari kufanya hivyo kwa sababu za kisiasa, tena siasa chafu.
Katika kueleza kwa namna gani wanasiasa hao walivyo kero, mtunzi huyo wa filamu, aliyefariki dunia mwaka 1935, akiishi duniani kwa miaka 36 tu, hakusita kusema anampenda sana mbwa kitabia dhidi ya wanasiasa hao. 
Akabainisha sababu za kumpenda na kumheshimu mbwa kuliko wanasiasa wa aina hiyo. Akasema ni kutokana na ukweli kuwa, chochote anachofanya mbwa hafanyi kwa sababu za kisiasa.
Will Rogers, ananukuliwa akitamka; “I love a dog. He does nothing for political reasons.” Ni kweli, pale mbwa anapobweka, basi, hufanya hivyo si kwa sababu ya kisiasa.
Mbwa anabweka kwa taratibu zake, kwa mazingira anayokabiliana nayo kwa wakati husika. Hafanyi hivyo eti tu kuhemea tumbo.
Hajipendekezi kwa anayemmiliki, kubweka kwa mbwa ni matokeo ya matumizi ya kiwango cha juu cha maarifa yake. Anatoa ishara kwa kupiga kelele (kubweka) bila kujali ni wakati gani.
Mbwa anapiga kelele bila kujali ni usiku wa manane. Hajali uwezekano wa kumkera anayemlisha. Anasimamia ukweli. Kwamba kama kuna hatari anatoa ishara. Haogopi kumkera yeyote kwa kelele zake.
Hamwogopi hata adui. Mbwa ni mkweli kwa kuzingatia hali halisi. Anatoa ishara kulingana na mahitaji ya wakati. Na kwa hiyo, kwa mujibu wa Rogers, ni kiumbe cha kuaminika zaidi ya baadhi ya wanasiasa.
Mbwa anatimiza wajibu wake kikamilifu si kinafiki. Anawajibika. Wakati mwingine inapobidi, mbwa hufanya shambulizi dhidi ya adui (kwa kuzingatia tafsiri yake).
Kwa hiyo, mbwa kwanza anatoa ishara lakini ikimlazimu anafanya shambulizi. Matukio haya mawili yanalenga kulinda maslahi ya anayemtunza, si kwa masharti au amri ya mtunzaji bali kwa kuzingatia mtazamo wa mbwa.
Msimamo huu wa mbwa umemjengea heshima kubwa sana. Bosi aliyekuwa akikoroma usiku na kuamshwa kwa kelele za mbwa, hatachukia. Badala yake, atajiandaa kwa kuwa anaamini ishara za mbwa wake kuwa kuna hatari nje.
Mantiki ya maelezo haya ya Will Rogers, ni muhimu kwetu hususan wakati huu wa kuelekea Uchaguzi Mkuu.
Kwa kuzingatia mantiki ya mfano wa Rogers, nitajadili tabia ya baadhi ya wapambe au wapiga debe wa wagombea hasa nafasi ya ubunge.
Kwa kadri kampeni za Uchaguzi Mkuu zinavyoelekea ukingoni, ni dhahiri baadhi ya wapiga debe wa wagombea hawapaswi kuaminika.
Baadhi ya wapiga debe hao wameibua kauli zenye udhalilishaji dhidi ya viongozi wenzao. Wamedhihirika kutenda ubaguzi kwa kujaribu kubomoa msingi wa utu.
Kimsingi, hatupaswi kujiruhusu kushawishika kupiga kura kwa kuzingatia baadhi ya kauli zao jukwaani. Na kwa mazingira haya tuungane na Rogers, kupenda tabia fulani za mbwa kuliko watu hawa.
Ipo mifano ya wanasiasa wasiopaswa kuaminika jukwaani. Kati ya mifano hiyo ni waliokuwa viongozi wa kilichokuwa Chama Cha Jamii (CCJ), hususan aliyekuwa Mwenyekiti wake, Richard Kiyabo.
Huyu amejiunga na CCM. Ni haki yake. Hata hivyo, ikumbukwe ndiye aliyekuwa mwenyekiti – kiongozi wa juu wa CCJ. Inawezekana kuna mambo aliamini pamoja na wenzake wanaweza kufanya.
Kama nilivyoeleza, sina tatizo na uamuzi wa Kiyabo kuanzisha au kuhama chama. Au kutokuwa mwanachama wa chama chochote. Ni haki yake kushiriki shughuli za siasa.
Tatizo langu ni aina ya upigaji debe wake hasa alipokuwa akimnadi mgombea ubunge wa jimbo la Segerea-Dar es Salaam kwa tiketi ya CCM, Dk. Makongoro Mahanga, dhidi ya mgombea wa CHADEMA, Fred Mpendazoe.
Katika mkutano wa kampeni, alinukuliwa akisema alimuomba Katibu Mkuu wa CCM, Yusuf Makamba kujiunga na chama hicho. Akakubaliwa.
Lakini pia alikuwa na ombi jingine. Aliomba kazi ya kuinadi CCM jimbo la Segerea. Kwa mujibu wa maelezo yake, aliomba kazi maalumu (sijui kama malipo yake pia ni maalumu).
Akiwa jukwaani, akabainisha kuwa yeye na Mpendazoe ni ndugu. Huu ni ukweli alioamua kuuweka hadharani kwa mara ya kwanza tangu atoke CCJ.
Lakini mbali na ukweli huo, ukweli mwingine ni kwamba, kwa kushirikiana wao ndiyo waliofanikisha uanzishwaji wa CCJ.
Bila shaka, wote waliridhika kuwa ni watu makini katika harakati zao CCJ. Hawakutiliana shaka historia zao binafsi na hata za kiuongozi. Walikuwa viongozi wa kitaifa CCJ. Mmoja mwenyekiti, mwingine msemaji wa chama hicho.
Hata hivyo, katika uzinduzi wa kampeni za ubunge za CCM, Segerea, Kiyabo ambaye ameomba kazi ‘maalumu’ kwa Makamba, alimtaja Mpendazoe si mtu makini.


