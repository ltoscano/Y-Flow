
Viongozi wa dini waombwa kupinga maovu

Imeandikwa na Hellen Mlacky

Imechapishwa: 03 Oktoba 2016

SERIKALI imesema itaendelea kuunga mkono juhudi za jumuiya na taasisi zote za kidini katika kupiga vita maovu ya kila aina na kuziomba kuimarisha mapambano yao dhidi ya maovu ambayo yanachangia kuzorotesha kasi ya maendeleo nchini. 

Waziri Mkuu, Kassim Majaliwa, aliyasema hayo juzi katika hotuba iliyosomwa kwa niaba yake na Naibu Waziri wa Mambo ya Ndani ya Nchi, Hamad Masauni wakati wa ufunguzi wa Mkutano wa 47 wa Jumuiya ya Waislamu wa Ahmadiyya Tanzania uliofanyika Kitonga, Ilala.
“Serikali inatambua mchango wenu wa kuhubiri amani kwa kupitia mikutano yenu ya amani katika mikoa mbalimbali. Jambo hili ni muhimu kwani sote tunaelewa kwamba amani ndio uti wa mgongo kwa maendeleo na mustakabali mwema wa taifa lolote,” alisema. 
Alisema ni jambo muhimu kwa kila dini na madhehebu kutangaza ukweli na uzuri wake mbele ya watu wenye imani tofauti na yao, badala ya kukashifu na kutukana imani za wengine.
“Kwa bahati mbaya kwa kadri dunia inavyoendelea tunakabiliwa na tatizo kubwa la misimamo mikali inayotokana na itikadi za kidini. Misimamo hii haikubali kuvumilia wala kuheshimu imani za watu wengine. Tatizo hili ni moja ya vyanzo vikubwa vya uvunjifu wa amani,” alisema.
Rais Mstaafu wa Awamu ya Pili, Ali Hassan Mwinyi aliwataka wanajumuiya hiyo kuzidi kudumisha amani na upendo nchini. Mapema Mkuu wa Jumuiya ya Waislamu wa Ahmadiyya Tanzania, Shehe Tahir Chaudhry, alisema kaulimbiu ya mwaka huu ni
'Kuitambua Imani ya jirani yako, huvunjilia mbali kuta zinazowatenganisha'.


