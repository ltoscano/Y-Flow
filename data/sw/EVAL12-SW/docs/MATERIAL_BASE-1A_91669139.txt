Mapinduzi ya kilimo au kilimo cha kimapinduzi? III
Nov 14, 2014

Hii ni sehemu ya tatu na ya mwisho ya mada niliyowasilisha katika Siku ya Maadhimisho ya Chakula Duniani iliyoandaliwa na Mtandao wa Vikundi vya Wakulima Wadogo Tanzania (MVIWATA) na kufanyika katika ukumbi wa ICE, Chuo Kikuu cha Sokoine (SUA),Oktoba 16, 2014.
MAKALA mbili zilizotangulia zilitoa ufafanuzi juu ya dhana ya mapinduzi ya kilimo, ambayo kwa kweli ni msisitizo wa kilimo cha kibepari, chenye kuegemea kwa wakulima wakubwa na kutaka kumfuta mkulima mdogo kutoka katika uso wa dunia.
Tuliangalia historia ya mapinduzi ya kilimo, tangu yale ya nchini Uingereza karne ya 18 na 19 hadi yale ya Mexico na India katikati ya karne ya 20, na kuhitimisha kuwa nchi yoyote inayojaribu kufuata sera hizi huwa inajichimbia kaburi yenyewe. Juma hili tutaangalia dhana ya kilimo cha kimapinduzi (revolutionary agriculture), ambayo, kwa mtazamo wangu, ndiyo inayopaswa kuongoza uzalishaji wa nchi maskini.
Cuba na Kilimo cha Kimapinduzi
Nchi ya Cuba hupigiwa mfano kwa kilimo cha kimapinduzi (revolutionary agriculture), kilichoanza miaka ya 1990. Cuba ilikumbatia kilimo cha kimapinduzi baada ya kushindwa kwa mapinduzi ya kilimo. Ilitokeaje hasa?
Mwaka 1959, Fidel Castro na wenzake, waliupindua utawala wa kiimla wa Fulgencio Batista, ambaye alikuwa kibaraka wa Marekani. Kabla ya mapinduzi ya 1959, Cuba ilikuwa ni shamba na danguro la Marekani. Ilikuwa shamba kwa sababu sehemu kubwa ya ardhi ya Cuba ilimilikiwa na mabepari wa Marekani, wakiitumia kuzalisha miwa. Wa-Cuba wenyewe walikuwa ni vibarua katika ardhi yao.
Kadhalika, mabepari wauzao madawa ya kulevya waliigeuza Cuba danguro, kupitia vilabu na makasino waliyoyajenga huko. Mabinti wa Cuba walikuwa ni vyombo vya starehe kwa mabepari wa Marekani. (Hii inatufundisha sifa nyingine ya ubepari: katika mfumo huu binadamu anapoteza utu wake na anageuzwa kuwa chombo cha uzalishaji, ama chombo cha starehe).
Mapinduzi ya akina Castro yaliuondoa uonevu huu, na kuwarejeshea wa-Cuba utu wao. Miongoni ya hatua zilizochukuliwa ni kutaifisha njia kuu za uzalishaji-mali na kuziweka mikononi mwa dola. Hivyo, Castro aliwanyang’anya makabaila wa Kimarekani na ki-Cuba ardhi waliyokuwa wamehodhi. Ikumbukwe kuwa baba yake Castro naye alikuwa ni kati ya makabaila wakubwa. Miongoni ya ardhi zilizotaifishwa ni ile ya baba yake Castro!
Sehemu fulani ya ardhi iliyotaifishwa iligawiwa kwa wakulima wadogo, lakini sehemu kubwa ya ardhi hiyo iliwekwa mikononi mwa dola. Dola la kijamaa la Cuba likawa likimiliki mashamba makubwa ya miwa. Miwa iliyozalishwa iliuzwa kwa dola la Kijamaa la Urusi, na kwa bahati nzuri, Urusi ilikuwa ikiilipa Cuba mara 5 zaidi ya bei ya soko la dunia.
Mashamba hayo makubwa yalitumia mbinu na dhana za “kisasa” za uzalishaji: mbolea za viwandani, matrekta, dawa za kuulia wadudu, n.k. Kwa kuwa Cuba haikuwa na teknolojia ya kuzalisha matrekta, wala haichimbi mafuta yake yenyewe, vitu vyote hivyo viliagizwa kutoka nje. Kwa bahati nzuri, Cuba ilivipata toka Urusi, tena kwa bei ya chini kuliko ile ya soko.
Kwa hiyo, kwa ufupi, Cuba ikawa taifa tegemezi. Likitegemea teknolojia, mafuta, pembejeo, vipuri vya mashine, n.k. kutoka nje. Pengine utegemezi hatari kuliko wote ni ule wa chakula. Cuba iliagiza takribani 90% ya chakula chake kutoka nje. Hivyo, Cuba haikuwa taifa linalojitegemea kwa chakula. Ni bahati njema tu kwamba Urusi ilikuwepo kuisaidia Cuba!Na pia ni bahati njema tu kwamba Cuba ilifuata sera za kijamaa na hivyo, faida iliyopatikana ilikwenda kuwahudumia wanyonge.
Cuba ikawa na maendeleo makubwa ya kisayansi, hasa katika upande wa tiba za afya, na watu wake wakapata huduma thabiti za maji, makazi, afya, na elimu.
Ubovu wa uchumi tegemezi ni kwamba pale taifa-tegemewa likiyumba, taifa-tegemezi nalo pia huyumba. Ndivyo ilivyotokea Cuba. Baada ya kusambaratika kwa Muungano wa Urusi mwanzoni mwa miaka ya 1990, Cuba haikuwa na pa kuegemea. Sukari yake ikakosa soko. Na kwa kweli, hata uzalishaji ulianguka kwa sababu Cuba haikuwa na fedha za kununua vipuri na mafuta kwa ajili ya mitambo ya uzalishaji. Cuba ikashindwa hata kuagiza chakula kwa kuwa haikuwa na fedha!


