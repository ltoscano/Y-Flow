CCM Mbeya waonja ‘shubiri’ ya upinzani
Dec 16, 2015

HOFU ya kubaguliwa katika uendeshaji wa serikali ya Jiji la Mbeya imetanda mongoni mwa madiwani wa Chama cha Mapinduzi (CCM), baada ya Halmashauri ya Jiji hilo kuwa chini ya Chama cha Demokrasia na Maendeleo (Chadema).
Mapokeo ya baadhi ya madiwani wa CCM kuhusu serikali ya jiji hilo kuongozwa na wapinzani wao wakuu katika siasa nchini, Chadema, yameleta taharuki miongoni mwao, kwamba wakati wakiongoza Baraza la Madiwani, la jiji hilo, hawakuwahi kufikiria kwamba ipo siku watabadilishana kambi, kwa wao kuhamia ile ya upinzani.
Hata hivyo, baadhi ya wakazi wa jiji hilo wanaielezea hofu kuwa ni kusumbuliwa na kivuli chao wenyewe, kwamba mfumo wao wa utawala uliwabagua wapinzani ambao leo ndio wenye kuongoza jiji hilo.
Katika Uchaguzi Mkuu uliofanyika Oktoba, mwaka huu, Chadema waliibuka washindi katika nafasi zote tatu kwenye Jimbo la Mbeya Mjini, na kwa nafasi ya udiwani walinyakua kata 26 dhidi ya tisa za CCM, ushindi uliowapa uwezo wa kuongoza Halmashauri ya Jiji hilo.
CCM walalamika kubaguliwa
Katika kikao cha kwanza cha Baraza la Madiwani wa Jiji hilo, baadhi ya madiwani wa CCM, akiwemo Mbunge wake wa Viti Maalumu, Mary Mwanjelwa, walielezea kutoridhishwa kwao na upangaji wa kamati za madiwani.
Akichangia kuhusu kamati ya fedha, Mary alikosoa hatua ya uongozi wa Baraza hilo kuweka mjumbe mmoja tu kutoka CCM, huku waliobaki wakitoka Chadema, akisema kamati hiyo haijakaa sawa.
Mary alitoa angalizo hilo kutokana na hoja iliyoibuliwa na diwani mwingine wa CCM ambaye alionekana kuguswa zaidi na mgawanyo wa kamati hizo, akibainisha kuwepo upendeleo kwa Chadema.
Hoja hiyo ya madiwani wa CCM ilizimwa na kwa maelezo kuwa mambo yote yanafanyika kwa kuzingatia kanuni na taratibu zinazoongoza Baraza hilo.
Hata hivyo, baadhi ya madiwani wa Chadema waliozungumza na Raia Mwema nje ya ukumbi wa Mkapa kilipokuwa kikifanyika kikao cha Baraza hilo, walionyesha kuifurahia hali hiyo, kwa madiwani wa CCM kulalamikia kubaguliwa.
“Hii ni copy and paste ya waliyokuwa wakitufanyia, walipokuwa wengi, watatuburuza sana wapinzani,” alisema diwani mmoja wa Chadema akiomba kutoandikwa jina.
Meya wa Jiji hilo, Mchungaji David Mwashilindi naye anathibitisha wapinzani kuburuzwa katika Baraza lililopita, na kutetea uongozi wake mpya akisema umejitahidi sana kuweka uwiano mzuri wa uwakilishi.
“Sioni tatizo sana, kwa kiwango kikubwa tumejitahidi kuweka uwiano, tofauti na huko nyuma, hatujaja kwa lengo la kulipiza kisasi, tunaongozwa na kanuni na taratibu zilizopo,” anasema Meya Mwashilindi.
Pamoja na kanuni, jambo la msingi kwa Meya Mwashilindi ni kusimamia haki na kuzingatia maslahi mapana ya Jiji la Mbeya na watu wake.
Wananchi watoa kauli
Wakati madiwani hao wa CCM wakilalamika kubaguliwa, baadhi ya wakazi wa jiji hilo wameonyesha kushangazwa kwao na malalamiko ya madiwani hao, wakisema hilo ni suala la kihesabu zaidi kuliko utashi wa mtu.
Kada wa CCM, Stephen Mwakajumilo, anachambua kwa kuzingatia idadi na sifa za madiwani, ambapo anasema katika mazingira yaliyopo sasa madiwani wa CCM wanaangushwa na uchache wao, na kwamba katika siasa za ushindani haitawezekana idadi ndogo kufunika idadi kubwa ya uwakilishi.
Katika uchaguzi wa Meya na Naibu Meya, Chadema walikuwa na wapigakura 34 wakati CCM wakiwa na wapigakura 14, hivyo kuzidiwa kwa kura 20. Matokeo yaliweka wazi taswira ya baraza hilo, kwani kila mpigakura alimpigia wa chama chake.
Pamoja na kuzidiwa kwa idadi, bado baadhi ya wakazi wa jiji hilo wanawaona madiwani wa CCM kuzidiwa na wenzao wa Chadema kwa sifa. Inaelezwa kuwa kutokana na sifa walizonazo madiwani wa Chadema, imekuwa sio rahisi kwao kuburuzwa na hata viongozi wa chama chao.
“Huku kumesheheni vijana wenye shule na uelewa, Mbunge alipotaka kuwachagulia Meya, walimgomea bila kupepesa macho, hivyo hata kwenye kamati ikizingatiwa sifa, watafunika kamati zote,” anasema kiongozi mmoja wa Chadema jijini humo.
Mmoja wa madiwani zamani kupitia CCM, Simon Mashaka, anasema tatizo sio kubaguliwa, bali haya ni matokeo ya watu kutopenda kubadilika, kwamba mtu awapo madarakani hujisahau akiamini atakaa pale milele.
Mashaka anasema, Chadema wanatumia kanuni zile zile zilizopitishwa na CCM, na kwa wakati ule hawakuona udhaifu wake, walizifurahia, leo zinatumika zile zile, ni wazi wataona kubaguliwa kwa sababu zinawabeba walio wengi na kuwakandamiza wachache.
“Hofu yangu ni Chadema kuendelea na mfumo wa utawala uliopita, jambo la msingi wasilipize kisasi kwa kutumia mfumo uliopita wa uendeshaji Baraza, haukuwa mzuri, ulikuwa wa kidikteta,” anasema Mashaka.
Maoni ya baadhi ya madiwani na watendaji ni kwamba uongozi uliopita ulikuwa wa kidikteta, uliwaburuza sana wapinzani, Chadema. Unaelezwa kutengeneza makundi, na baadhi wanaenda mbali zaidi wakiwatahadharisha Chadema kutosahau kuwa baadhi ya madiwani wao walikuwa watiifu kwa uongozi huo uliopita.


