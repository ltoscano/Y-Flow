Siku ya Mwalimu Nyerere, Fikra Kutoka Kavazini
Oct 14, 2015

SIKU ya Mwalimu Nyerere imekuwa ikiadhimishwa kila mwaka hapa nchini, na hata katika baadhi ya nchi nyingine, tangu Mwalimu alipoaga dunia mwaka 1999. Uamuzi wa uongozi wa Gazeti la Raia Mwema wa kutoa fursa kwa Wa tanzania kuadhimisha siku hii muhimu kwa njia ya kuandika makala mahsusi kuhusu maisha na mchango wa Mwalimu katika harakati za ukombozi hapa nchini na duniani kote unapaswa kupongezwa.
Uongozi wa Kavazi la Mwalimu Nyerere chini ya Profesa Issa Shivji, umeupokea uamuzi huu adhimu na adimu kwa furaha na moyo mkunjufu. Katika kuunga mkono uamuzi huu, baadhi ya Wanakavazi wameandika makala za uchambuzi juu ya mtazamo, falsafa, ubunifu, msimamo, mwelekeo na fikra za Mwalimu juu ya mapambano ya ukombozi wa wavujajasho duniani. Vile vile, wamefanya hivyo kama sehemu ya utekelezaji wa malengo ya Kavazi la Mwalimu Nyerere.
Kavazi la Mwalimu Nyerere ni kituo huru kilichoanzishwa ndani ya Tume ya Sayansi na Teknolojia Tanzania (COSTECH) mwezi Machi mwaka huu 2015. Majukumu yake ni pamoja na kuhifadhi nyaraka zilizokusanywa na waandishi watatu wa kitanzania wanaoandika Bayografia ya Mwalimu Nyerere. Nyaraka zimehifadhiwa ili zitumiwe na watafiti na watumiaji wengine. Vile vile Kavazi linatoa nafasi ya mijadala ya kizuoni na kimkakati juu ya masuala muhimu ya maendeleo ya jamii na kuandaa na kuendesha mafunzo ya nadharia na mbinu za utafiti wa masuala ya maendeleo ya jamii.
Kati ya shughuli ambazo zimeshaandaliwa na kutekelezwa na Kavazi tangu kuasisiwa kwake, ni kuchapisha kitabu chenye mkusanyiko wa mashairi teule ya Mwalimu aliyoyatunga akiwa kiongozi wa harakati za kisiasa za ukombozi na pia baada ya kung’atuka. Jina la kitabu hiki ni Kunakucha Kulichele, na Kulala Kukomele, jina ambalo Mwalimu alilitumia kwa moja ya mashairi yake. Sherehe za uzinduzi zilifanyika usiku wa tarehe 16 Septemba katika ukumbi wa Tume ya Sayansi na Teknolojia ambapo Mshairi mashuhuri, Mzee Amiri Sudi Andanenga, alikuwa mgeni wa heshima. Usiku huo ulipewa jina la “Usiku wa Nyerere wa Mashairi”. Taasisi ya kukuza Kiswahili ya APROKILA ilitoa mchango mkubwa sana wakati wa ukusanyaji wa Mashairi ya Mwalimu na pia katika shughuli za uzinduzi, kupitia kwa mwanachama wake Ndugu Mahmoud Khamsin Mubiru. Vile vile michango ya hali na mali iliyotolewa na taasisi ya ‘Rosa Luxembourg Foundation’ na Tume ya Sayansi na Teknolojia Tanzania ilisaidia sana katika kufanikisha uchapishaji wa kitabu hicho.
Kupitia makala haya, nimeamua kusimulia kwa muhtasari yaliyojiri wakati wa uzinduzi wa kitabu hicho kwa sababu zifuatazo. Kwanza, washiriki wengi walipata fursa kujadili na kuchambua mchango wa kisiasa, kizuoni na kifalsafa wa Mwalimu kwa njia ya ushairi. Wale wenye vipaji vya kughani mashairi walifanya hivyo tena kwa ustadi usiomithilika. Mahadhi na sauti nyororo za Ndugu Mohammad Habibu wa APROKILA, Ndugu Maulid Kambaya wa Radio One, Bi Subira Kibiga wa HAKIARDHI na TGNP na Bi Shani Kitojo wa Wizara ya Habari, Vijana Utamaduni na Michezo, ziliwaburudisha na kuwasisimua sana kifikra watu wote waliohudhuria hafla hiyo. Wengi walikiri hivyo waziwazi.
Kwa hakika, ulikuwa usiku wa kutafakari juu ya mchango wa Mwalimu kisiasa, kifalsafa na kizuoni kupitia kipaji chake katika nyanja za ushairi na fasihi. Ulikuwa usiku wa kuenzi michango ya washairi mashuhuri nchini wakiwemo Shaaban Robert, Saadani Abdu Kandoro, Mariam Khamis, Mathias Mnyampala, Amri Abedi, Mzee Amiri Sudi Andanenga na wengineo. Ulikuwa usiku wa kuwahimiza na kuwahamasisha washairi chipukizi na taasisi za kukuza lugha adhimu ya Kiswahili nchini ili waendeleze kazi iliyofanywa na waliowatangulia. Ulikuwa usiku maalum wa Mwalimu Nyerere.
Pili, kazi ya kukusanya mashairi ya Mwalimu inaendelea na ningependa kutumia fursa hii kuwaomba Wa tanzania wote ambao wamehifadhi mashairi ya Mwalimu wawasiliane na Mkurugenzi wa Kavazi, Profesa Shivji. Kama wanavyofafanua kwa ufasaha maprofesa Mulokozi na Shivji katika makala yao yaliyochapishwa katika toleo hili, umuhimu wa kuyakusanya, kuyachapisha, kuyasambaza na kuyasoma mashairi ya Mwalimu ni mkubwa. Kila mmoja amebainisha kwa ufasaha kwamba mashairi ya Mwalimu yamesheheni maarifa, hekima, busara na fikra za kimapinduzi. Huu ni utajiri na urithi wetu murua ambao tunatakiwa kuuhifadhi na kuutumia kwa manufaa yetu na vizazi vyetu.
Sababu ya mwisho iliyonisukuma kuandika makala haya fupi, ni ujumbe uliotolewa na mgeni mashuhuri, Mzee Sudi Andanenga. Aliwaasa Wa tanzania kupenda kusoma vitabu. Mzee Andanenga alisononeshwa na kifo cha utamaduni wa kusoma vitabu. Katika hotuba yake aliwahimiza Wa tanzania kujenga upya utamaduni wa kusoma vitabu kwa kujenga maktaba nyingi. Huu ni ujumbe muhimu ingawa sio mpya masikioni mwa Wa tanzania wengi.


