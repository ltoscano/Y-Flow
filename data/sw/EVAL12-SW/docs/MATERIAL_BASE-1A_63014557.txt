Tiba mbadala na asilia haziepukiki
Aug 25, 2016 by Raia Mwema in Tahariri

KATIKA siku za karibuni, kumekuwa na taarifa za mivutano kati ya serikali kwa upande mmoja na vituo vya afya na waganga wanaofanya tiba asilia na zile mbadala.

La kwanza ambalo ni lazima lisemwe ni jitihada zinazoonekana kufanywa na serikali kuhakikisha kuwa tiba hizo zinafanyika katika mazingira yanayofuata sheria za nchi.

Hili ni la muhimu kwa sababu katika kipindi cha miaka 20 iliyopita; hili ni eneo ambalo limevamiwa na matapeli wa kila namna kama ambavyo fani nyingine mbalimbali zimevamiwa na uholela uliopo.

Kwa sababu mara nyingi watu wanaofuata huduma hizi huwa ni wale ambao wameshindwa kupata afueni kwenye huduma za kawaida za kiafya, hufika kwa wataalamu hawa wakiwa wamekata tamaa na hufanya chochote wanachoambiwa.

Hata hivyo, wakati jitihada hizi zikiendelea, ni muhimu serikali pia ikafahamu kwamba taifa letu linatakiwa kufahamu kwamba tiba mbadala na asilia ni sehemu ya maisha yetu.

Zoezi la kuimarisha huduma hii linapaswa kufanyika katika mazingira ya kuheshimiana na kuelewana. Katika nchi zilizoendelea kaka China na India, wahusika wa dawa mbadala na asilimia wanatengeneza sehemu ya uchumi wa nchi zao.

Wataalamu wa tiba asilia ndiyo hazina ya taifa letu iliyobaki inayoweza kutuelekeza kuhusu utajiri wa tiba ambao mimea inayoota Tanzania imebarikiwa.

Siku hizi kuna makampuni ya kigeni yanakuja kutuuzia dawa asilia kutoka kwao wakati mimea hiyo iko hapahapa nchini.

Kuna taarifa pia kuwa yapo makampuni ya kigeni yaliyoanza kuvuna rasilimali hii ya Tanzania misituni na kutengeneza dawa ambazo huziuza kwa bei ileile kana kwamba zimetoka Marekani au Ulaya. 

Wapo Wa tanzania wanaopoteza maisha kwa kutojua tiba mbadala. Kuna magonjwa mengi ambayo wananchi wanaweza hata kujiponyesha wenyewe kama wangejua tiba iliyopo kwenye bamia, vitunguu saumu, karafuu, tangawizi, vitunguu maji, karoti na kadhalika.

Tunaamini kuwa serikali ina wajibu wa kuwajengea uwezo na kuwaimarisha waganga wa tiba mbadala na asilia.

Kuna uwezekano kuwa kuna ugonjwa unaosumbua dunia hivi sasa lakini mmea unaoweza kutibu uko Tanzania. Kama ukijulikana, tunaweza kuingia mabilioni ya fedha za kigeni kama taifa.

Hili litaweza tu kufanyika kwa kuwajengea uwezo wataalamu wetu asilia katika wakati huohuo ambao tunajaribu kuinyoosha sekta nzima.

Mwisho.


