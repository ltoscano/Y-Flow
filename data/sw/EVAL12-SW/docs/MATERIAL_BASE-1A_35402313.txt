
Ofisi ya Madini Chunya yakusanya bil.1/-

Imeandikwa na Joachim Nyambo, Chunya

Imechapishwa: 07 Septemba 2016

JUMLA ya Sh 1,888,642,319 zimekusanywa kama mrabaha wa madini ya dhahabu na Ofisi ya Madini wilayani Chunya mkoani Mbeya katika kipindi cha miaka mitano.

Fedha hizo zimekusanywa tangu mwaka wa fedha 2010/2011 hadi 2015/2016, ikiwa ni mrabaha wa asilimia 4 wa madini hayo katika kipindi hicho.
Kaimu Ofisa Madini Mkazi wa Wilaya ya Chunya, Ndege Bilagi alisema katika kipindi hicho jumla ya gramu 821,113.16 za dhahabu zenye thamani ya Sh 47,216,058,041 zilizalishwa katika migodi mbalimbali, hivyo kuwezesha serikali kujipatia Sh 1,888,642,319 kama mrabaha.
Bilagi alisema katika mwaka wa fedha 2010/2011, gramu 11,934 zenye thamani ya Sh 668,325,550 zilizalishwa, hivyo serikali kujipatia mrabaha wa Sh 26,733,020.
Mwaka wa fedha 2011/2012, gramu 14,693.80 zilizalishwa zikiwa na thamani ya Sh 822,852,600, hivyo serikali kujipatia Sh 32,914,104 na mwaka 2012/2013 zilizalishwa gramu 11,957 zenye thamani ya Sh 669,643,800 na serikali ikapata Sh 26,785,752.
Katika mwaka wa fedha 2013/2014, zilizalishwa gramu 68,508.93 zenye thamani ya Sh 3,836,499,900 na serikali ikajipatia Sh 153,459,996.
Kwa mwaka wa fedha 2014/2015 zilizalishwa gramu 405,587 zenye thamani ya Sh 22,712,917,481 na serikali ikajipatia Sh 908,516,699 na mwaka 2015/2016 gramu 308,430.31 zilizalishwa zikiwa na thamani ya Sh 18,505,818,710 na serikali ilijipatia Sh 740,232,748.
Akizungumzia utengaji wa maeneo ya uchimbaji mdogo, Bilagi alisema Wizara ya Nishati na Madini ilitoa eneo la Itumbi B lenye ukubwa wa kilometa za mraba 12.78, ambapo baada ya kufanyiwa michoro zaidi ya viwanja 300 vilipatikana.
Pia, alisema kwa sasa wizara imetenga maeneo ya Mbugani na Chalangwa na mpango wa kuyagawa maeneo hayo, utafanyika baada ya Wakala wa Jiolojia Tanzania (GST)kufanya kazi ya utafutaji wa awali ili kubaini uwepo wa mashapo ya madini.


