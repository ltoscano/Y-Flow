
Vijana wavuruga mazishi juu ya mlo
Na KENYA NEWS AGENCY
WAOMBOLEZAJI waliokuwa wamehudhuria mazishi katika kijiji cha Muthithi, Kikuyu, jana walipigwa na butwaa wakati marafiki wa marehemu walianza kujipakulia chakula wakati hafla hiyo ikiendelea.
Hafla ilisimamishwa kwa muda baada ya kundi la vijana kuvamia vyakula vilivyokuwa vimetengewa wageni na waombolezaji.
Kisa hicho ambacho kilisababisha ghadhabu kutoka kwa jamaa ya marehemu kilisababishwa na urefu wa mahubiri.
Bernard Kariuki, mwenye umri wa miaka 24 alifariki juma lililopita kutokana na saratani baada ya kuugua kwa muda mrefu.
Mahubiri katika mazishi hayo yaliongozwa na Kasisi David Karanja wa kanisa la New Vision, aliyeonekana mtulivu na aliyewapa wazungumzaji muda wa kutosha wa kuhutubu.
Hata hivyo, mambo yalibadilika mhubiri alipoendelea kusoma nukuuu zaidi za Biblia, huku akitafsiriwa kwa lugha ya Kiswahili.
Waombolezaji wenye njaa walioongozwa na kundi la vijana lililoaminika kuwa marafiki wa marehemu walinyakua soda zilizowekwa katika gari moja, pamoja na keki na mikate.
Bila kujali lolote, walianza kula huku baadhi ya waombolezaji wakiungana nao kunyakua chakula kilichokuwa kimebaki.
Tukio lilikashifiwa na jamaa za marehemu waliojaribu kuwakabili.
Walisema kuwa kitendo hicho kilikuwa ukosefu wa hekima kwa marehemu.
Nduguye mmoja, Daniel Ndirangu aliiambia KNA kisa kiliwakasirisha sana.
"Nimeshangazwa na hao wanaojiita marafiki wa kakangu. Si yeye pekee waliomkosea heshima, bali jamaa na marafiki. Wangevumilia na kungoja hadi tumalize kumzika," akasema.
Mecy Waithera, dadake marehemu alisema kuwa waombolezaji hao wangengoja ili kugawana chakula hicho kwa njia ya utulivu.
Alieleza masikitiko yake kuwa wazee na watoto waliokuwa wamefika kuwaliwaza walikosa chakula kutokana na kisa hicho.
Aliongeza kuwa tukio hilo ni lenye ukosefu wa hekima na halipaswi kushuhudiwa tena katika kijiji hicho.
Wakati wa sarakasi hiyo, mtu mmoja alijeruhiwa mkononi na alikimbizwa katika hospitali iliyo karibu.
Baada ya kisa hicho, walioongoza waliondoka huku wakiwaacha waombolezaji hao wazee wakiendelea na hafla hiyo.  


