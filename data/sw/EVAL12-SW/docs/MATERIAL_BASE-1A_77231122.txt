

Na Hamisa Maganga, Dar es Salaam
IDADI kubwa ya watu duniani huwa na harufu mbaya ya kinywa hasa baada ya kutoka kulala, kutokula na kunywa au kuzungumza kwa muda mrefu. Utafiti uliofanywa miaka kadhaa iliyopita na madaktari bingwa, ulibaini kuwa asilimia 25 ya watu duniani kote huwa na tatizo sugu la harufu mbaya ya kinywa.
Walibaini kuwa bakteria wanaotoa gesi kutoka kwenye ulimi na chini ya fizi ndio wanaochangia kwa kiasi kikubwa harufu ya uozo kinywani.
Aidha, wakati mwingine harufu mbaya hutoka katika matundu ya meno, ugonjwa wa fizi na mafindofindo (tonses) pindi yanaponasa mabaki ya chakula.
TDA yaadhimisha Siku ya Afya ya Kinywa
Machi 20 mwaka huu, Chama cha Madaktari wa Kinywa na Meno Tanzania (TDA), kiliadhimisha Siku ya Afya ya Kinywa na Meno Duniani (WOHD).
Katika maadhimisho hayo, madaktari hao walibainisha kuwa zaidi ya asilimia 50 ya watoto walio chini ya miaka 14, wanakabiliwa na magonjwa ya kinywa na meno wakati asilimia 80 ya Wa tanzania wanakabiliwa na matatizo ya ugonjwa wa fizi.
Maadhimisho hayo yaliyobeba kaulimbiu ya ‘Afya Njema ya Kinywa, Afya Njema ya Mwili’, yaliyoanza Machi 13 hadi 20 mwaka huu, yalilenga kuhamasisha, kuelimisha na kufanya uchunguzi wa afya ya kinywa na meno kwa watu mbalimbali nchini.
Makamu wa Rais wa TDA, Dk. Ambege Mwakatobe, ambaye pia ni daktari bingwa katika Hospitali ya Taifa Muhimbili (MNH), anasema ugonjwa wa kinywa na meno hasa kutoboka kwa meno huwaathiri zaidi watoto. 
Anasema kuwa watoto wanaathirika zaidi kwa sababu ya kupenda kula vyakula vya sukari ambavyo huathiri meno kwa asilimia kubwa.
Naye Rais wa TDA, Dk. Lorna Carneiro, anasema tafiti nyingi duniani zinaonyesha kuwa bado tatizo la kinywa na meno ni kubwa, hivyo watu wanapaswa kujikinga kwa kupatiwa elimu kuhusu afya ya kinywa.


