
Karua ataka IEBC ifanyiwe mabadiliko upesi kabla ya 2017
JOHN NJAGI na CHARLES WASONGA
KIONGOZI wa Narc Kenya Martha Karua anataka mabadiliko makubwa yafanywe katika Tume Huru ya Uchaguzi na Mipaka (IEBC) kama sehemu ya matayarisho kwa uchaguzi mkuu wa 2017.
Hata hivyo, huenda baadhi ya wakuu wa IEBC wakapinga baadhi ya mapendekezo yake kama vile, uchunguzi wa namna makamishna na wafanyakazi wa tume hiyo walivyopata mali yao.
Kupitia taarifa aliyoitumwa kwa vyombo vya habari jana, Bi Karua hata hivyo, aliipongeza IEBC kwa kutangaza wazi tarehe ya uchaguzi mkuu ujao kuwa Jumanne Agosti 8, 2017.
“Sasa kibarua kinachoikabili IEBC ni kuhakikisha imerejesha imani ya umma kwa utendakazi wake, ambayo wakati huu “iko chini zaidi,”
akasema.
Mwanasiasa huyo ambaye atawania urais kwa kipindi cha pili, baada ya kushindwa katika kinyang’anyiro cha 2013, alisema kutenga tarehe ya uchaguzi kumetoa nafasi kwa taifa kutafakari kuhusu marekebisho faafu ili makosa yaliyofanyika 2013 yasirejelewe.
“Hitilafu na changamoto kadhaa zilizokumba uchaguzi wa 2013 ndizo zilizoiharibia sifa IEBC hali iliyopelekea wananchi wengi kukosa imani nayo,” akasema Bi Karua.
“Mchakato wa mageuzi katika IEBC unafaa kujumuisha wadau wote vikiwemo vyama vya kisiasa, hasa vidogo. Hali hii itaondoa dhana kwamba tume hii hushauriana na muungano tawala wa Jubilee huku ikipuuza vyama vidogovidogo. Hatua hiyo pia itawezesha tume kuzingatia mapendekezo kutoka kwa wadau hao, hali itakayojenga imani yao kwa utendakazi wake,” akasema.
Chama hicho pia kiliitaka IEBC kushughulikia malalamishi ya Wakenya kuhusu shughuli inayoendelea ya usajili wa wapiga kura wapya, hasa wale wanaoishi ughaibuni.
“Suala la utunzaji wa sajili ya wapiga kura pia sharti lipewe uzito,”
taarifa hiyo iliongeza.
Kuhusu mageuzi ambayo IEBC inapendekeza kutekeleza hasa katika sheria ya uchaguzi, Narc Kenya inaitaka tume hiyo kujumuisha wadau wote katika shughuli hiyo huku ikielezea inavyopanga kuyakamilisha.


