
Hatimaye wenye njaa wapelekewa chakula Dec 13, 2012

BAADA ya gazeti hili la Raia Mwema kufichua taarifa za njaa kali kuathiri maelfu ya watu katika Hifadhi ya Bonde la Ngorongoro (NCAA) mkoani Arusha, serikali sasa imeamka usingizini na kupeleka chakula kwa wanavijiji wa vijiji vilivyopo ndani ya hifadhi hiyo. 

Habari hizo zilizochapishwa na Raia Mwema katika matoleo yake mawili mfululizo yaliyopita pia ‘zimeyaamsha’ mashirika kadhaa ya hiari ambayo nayo yameanza mchakato wa kupeleka chakula cha msaada katika vijiji vinavyokabiliwa na njaa.

Taarifa za kupelekwa kwa chakula hicho zilithibitishwa mwishoni mwa wiki na Mkuu wa Wilaya ya Ngorongoro, Elias Wawa Lali, alipozungumza na Raia Mwema kwa njia ya simu.

“Tumepokea tani 157 za mahindi kutoka kitengo cha maafa, Ofisi ya Waziri Mkuu na tayari chakula hicho kimesambazwa kwa wananchi wanaokabiliwa na njaa katika maeneo mbalimbali wilayani Ngorongoro,” alieleza mkuu huyo wa wilaya.

Alisema kati ya tani hizo 157, tani 119 zimegawanywa katika vijiji vilivyoko katika kata saba za tarafa ya Ngorongoro ambavyo vyote viko ndani ya eneo la hifadhi.

“Tani 38 zilizobakia zimegawanywa katika vijiji vya kata mbili za Malambo na Pinyinyi ambazo ziko tarafa ya Sale na vijiji vya kata hizo mbili pia vinakabiliwa na njaa kali,” alisema Lali.

Kwa mujibu wa Lali, chakula kilichonunuliwa na Mamlaka ya Hifadhi ya Ngorongoro pia kimeanza kusafirishwa tangu mwanzoni mwa wiki iliyopita kupelekwa katika maeneo mbalimbali ndani ya tarafa ya Ngorongoro.

“Awamu ya kwanza magari yamesafirisha tani 300 za mahindi ambayo ni kati ya tani 900 zilizonunuliwa na Idara ya Maendeleo ya Jamii ya Mamlaka ya Hifadhi ya Ngorongoro na wiki hii pia tani nyingine 300 zitaendelea kusafirishwa,” aliongeza mkuu huyo wa wilaya.

Mkuu huyo wa wilaya alisema ili kukabili njaa hiyo, wilaya yake inahitaji tani 2,500 za chakula katika kipindi cha miezi mitatu ijayo ili kuwatosheleza watu zaidi ya 50 wanaokabiliwa na uhaba wa chakula.

Alisema pamoja na ugawaji wa chakula kwa wananchi wanaokabiliwa na njaa, serikali kwa kuwatumia wataalamu wake walioko vijijini itaratibu mpango maalumu wa elimu ya lishe kwa wananchi wa wilaya hiyo.

“Pamoja na ukosefu wa chakula tumegundua pia kuna tatizo la ukosefu wa elimu ya lishe bora hali inayochangia watoto wengi kupata utapiamlo, hivyo tunadhani sasa ni muda muafaka wa kuwapatia wananchi elimu ya lishe bora ili kuondoa tatizo hilo kwa watoto wadogo,” alisema.

Alidokeza kuwa moja ya hatua za mpango huo ni kuanzisha ufugaji wa kuku wa kienyeji kuanzia ngazi ya kaya kwa wale wananchi wasio na mifugo ili mazao yatokanayo na kuku hao kama nyama na mayai yatumike kama lishe kwa watoto.

Alisema mpango mwingine ni kuwaelimisha wananchi wa vijiji vilivyoko nje ya hifadhi kuuza sehemu ya mifugo yao wakati ikiwa katika hali nzuri ili kununua chakula kwa ajili ya familia zao.

“Kwa wananchi wanaoishi ndani ya hifadhi hali ya mifugo yao si nzuri kiafya kutokana na ukame ila kwa wananchi walioko nje ya hifadhi ambapo afya za mifugo si mbaya sana tuwashauri wauze sehemu ya mifugo ili kununua chakula wakati huu ambao inapatikana”alisema.

Naye Meneja wa Kanda wa Hifadhi ya Taifa ya Nafaka (SGR), Bright Mollel, alilithibitishia Raia Mwema kuwa taasisi yake imetoa kiasi hicho cha chakula.

“Ni kweli kuwa chakula kimeanza kutolewa baada ya taratibu zile muhimu kama upatikanaji wa vibali kukamilika na hivi ninavyozungumza na wewe magari kadhaa yamepakia tani 300 za Mamlaka na tani 157 za kitengo cha maafa zilishatangulia tangu wiki iliyopita,” alisema Mollel.

Kwa upande wake, Katibu wa Baraza la Wafugaji ambalo linasimamia maslahi ya wananchi wanaoishi ndani ya hifadhi, James Moringe, alipongeza gazeti la Raia Mwema kwa kufichua taarifa za kuwapo kwa njaa eneo lao.

“Tunashukuru sana gazeti la Raia Mwema kwa kufichua taarifa za njaa, na tayari serikali imeanza kuchukua hatua za kupeleka chakula katika maeneo mbalimbali tangu wiki iliyopita,” alisema Moringe.

Hata hivyo, pamoja na juhudi hizo za serikali kupeleka chakula katika eneo hilo, hali ya mambo si shwari kutokana na hatua ya wananchi kutishia kufunga lango kuu linalotumika kuingia ndani ya hifadhi hiyo, iwapo serikali itaendelea na uamuzi wake wa kuzuia kilimo cha kujikimu.

Wananchi hao kwa muda mrefu wamekuwa wakilalamikia uamuzi huo kwa madai kuwa kuzuia kilimo hicho ni moja ya sababu ya kuwapo kwa njaa ambayo imekuwa ikihatarisha maisha yao.

Kwa mujibu wa taarifa zilizotufikia, kwa wiki mbili sasa uamuzi wa kutaka kufunga lango kuu la kuingia ndani ya hifadhi umelenga kuvuta hisia za mataifa makubwa kuwa Serikali ya Tanzania haiwajali wananchi wake wanaoishi ndani ya hifadhi hiyo.

Akizungumza na waandishi wa habari mjini Arusha wiki iliyopita mmoja wanaharakati wa jamii ya wafugaji wa Kimasai, Lazaro Saitoti, alidai iwapo serikali haitabadili uamuzi wake huo watafunga lango kuu la kuingia ndani ya hifadhi na kuwazuia watalii wote kuingia.

Saitoti ambaye amejitambulisha kama Katibu wa Baraza la Wafugaji, Utalii na Mazingira, alisema kwa sasa bado wameipa muda serikali kutathmini maombi yao ya kuruhusiwa kwa kilimo cha kujikimu.

“Baada ya Desemba 25 wananchi wote wa Ngorongoro tutakwenda katika eneo la lango kuu la kuingilia ndani ya hifadhi la Loduare na kulifunga hadi hapo serikali itakapotekeleza sehemu ya malalamiko yetu ya muda mrefu,” alisema Saitoti.

Pamoja na suala la kilimo cha kujikimu kwa mujibu wa katibu huyo, wananchi hao pia wanataka Mamlaka ya Hifadhi hiyo itoe asilimia 30 ya mapato yake kwa Baraza la Wafugaji ambalo linasimamia maslahi ya wafugaji wa Kimasai wana oishi ndani ya hifadhi.

Kwa sasa Mamlaka ya Hifadhi ya Ngorongoro hutoa wastani wa shilingi bilioni 1.5 kwa Baraza hilo na fedha hizo hutumika kwa shughuli mbalimbali za kimaendeleo na kuongeza kasi ya huduma za kijamii ndani ya hifadhi. 

“Pamoja na kuongeza kiasi cha fedha katika mgawanyo wa mapato pia tunataka kuanzia sasa uongozi wa Mamlaka pamoja na serikali zitoe fedha kwa ajili ya kuwanunulia chakula wananchi wasiokuwa na uwezo ndani ya hifadhi badala ya kusubiri hadi watu wanaathirika na njaa,” aliongeza Saitoti.

“Tunataka pia wawekezaji wote watoe asilimia 30 za ajira na kiasi cha mapato kwa wenyeji wa Ngorongoro na hatua hiyo itasadia sana kupunguza umasikini ulioshamiri miongoni mwa wana jamii,” aliongeza William Ole Lengeere, aliyekuwa ameambatana na Katibu huyo.

Mbunge wa Jimbo la Ngorongoro, Kaika Saning’o Telele, aliliambia Raia Mwema kuwa ni kweli kuna taarifa za wananchi kutaka kuchukua hatua ya kufunga lango kuu la kuingilia hifadhi na hatua hiyo inaweza kuchafua mwenendo wa sekta ya utalii nchini.

Naye Ofisa Mfawidhi wa Chama cha Wakala wa Utalii Tanzania (TATO), Cyrill Akko, alisema iwapo wananchi hao watatekeleza uamuzi huo watakuwa wanavunja sheria za nchi na utaathiri shughuli za utalii katika ukanda wa kaskazini.

Ukanda wa kaskazini wa utalii unahusisha vivutio kama Kreta ya Ngorongoro, Hifadhi za Taifa za Serengeti, Tarangire, Manyara, Arusha na Milima ya Kilimanjaro na Meru na shughuli za utalii huingiza wastani wa dola za Marekani bilioni 1.3, kwa mwaka.

Katika hatua nyingine taarifa zilizopatikana kutoka Wizara ya Maliasili na Utalii zinaeleza kuwa, Waziri wa wizara hiyo, Balozi Hamis Kagasheki, anatarajiwa kutembelea eneo hilo Jumatano wiki hii, kuzungumza na wananchi na moja ya ajenda kubwa itakuwa suala la njaa na kilimo cha kujikimu.


