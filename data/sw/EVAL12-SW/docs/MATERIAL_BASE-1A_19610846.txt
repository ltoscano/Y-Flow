Maswâ masílí koleka esíká ya Mangɛ́ngɛ́ngɛ́, mpé makómí mosíká. Mínda mya Brazzaville mpé mimɔ́nání. Mamá Baliya alakísí elɛngɛ́ mwăsí Bolúmbú myangó, mpé amólobélí te, "Lokóla tosílí tomɔ́ní mínda mya Brazzaville, sɔ́kí tobwákí mísó lobɔ́kɔ óyo ya mwăsí, tokomɔ́na Kinshásá, mbóka tozalí kokɛndɛ. Atá tomɔ́ní yangó sika, tokokóma na butú ya lɛlɔ́ tɛ̂. Esɛ́ngɛ́lí naíno kolála na mwâ esanga. Sé na ntɔ́ngɔ́ ndétokómí na Kinshásá."

Mosíká tɛ̂, mínda mya Kimpoko ná ya Ndjíli mimɔ́nání. Maswâ mabɛ́tí losébá mpɔ̂ ya boyébisi te akoséma mwâ mokɛ́ o Kimpoko, mpɔ̂ ya bozili ntɔ́ngɔ́ étána malámu, mpɔ̂ ya bokómi na mói o káti ya libóngo lya Kinshásá.

Mwâ mbúla ebándákí kobɛ́tɛ útá nsósó ya •íbalé• kínô ntɔ́ngɔ́. Mái mapanzání káti ya maswâ. Utá mpé ntɔ́ngɔ́, pɔ́ndɔ́ babandí kobwáka mái mpɔ̂ ya bosúkoli ndɛkɛ kási ná mái ma mbúla, mpé ná mái maye bazalí kobwáka, makómí sé bosangani, mpé mái makómí sé bébo. Bilɔ́kɔ míngi ya batámboli bipɔlí na mái ma mbúla. Maswâ masílí konanua útá kala. Mbóka Kinshásá esílí emɔ́nání mpé ná mbóka Brazzaville. Batámboli bánsɔ babandí kokanga bisaka mpɔ̂ ya bolubwi na Kinshásá.