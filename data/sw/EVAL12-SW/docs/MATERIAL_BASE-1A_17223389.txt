Nchi yakoseshwa mabilioni ya fedha
Jun 25, 2014

KAMPUNI ya Uwindaji wa Kitalii, Green Miles Safaris ya nchini imenyimwa kibali maalumu cha uwindaji huo kwa kuzingatia sababu zinazodaiwa si sahihi, uamuzi uliosababisha wawindaji mashuhuri kutoka familia ya kifalme huko Umoja wa Falme za Kiarabu kufuta safari yake ya kuja kuwinda nchini na hivyo, nchi kupoteza mabilioni ya fedha kwa njia ya mapato.

Hali hiyo inahusishwa na utendaji kazi wa Waziri wa Maliasili na Utalii, Lazaro Nyalandu, unaodaiwa na baadhi ya watendaji wizarani kwake kwamba unaendelea kuigharimu Serikali ambapo katika suala la uwindaji wa kitalii anatajwa kuwa na mgongano wa kimaslahi kati yake na moja ya kampuni za uwindaji dhidi ya nyingine, akishindwa kuchukua hatua muhimu kwa kadiri anavyoshauriwa na baadhi ya watendaji wake waandamizi wizarani. 

Gazeti hili katika uchunguzi wake unaothibitishwa na nyaraka mbalimbali, limebaini mtego uliotegeshwa dhidi ya Wizara ya Mambo ya Nje na Ushirikiano wa Kimataifa, kutokana na mgongano wa kimaslahi na kampuni binafsi za uwindaji wa kitalii, ndani ya Wizara ya Maliasili na Utalii.

Ni katikati mgogoro huo, taarifa za uhakika zinabainisha kwamba Tanzania itapoteza mabilioni ya fedha yaliyopaswa kukusanywa kutokana na wawindaji wakubwa kutoka nchi za Falme za Kiarabu, baada ya kampuni yenye kuaminika na ukanda huo kunyimwa kibali maalumu cha uwindaji.

Kiini cha mgogoro

Kwa mujibu wa nyaraka kadhaa, Waziri Nyalandu anadaiwa kuchelewa kutoa uamuzi unaoiumiza kampuni ya uwindaji ya Marekani, Wengert Windrose Safaris (WWS) dhidi ya kampuni ya Tanzania, Green Mile Safaris Ltd.
Kati ya mizozo iliyopo baina ya kampuni hizo msingi wake ni uamuzi wa Wizara ya Maliasili na Utalii, mwaka 2011, kugawa vitalu vya utalii kwa wadau wake kwa ajili ya kipindi cha mwaka 2013-2018.

Katika uamuzi huo wa ugawaji wa vitalu, vitalu vya uwindaji vya Pori Tengefu Lake Natron ambavyo ni Lake Natron GCA Kaskazini-Kusini cha daraja la II na Lake Natron GCA Kaskazini cha daraja la kwanza, vilivyotokana na kugawanywa kwa kitalu kimoja cha Lake Natron GCA North kilichokuwa kikimilikiwa na Wengert Windrose Safaris (WWS).

Ni kutokana na mgogoro huo, hatua mbalimbali zilichukuliwa ambazo hazikuiridhisha WWS iliyochukua uamuzi wa kuiomba Mahakama kutoa amri ya siku 90 kutoruhusu shughuli zozote kufanyika, amri ambayo ilitolewa Mei 29 hadi Septemba 2013, ilipokwisha muda wake, na hivyo kupaswa kuiacha huru kampuni ya Kitanzania ya Green Miles Safaris kufanya shughuli zake.

Taarifa zinabainisha kwamba baada ya Septemba 30, mwaka jana, WWS hata hivyo walifungua kesi wakiomba Mahakama izuie wao kuondoka kwenye kitalu ambacho hawakuwa na uhalali nacho, wakitaka waruhusiwe kuwinda kwenye kitalu hicho cha Lake Natron GCA East.

Hata hivyo, Mahakama ilitupilia mbali maombi hayo kwa kuweka bayana hayakuwa na msingi na kuhusu ombi lao la kutaka kuruhusiwa kuwinda Mahakama iliweka bayana haina mamlaka ya kutoa vibali vya uwindaji.

Nyalandu akalia ushauri

Kutokana na mlolongo mrefu wa suala hilo, sambamba na ushauri wa baadhi ya watalaamu wa Wizara ya Maliasili na Utalii, inadaiwa kwamba Waziri wa Maliasili na Utalii, Nyalandu amebaki kimya kutoa uamuzi unaoitendea haki Kampuni ya Green Mile Safaris inayofanyiwa fujo na kampuni ya WWS.

Ushauri huo umetolewa kwa kuzingatia Sheria ya Wanyamapori na Kanuni za Uwindaji wa Kitalii. Kwa kupuuzia kutoa uamuzi, Waziri Nyalandu anadaiwa kuweza kuisababishia gharama zisizo na lazima Serikali. 

Serikali kukosa mabilioni

Mgogoro huo kwa kiasi fulani pia, kwa misingi ya upotoshaji unadaiwa kuiponza Wizara ya Mambo ya Nje na Ushirikiano wa Kimataifa, inayoongozwa na Waziri Bernard Membe, ambayo kupitia kwa barua yake ya Juni 12, mwaka huu, iliuandikia Ubalozi wa Falme za Kiarabu Tanzania, kueleza ni kwa sababu zipi, Kampuni ya Green Miles Safaris inayopaswa kupokea wageni mashuhuri kutoka nchi hizo wanayimwa kibali maalumu cha uwindaji.

Wizara ya Mambo ya Nje na Ushirikiano wa Kimataifa, kutokana na ushawishi wa Wizara ya Maliasili na Utalii, nayo ilibainisha sababu kuu mbili za kutokutoa kibali maalumu cha uwindaji.

Kati ya sababu hizo; mosi ni suala la kitalu cha Lake Natron ambako wageni hao mashuhuri kutoka Falme za Kiarabu wanataka kwenda kufanya uwindaji wa kitalii, mzozo wake unafanyiwa kazi na Mahakama na kwa hiyo, kutoa kibali ni kuingilia mhimili wa Mahakama.

Hata hivyo, udhaifu wa sababu hiyo ya kwanza, kwa mujibu wa wataalamu wa masuala ya sheria ambao majina yao yanahifadhiwa kwa sasa, ni kwamba kilichopo mahakamani si zuio (injuction) kwa Kampuni ya Green Miles Safiris kuendesha shughuli zake, bali ni mchakato wa kawaida wa kimahakama.


