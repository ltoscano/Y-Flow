
Serikali, mahakama kujadili usalama
Na BENSON MATHEKA
MAAFISA wakuu wa mahakama na usalama watakutana kwa siku mbili wiki hii kushauriana kuhusu hali ya usalama nchini.
Taarifa kutoka idara ya mahakama jana ilisema kwamba mashauriano hayo yatafanywa kwa kuzingatia muktadha wa katiba na sheria za kimataifa kuhusu haki za kibinamu.
Maafisa wakuu wa serikali wamekuwa wakilaumu mahakama kwa madai ya kuhujumu vita dhidi ya ugaidi kwa kuachilia washukiwa kwa dhamana. 
Akihutubia bunge alipotoa taarifa kuhusu hali ilivyo nchini, Rais Uhuru Kenyatta alitoa wito kwa serikali kuu, mahakama na bunge kushirikiana katika masuala muhimu ya taifa.
Naye Naibu Rais William Ruto alisema baadhi ya watu wanaoshukiwa kutekeleza mashambulizi ya kigaidi ni wahalifu walioachiliwa kwa dhamana. 
Kabla ya mkutano huo kuanza, Jaji Mkuu Dkt Willy Mutunga anatarajiwa kukutana na maafisa wakuu wa usalama ili kukubaliana jinsi mkutano huo utakavyoendeshwa.
Ilibainika kwamba Dkt Mutunga aliagiza Taasisi ya Mafunzo kuhusu Mahakama (JTI) kupanga mkutano huo ili washikadau nje na katika serikali wajadili masuala ya usalama. Hata hivyo, mahakama ilisisitiza kwamba mkutano huo unalenga kujadili sheria za kimataifa kuhusu haki za binadamu na vita dhidi ya ugaidi zinazokinzana, na kuonyesha kwamba zinapasa kutumiwa zinavyofafanuliwa katika katiba.
Mkutano huo unajiri wakati ambapo uhusiano wa mahakama na bunge umekabiliwa na changamoto tele za kimamlaka.
Serikali kuu imekuwa ikilaumiwa kwa kupuuza baadhi ya maamuzi ya mahakama, jambo ambalo limetajwa kuwa hatari kwa utawala wa kisheria.


