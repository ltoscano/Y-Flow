TBL YATANGAZA KUIDHAMINI TIMU YA POOL

November 10, 2013

Kampuni ya Bia Tanzania (TBL), kupitia bia ya Safari imetangaza kuidhamini timu ya taifa ya pool, inayotarajia kushiriki mashindano ya Afrika yatakayofanyika nchini Malawi mwishoni mwa mwezi huu. 
Akizungumza na waandishi wa habari Dar es Salaam jana, Meneja wa bia ya Safari Oscar Shelukindo alisema udhamini huo utahusisha gharama za usafiri, malazi na posho kwa kipindi chote timu itakapokuwa safarini ambazo zitafikia sh. milioni 67.
“Nia hasa ya kuendeleza mchezo huu ni kuibua vipaji miongoni mwa vijana na kuwasaidia kiuchumi, hasa ikizingatiwa kuwa hivi sasa michezo ni ajira kama zilivyo ajira nyingine.
“Mchezo huu huambatana pia na burudani waipatayo wachezaji wanapocheza, vijana wanapokusanyika katika michezo huepukana na tabia mbaya ya kukaa vijiweni,” alisema.
Shelukindo alisema kwa miaka kadhaa sasa bia ya Safari, inadhamini mashindano ya taifa ya pool na pia ya taifa kwa vyuo vya Elimu ya Juu wakiwa na lengo la kuhakikisha mchezo huo unakuwa.
Alisema TBL inaidhamini timu hiyo ya taifa kushiriki mashindano ya kimataifa nje ya nchi kwa mara nyingine mwaka huu.“Oktoba 2010 tuliidhamini timu ya taifa kushiriki mashindano ya Dunia yaliyofanyika nchini Ufaransa, ambapo timu yetu ilifanya vizuri,” alisema.
Naye Katibu wa Chama cha Pool Tanzania (TAPA), Amos Kafwiga aliishukuru kampuni hiyo kwa mchango wake katika kuwawezesha, ambapo alisema wachezaji wamefurahishwa na udhamini huo na aliahidi ushindi.
Naye Kocha wa timu hiyo, Denis Lungu alisema timu yake ipo katika kiwango kizuri kimchezo ambapo ana wachezaji tisa walioteuliwa kuunda timu ya taifa.
Aliwataja wachezaji hao kuwa ni Mohamed Idd (Dodoma), Festo Yohana (Ilala), Patrick Nyangusi, Omari Akida, Fred Steven na Godfrey Swai wote wakitokea Kinondoni na kutoka Temeke ni Abdallah Hussein, Innocent Sami na nahodha wa timu hiyo ni Charles Venance.
Timu hiyo inatarajia kucheza mechi ya kirafiki ya kimataifa Jumamosi jijini Arusha, dhidi ya Kenya kwa ajili ya kujiandaa na michuano hiyo ya kimataifa. Michuano hiyo ya Afrika ya pool, inatarajiwa kufanyika mjini Blantyre nchini Malawi Oktoba 26 hadi 23, mwaka huu


