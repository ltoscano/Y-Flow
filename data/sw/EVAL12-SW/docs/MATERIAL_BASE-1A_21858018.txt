
Mwanamke azuiliwa kwa kumchoma mwanawe mikono
Na RAPHAEL WANJALA
MWANAMKE mmoja anazuiliwa na polisi baada ya kudaiwa kumchoma mwanawe mikono katika kata ya Chamasir, Teso Kaskazini.
Inadaiwa kwamba Bi Sarah Nakhumicha, mama wa watoto wanne, alimjeruhi mvulana huyo mnamo Mei 3 baada ya kumshutumu kwa kuiba yai lililokuwa nyumbani.
Inasemekana kwamba Bi Nakhumicha aliichoma mikono ya mtoto huyo mwenye umri wa miaka 10 kama adhabu baada ya kutenda kosa hilo.
Naibu Kamishna wa Teso Kaskazini, Bi Josephine Onunga, alisema kwamba maafisa wa serikali waliokuwa wakipiga doria katika eneo hilo mnamo Jumatano walimpata mtoto huyo aliyekuwa na majeraha ya moto mikononi.
Bi Onunga alieleza kwamba chifu wa eneo hilo alimhoji mtoto huyo ambaye alisema kwamba mamake ndiye aliyempa majeraha hayo.
Maafisa hao ambao waliambatana na maafisa wa polisi wa utawala, walimtafuta mama huyo na kumkamata. Bi Onunga alisema kwamba alifikishwa katika afisi za Idara ya Watoto kabla ya kupelekwa hadi mwanawe mikono kituo cha polisi Malaba.
Alisema kwamba mama huyo alisisitiza kwamba aliamua kumpa mwanawe adhabu hiyo baada ya kugundua kwamba alikuwa ameiba yai.
Mtoto huyo alipelekwa katika hospitali ya Kocholia ambako anapokea matibabu.
Anadaiwa kuwa tangu kisa hicho kilipotokea, amenyimwa huduma za matibabu, jambo lililomfanya asiweze kuitumia mikono yake na hivyo basi akazimika asiende shule.
Bi Onunga alisema chifu wa eneo hilo ameagizwa ametafuta babake mtoto huyo ili aulizwe kama anafahamu lolote kuhusu kisa hicho na hatua alizochukua kumsaidia mwanawe.
Aliongeza kwamba kama itabainika kwamba baba huyo alifahamu kuhusu kisa hicho na hakuchukua hatua zozote, basi pia naye atashtakiwa.
Bi Onunga alilalama kwamba wazazi wengi ndio wanaowadhulumu watoto wao badala ya kuwalinda. Alisisitiza kwamba sheria inafafanunua bayana kuhusu haki za watoto.
“Tunawaonya wazazi kwamba kama wataendelea kuwadhulumu watoto wao watakabiliwa vikali na sheria ambayo inawalinda watoto na kueleza bayana kuhusu haki zao,” alisema Bi Onunga.


