Wanne wapata udhamini tenisi ya wenye ulemavu

Imeandikwa na Grace Mkojera

Imechapishwa: 01 Septemba 2016

SHIRIKISHO la Tenisi Duniani (ITF) limetoa udhamini wa wachezaji wanne wa Tanzania kwenda kushiriki mafunzo na mashindano ya kimataifa yatakayofanyika Afrika Kusini. 

Akizungumza na gazeti hili jana, kocha wa timu ya taifa ya tenisi ya wenye ulemavu, Riziki Salum alisema udhamini huo utawahusu wachezaji wenye ulemavu wenye umri chini ya miaka 18 watakaokwenda kwenye kambi ya mafunzo na wengine kushiriki mashindano.
Alisema kambi ya mafunzo itafanyika kuanzia Septemba 29 hadi Oktoba mosi, na mashindano yatafanyika Oktoba 2 hadi 5, mwaka huu.
“Tumefanya maandalizi ya muda mrefu, tunaamini vijana wetu watafanya vyema kwenye mashindano kama ambavyo wamekuwa wakiwakilisha vizuri kwenye mashindano ya Afrika Mashariki,” alisema.
Salum aliwataja wachezaji watakaokwenda kwenye kambi ya mafunzo kuwa ni Lucy Shirima na Voster Isaya na kwa upande wa wachezaji watakaoshiriki mashindano, Shirima atashiriki na Novatus Temba. Kocha huyo alisema walihitaji kupeleka wachezaji tisa hivyo bado wanaendelea kutafuta udhamini kwa ajili ya kuongeza idadi.
Aliomba wadau, kampuni mbalimbali kujitokeza kuwaunga mkono ili kutoa fursa kwa wachezaji wengine kwenda kushiriki mashindano hayo na kurudi na ushindi mkubwa.
Timu hiyo imekuwa ikifanya vizuri ukanda wa Afrika Mashariki na kwa mujibu wa Salum, wanatamani kupanua wigo wa ushiriki wa mashindano ya kimataifa kwa ajili ya wachezaji kujifunza zaidi.


