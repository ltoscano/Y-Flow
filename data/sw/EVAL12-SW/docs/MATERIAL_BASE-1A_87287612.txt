
UVCCM wataka Polisi kubana majambazi

Imeandikwa na Mwandishi Wetu

Imechapishwa: 12 Oktoba 2016

UMOJA wa Vijana wa Chama Cha Mapinduzi (UVCCM), umesema Jeshi la Polisi nchini linapaswa kutambua kuwa ujambazi, wizi wa kutumia silaha na uporaji bado ni tatizo linalohitaji kushughulikiwa kwa nguvu zote.

Pia, umesisitiza kuwa usalama wa raia na mali zao unahitaji kulindwa ili kuepusha vifo, hasara, unyang'anyi wa mali na watu kupewa vilema vya maisha kutokana na matukio yanayoweza kuwakumba wasio na hatia mijini na vijijini.
Kaimu Katibu Mkuu wa UVCCM, Shaka Hamdu Shaka, alieleza hayo jana alipomtembelea kumjulia hali majeruhi Said Ally, Mabibo Hosteli jijini hapa.
Said alijeruhiwa maeneo mbalimbali ya mwili na kutobolewa macho katika tukio la wizi wa kutumia silaha alilofanyiwa Buguruni, jijini humo, Septemba mwaka huu.
Shaka alisema tatizo la uhalifu, unyang'anyi, uporaji na ukwapuaji mali kwa kutumia nguvu na silaha, linahitaji kutazamwa kwa kina na upana unaostahili na vyombo vyenye dhamana vinavyosimamia usalama wa raia na mali zao.
Alisema kuna haja ya polisi kubuni mbinu mpya za kukabiliana na makundi ya wezi, waporaji na majambazi kabla hawajaleta madhara na hasara kama ilivyomtokea Said ambaye sasa amesababishiwa ulemavu wa kudumu wa kutoona.
Akizungumza kwa masikitiko na huzuni kubwa, Shaka alisema tamaa ya kupata utajiri kwa njia haramu kwa mtu mmoja mmoja au kikundi, kumemsababishia hasara ya maisha Said ambaye kwa sasa amekoseshwa uwezo wa kuendelea kupigania maendeleo yake ya kiuchumi na taifa kwa ujumla.
"Ifike mahali tatizo la uhalifu, ujambazi na uporaji lishughulikiwe kama harakati za mapambano dhidi ya maambukizi ya virusi vya Ukimwi, ukoma na kifua kikuu, tukilipuuza tatizo hili litaigharimu jamii na kuwaletea kadhia ya umasikini wananchi na Tanzania kwa ujumla," alieleza.
Ally aliishukuru UVCCM kwa kuonesha kumjali na kufika kumjulia hali kutokana na janga lililomkuta na kumpa msaada huku akiwahimiza waendelee kuikumbusha serikali isimuache kwa sababu amedhulumiwa utu wake bila ya hatia wala kosa lolote.
Ally alisifu ujio huo wa ujumbe kutoka Makao Makuu ya UVCCM Taifa ulioongozwa na Shaka, Mwenyekiti wa UVCCM Mkoa wa Dar es Salaam, Omar Matulanga na makatibu wa umoja huo kutoka wilaya tano za mkoa huo.
Alisema akiwa kijana amefarijika kutembelewa na vijana wenzake huku akiwahimiza wasimchoke kwa sababu sasa amekuwa kipofu na hajimudu tena kimaisha.
"Endeleeni kuikumbusha serikali yetu na wasamaria wasinisahau, nina nguvu, akili na maarifa ya kujituma ili nizalishe ila nimedhulumiwa macho yangu na sina hakika kama nitaona kama mwanzoni," alisema Ally kwa huzuni.


