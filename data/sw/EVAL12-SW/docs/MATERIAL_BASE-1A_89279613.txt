Zengwe la Ukawa
Nov 20, 2015

JOB Yustino Ndugai (55), amechaguliwa kuwa Spika wa Bunge la Jamhuri ya Muungano kwa vigezo maalumu chini ya shinikizo la mabadiliko, Raia Mwema, limeelezwa. 
Mbali na shinikizo hilo la mabadiliko, Raia Mwema vile vile limedokezwa sababu za kuangushwa kwa washindani wake wakuu, Samuel Sitta na Dk. Emmanuel Nchimbi, miongoni mwa orodha ya majina matatu yaliyopitishwa katika Kamati Kuu ya Chama Cha Mapinduzi (CCM).
Ndugai angeweza kuwa na wakati mgumu kushinda kama Sitta na Nchimbi wangepitishwa pamoja naye katika Kamati Kuu.
Kamati Kuu ya CCM ndiyo iliyokuwa na jukumu la kuchuja majina na kuteua matatu yaliyopelekwa kwa wabunge wa CCM na kupigiwa kura Jumanne, wiki hii, ambapo jina la Ndugai liliibuka kidedea. Wengine katika orodha hiyo ya watatu ni Dk. Tulia Ackson na Abdullah Mwinyi.
Vigezo vilivyombeba Ndugai
Kwanza, Raia Mwema, limedokezwa kwamba utendaji wa Ndugai katika nafasi alizowahi kuzitumikia ndani ya Bunge, kuanzia makamu mwenyekiti hadi mwenyekiti wa kamati za kudumu za Bunge, mwenyekiti wa Bunge katika Bunge la Tisa na Naibu Spika wa Bunge la 10, sambamba na uhusiano wake wa karibu kati yake na sehemu kubwa ya wabunge ni kigezo cha awali kilichomvusha dhidi ya wenzake, akitajwa kwa kile kilichoelezwa na baadhi ya wabunge kwa gazeti hili kwamba; “hakuwa mtu wa kupandisha mabega” – majivuno.
Ingawa vile vile inaelezwa kwamba katika eneo hilo Sitta alikuwa mbele ya Ndugai, lakini naye alikwamishwa na shinikizo la mabadiliko lililookuwa likipigiwa chapuo na Rais, Dk. John Magufuli wakati wa kampeni za Uchaguzi Mkuu wa mwaka huu.
Sitta ametajwa kutofanana na shinikizo la mabadiliko kutoka kwa umma, kutokana na sababu kadhaa ikiwamo ya ukongwe wake ndani ya serikali ambako amekaa kwa zaidi ya miaka 40 na kwa hiyo, kubeba taswira kongwe ambayo asingeweza kwenda na kasi inayohitajika ya mabadiliko ingawa pia amekuwa akijinadi kwa kaulimbiu ya “kasi na viwango”.
Sitta aliyezaliwa Desemba 18, 1942, ndiye aliyekuwa Spika wa Tano wa Bunge. Alitwaa madaraka hayo Desemba 26, mwaka 2005 hadi Julai 16, mwaka 2010, akiwa ametanguliwa na Pius Msekwa. Amekuwa Mbunge wa Urambo Mashariki, akiwa amewahi kutanguliwa na aliyekuwa mbunge wa jimbo hilo, Amani Karavina.
Kati ya nyadhifa alizotumikia serikalini mbali na naibu waziri na uwaziri kwa miaka kadhaa ni pamoja na Mkurugenzi Mtendaji wa Kituo cha Uwekezaji Tanzania (TIC), mwaka 1996 hadi 2005. Safari ya ubunge aliianza tangu mwaka 1975 akadumu nayo hadi 1995 na baadaye tena mwaka 2005.
Sababu nyingine ya pili kwa Ndugai dhidi ya wenzake hao waliotarajiwa kuweza kumpa ushindani mkali kama wangepenya kutoka Kamati Kuu ya CCM ni kutowahi kuwa na msimamo mkali wenye kukinzana na CCM au serikali, kwa tafsiri nyingine anatajwa kuwa msikivu – tofauti na Sitta ambaye wakati mwingine amekuwa hata akienda kinyume cha mitazamo au matakwa ya mamlaka nyingine, hasa kwa suala ambalo ndani yake kuna maslahi binafsi kiuongozi au maslahi mengine yoyote – hapa, unakumbushwa mvutano kati yake na aliyewahi kuwa Jaji Mkuu wa Jamhuri ya Muungano wa Tanzania, Augustino Ramadhani, aliyewahi kuweka wazi rekodi kwamba Bunge liliingilia Uhuru wa Mahakama, chini ya Sitta.
Ndugai hayumo kwenye mtanziko huo na hata katika Bunge Maalumu la Katiba (BMK), Ndugai alikiunga mkono chama chake kwa kuendesha siasa za kati – hakuwa mmoja wa walengwa wa wabunge wa Upinzani katika siasa za ushindani wa Rasimu ya Jaji Joseph Warioba. Wakati hali ikiwa hivyo kwa Ndugai, Sitta anatajwa kutumia ubabe zaidi na ingawa alifanikisha kazi ya kuandika Katiba Inayopendekezwa, kwa kushirikiana na mamlaka za juu – ikiwamo Ikulu, anatajwa kushindwa ujiwekea rekodi ya uwezo wa kufanikisha usuluhishi kwa makundi yenye kuvutana, kiasi cha wabunge wa upinzani katika BMK kususia kabisa Bunge hilo.
Kigezo cha tatu ni umri wa Ndugai. Sitta ni mkubwa zaidi kwa Ndugai akiwa na umri wa miaka takriban 73. Hali hii nayo imemfifisha katika kigezo cha kufurukuta kwenye shinikizo la mabadiliko. Hapa, Dk. Emmanuel Nchimbi aliyezaliwa Desemba 24, mwaka 1971 (umri wa miaka 44), naye anajitokeza na anamudu kigezo hiki cha umri lakini ndani ya Kamati Kuu aliangushwa na kigezo kingine – kigezo cha ubobezi katika siasa za makundi – siasa za kutengeneza makundi ndani ya chama chake na kuyatumia kufanikisha maslahi yake au ya kundi husika.


