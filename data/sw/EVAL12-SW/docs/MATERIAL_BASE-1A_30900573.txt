Masikini wanapokuwa waaminifu, matajiri wakawa mabazazi
Jun 12, 2014

KATIKA makala yangu ya mwisho niliandika kwamba ni sisi wenyewe tutakaoisalimisha nchi yetu na sisi wenyewe tutakaoizamisha katika majanga. Yote haya yatategemea jinsi tunavyotenda mambo yetu katika nyanja mbalimbali.
Huu ni ukweli usiohitaji ubishi mrefu. Kila jamii hupata sudi iliyoifanyia kazi. Jamii ya watu wavivu sudi yake ni kubaki nyuma kimaendeleo na hata kufa njaa. Jamii ya watu wagomvi sudi yake ni vita za kila mara na mapigano yasiyoisha. Jamii ya watu wachoyo sudi yake ni kunyang’anyana daima, hata pale inapokuwa na rasilimali nyingi.
Kinyume cha sifa hizi mbaya ni jamii ya watu waongofu, wenye mshikamano na wanaogawana kwa haki hata pale wanapokuwa na rasilimali kidogo.Sote tumeshuhudia ukweli wa haya ninayoyasema, na kila mara nimekuwa nikizieleza jamii za aina hizi mbili. Hata hivyo nitatoa mifano mingine.
Bangladesh ni nchi yenye idadi kubwa ya watu (watu zaidi ya milioni 160), na watu wake ni masikini mno. Lakini kwa ujumla ni watu waadilifu, Waislamu wanaofuata mafundisho ya dini yao ya kutochukua kisichokuwa chako na kurejesha ulichoazima na kutendeana haki.
Misingi hii ya uadilifu ndiyo ilimwezesha Muhammad Yunus kufanikisha shughuli za benki ya makabwela inayojulikana duniani kote kama Grameen. Kimsingi benki hii ilianza kwa kutoa mikopo ya kiasi kidogo cha fedha kwa akina mama masikini, hasa wa maeneo ya vijijini.
Ufanisi wa Grameen ulitokana na uaminifu wa wananchi mafukara wanaokopa wakijua kwamba hawana budi kurejesha mkopo ili na wengine pia wapate fursa ya kukopa. Mara moja inaonekana tofauti kati ya hali hiyo na hali yetu ambayo inatufanya tukope tukijua kwamba hatuna nia ya kulipa mkopo.
Fundisho kubwa tunalolipata kwa Bangladesh ni kwamba si kweli kwamba ulaghai unasababishwa na ufukara kama tunavyoambiwa hapa kwetu wakati mwingine. Nimesikia mara kadhaa watu wakidai eti vitendo vya rushwa vinasababishwa na umasikini wa maofisa wetu. Hii si kweli. Jizi ni jizi tu, hata lingekuwa lina mgodi wa dhahabu. Aidha, tunawajua watu waongofu ambao kipato chao si kikubwa, na bado wanafanya kazi ya umma kwa uadilifu mkubwa.
Sasa tuangalie nini kilitokea miaka kadhaa iliyopita (mwaka 1998) lilipotokea janga la mafuriko yaliyofunika nchi nzima na kusomba nyumba na mali za masikini hawa pamoja na akiba kidogo waliyokuwa wamejiwekea. Nilifanya uchunguzi ili nijue kilichotokea baada ya hapo kwa sababu nilihofu kwamba Grameen ingekufa kwa sababu wateja wake walikuwa wamefanywa kuwa mafukara zaidi. Wapi!
Walilipa. Masharti yalilegezwa kidogo ili kuwapa ahueni katika kulipa, lakini walilipa, na walipolipa na wengine wakapata nafasi ya kukopeshwa. Hiyo benki bado inaendelea na kazi yake njema. Mafanikio yake yanaelezeka kwa neno moja tu: Uaminifu. Sijui kama mambo yamebadilika siku hizi, lakini benki hii ilipoanza haikuwa na makaratasi ya kusaini wala dhamana ya kuweka kama ‘collateral”.
Lakini tuiangalie Bangladesh hiyo hiyo katika sura nyingine, sura ya unyama wa ubepari. Kila mara tumesikia kwamba mamia ya wafanyakazi, hasa wanawake masikini, wameteketea katika moto uliolipuka kiwandani ambamo walikuwa wamefungiwa.


