
WALA KICHAPO KWA KUULIZA GSU NJIA
Na MOHAMED AHMED

SAFARI ya kuepela posa ilikatizwa baada ya mwanamume aliyekuwa ameandamana na rafiki yake kwa ajili ya shughuli hiyo kujeruhiwa vibaya baada ya kupigwa na maafisa wa GSU walipowauliza njia eneo la Witu, Kaunti ya Lamu. Bw Ahmed Godhana ambaye ni bwana harusi mtarajiwa pamoja na rafikiye, Bw Abubakar Bocha walikuwa wanaelekea kijiji cha Moa, eneo la Lamu kwa ajili ya shu ghuli hiyo kabla ya dereva wa gari lao, Bw Abdirehman Bokero kupotea njia na kuishia kwenye kambi ya GSU ya Nyongoro eneo la Witu, Lamu.
Watatu hao walipata kichapo cha mbwa kutoka kwa maafisa hao hata baada ya kujitambulisha na kuomba msaada wa kuonyeshwa njia baada ya kupotea. 
Bw Godhana na Bw Bocha hatimaye walipelekwa katika hospitali ya Tawfiq, eneo la Malindi baada ya hospitali ya Mpeketoni kuelekeza kuwa walihitaji matibabu ya dharura. 
Naye Bw Bokero aliishia kuzuiliwa katika kituo cha polisi cha Witu pamoja na gari walilokuwa nalo. Bw Godhana na Bw Bokero walipata majeraha ya uso na kifua. “Hawakuwa wanafahamu eneo hilo vizuri. Baada ya kupotea njia na kutaka usaidizi kutoka kwa maafisa hao, usaidizi waliopata ulikuwa ni kichapo na majeraha mabaya,” akasema Bw Ahmed Dido, mjombake Bw Godhana.
Bw Dido ambaye aliwashughulikia wawili hao katika hospitali hiyo alisema hata baada ya kupigwa na kuumizwa, watatu hao waliishia kupelekwa kwa kituo cha polisi ambapo walikaa kwa saa kadha bila kupokea matibabu.
“Nilipigiwa simu nikajulishwa kuwa tulihitajika kutoa bondi ya Sh5, 000 kila mmoja ndipo tuweze kuwachukuwa na kuwapeleka kwa matibabu. Wakati tulikuwa tunawapeleka hospi tali ya Malindi hawakuwa na fahamu kwani walikuwa wamekaa kwa muda bila ya kuhudumiwa,” akaongeza Bw Dido.
Bw Dido aliongeza kuwa shughuli hiyo ya kwenda kutoa posa iliahirishwa. Akithibitisha kisa hicho, Kamanda mkuu wa polisi eneo la Pwani, Francis Wanjohi aliwalaumu maafisa hao kwa kuchukua hatua bila ya kufuata utaratibu mwafaka.
Alisema kuwa ni jambo la kusikitisha kwa maafisa hao kupiga wananchi wasiokua na hatia, na ambao walikuwa wamepotea njia. Bw Wanjohi aliwakemea maafisa hao akisema kuwa hawakuchukua wakati wa kuwachunguza wanaume hao kabla ya kuwadhania kuwa magaidi. “Nilipokea ripoti hiyo na nasema familia hiyo iandike barua ya malalamishi dhidi ya maafisa hao kwa Halmashauri ya Uangalizi wa Utendakazi wa Polisi (IPOA) ili suala hilo liweze kuchunguzwa ipasavyo,” akasema Bw Wanjohi.
Aidha, Bw Wanjohi alisema kuwa uchunguzi utakapomalizika waathiriwa hao wataweza kufidiwa.
“Yule anayezuiliwa katika kituo cha polisi anapaswa kuachiliwa na pia anaweza kuwasilisha malalamishi ya kuzuiliwa kinyume na sheria,”
akasema.


