
Etikiama, Bahanuzi wawania kiatu cha dhahabu
Jul 25, 2012

WACHEZAJI wawili, Taddy Etikiama wa timu ya soka ya AS Vita ya Jamhuri ya Kidemokrasi ya Kongo na Said Bahanuzi wa Yanga ya Dar es Salaam, ndiyo ambao hadi juzi walikuwa wanaongoza kwa ufungaji katika michuano inayoendelea ya soka ya Afrika Mashariki na Kati kuwania Kombe la Kagame, blogu ya Bin Zubeiry imeandika.

Bahanuzi ‘Spider Man’ ambaye ni mshambuliaji mpya aliyesajiliwa kutoka Mtibwa Sugar msimu huu, ana mabao matano sawa na mchezaji huyo wa Kongo ambay moja ya mabao yake ni la penalerti alilolifunga dhidi ya Simba ya Dar es Salaam.
Hiyo ina maana, kama mwendo utakuwa huo hadi mwisho wa siku, wachezaji hao kufungana kwa mabao, basi Bahanuzi atapewa kiatu cha dhahabu kwa sababu hana bao la penalti, zaidi ya alilofunga kwenye mechi dhidi ya Mafunzo katika penalti za kuamua mshindi baada ya sare ya 1-1 ndani ya dakika 90.
Bao hilo la penalti dhidi ya Mafunzo la kuamua mshindi kwa njia ya ‘matuta’ kati ya timu hizo halijaingizwa kwenye orodha ya mabao yake.
Hamisi Kiiza ‘Diego’, nyota mwingine wa Yanga kutoka Uganda, anashika nafasi ya pili kwa mabao yake manne, akifuatiwa na Suleiman Ndikumana wa APR mwenye mabao matatu.
Abdallah Juma ‘Dullah Mabao’ wa Simba SC, Leonel St Preus wa APR, Didier Kavumbagu wa Atletico, Feni Ali na Robert Ssentongo wa URA, wote wana mabao mawili kila mmoja.
WANAOONGOZA KWA MABAO:

Taddy Etikiama
AS Vita
5

Said Bahanuzi
Yanga SC
5

Hamisi Kiiza
Yanga SC
4

Suleiman Ndikumana
APR
3

Abdallah Juma
Simba SC
2

Leonel St Preus
APR
2

Didier Kavumbagu
Atletico
2

Feni Ali
URA
2

Robert Ssentongo
URA
2


