Serikali yetu na kisa cha Mzee Mbonde!
May 22, 2012

MIAKA mitano iliyopita niliwahi kusimulia kisa cha Mzee Mbonde na wenzake. Katika kisa kile, nilitaka kuonyesha umuhimu wa serikali kufikiria pia uwezekano wa kuwasaidia wazee wetu na kipato cha kila mwezi kitakachowawezesha kujikimu kutokana na hali ngumu ya maisha.
Na katika hilo, nilisisitiza umuhimu wa kuwajumuisha wazee ambao hawakuwahi kuajiriwa serikalini au kwenye makampuni na mashirika; bali maisha yao yote wamefanya kazi ya kilimo, hivyo basi ni wakulima.

Juzi hapa serikali kupitia waziri mwenye dhamana ya masuala ya kazi na ajira, Profesa Juma Kapuya, ilitangaza kule bungeni nia yake ya kuanzisha mpango wa kutoa malipo ya kila mwezi ya kujikimu kwa wazee wetu wakiwamo wale walioshiriki kazi za kilimo tu. 
Hii ni habari njema na itatoa nafuu, si tu kwa wazee wetu hawa; bali hata kwa wenye kuwahusu. Kwa nchi yetu, kilichotokea mwaka 2005 kwa Mzee Mbonde na wenzake iwe ni historia. Na kwa hakika, harakati za akina Mzee Mbonde na wenzake zimechangia katika kuzaa matokeo haya yatakayoleta nafuu kwa wengi.

Itakumbukwa, mwezi Aprili, mwaka 2005, katika moja ya magazeti yetu ya kila siku ya Kiingereza ilionekana picha kubwa ikimwonyesha Mzee Mbonde akiingizwa kwa nguvu garini na polisi wa kuzuia ghasia maarufu kwa jina la FFU. Tukio lile lilionyeshwa pia kwenye moja ya vituo vyetu vya televisheni. Ni tukio la kusikitisha na kuhuzunisha sana.

Katika picha ile ya gazetini, Mzee Mbonde alivalia kibaraghashia chake na kizibau cha rangi ya buluu. Uso wa Mzee Mbonde ulikuwa umekunjamana kwa huzuni akiwaangalia askari wale ambao yaweza kabisa ikawa ni sawa na wajukuu zake.

Picha ile ilitoa tafsiri nyingi. Mzee Mbonde hakuwa peke yake. Ndani ya gari lile walilundikwa wazee wengine. Nyuma yake aliwaacha wazee wengine wengi, wanawake kwa wanaume. Mzee Mbonde na wenzake walikuwa ni wafanyakazi wastaafu wa iliyokuwa Jumuiya ya Afrika ya Mashariki.

Haikuwa sahihi kwa vyombo vyetu vya dola kutumia nguvu nyingi kushughulikia masuala ya wazee wetu wale. Ile haikuwa namna yetu ya Kiafrika ya kushughulikia masuala yenye kuwahusu wazee wetu. Siku zote heshima kwa wazee wetu inabaki pale pale, ndivyo tulivyolelewa na kufundishwa. Ni utamaduni wetu.

Mzee Mbonde na wenzake walifanya maandamano yale ya amani na utulivu kudai mambo ya msingi, haki yao ya kupata mafao yao baada ya iliyokuwa Jumuiya ya Afrika Mashariki kuvunjika. Wengi wao wameitumikia Jumuiya ya Afrika Mashariki kwa bidii na uadilifu mkubwa.
Kuwaitia askari wa FFU na kuwatupa kwenye magari ya polisi haikuwa namna muafaka ya kuwashukuru wazee hawa kwa mchango wao kwa Afrika ya Mashariki. Ni kuwadhalilisha.

Miaka mitano iliyopita niliandika kuwa tukio lile tulilolishuhudia ilikuwa ni upande mmoja wa shilingi. Upande wa pili wa shilingi tuna mkulima wa Tanzania ambaye kamwe hakupata kufanya kazi ya kupewa kitambulisho na kuingizwa katika utaratibu wa kulipwa mafao ikiwemo pensheni.
Tunasema zaidi ya asilimia themanini ya Wa tanzania wanaishi vijijini. Ndio hawa tunaowaita wakulima. Tunasema Tanzania ni nchi ya wakulima na wafanyakazi. Kwamba Tanzania si nchi ya viwanda, bali uchumi wetu unategemea zaidi kilimo. Kuwa kilimo ndio uti wa mgongo wa taifa hili. Lakini ni wakulima hao hao waliogeuziwa mgongo na dola. Hivi ni nani leo anayemjali mkulima?

Wakati wafanyakazi wazee wa nchi hii walau wanaweza kuandamana kudai mafao au pensheni zao, idadi ya wakulima wazee wa nchi hii wenye kuzunguka na bakuli kuombaomba inaongezeka. Hawana pa kwenda kuandamana. Je , Mkulima kijijini hana haki ya kustaafu na kulipwa mafao au pensheni? Niliuliza.

Nikatoa mfano wa Iringa ninakoishi ambako kila Ijumaa utayakuta makundi ya watu wazima. Ni wazee ambao naweza kuwaita ‘wakulima wastaafu” . Wazee hawa hupitapita mitaa ya Manispaa ya Iringa kuombaomba madukani, mighahawani na kwa wapita njia. Husubiri pia waumini wa Kiislamu watoke misikitini na kuwapa sadaka. Idadi yao inaongezeka. Na siku hizi si lazima iwe Ijumaa, unaweza kukutana nao hata siku za kawaida. Njaa haina Ijumaa.

Hawa ni wazee wanaotoka ndani ya Manispaa na hata vijiji vinavyoizunguka Manispaa ya Iringa. Wanahemea chakula kwao wao na wajukuu zao. Maana, janga la UKIMWI limewafanya baadhi ya wazee hawa kuwa na mzigo mkubwa zaidi wa kulea wajukuu zao yatima.
Miaka ya nyuma “pensheni” ya wazee hawa ilitegemea watoto wao waliokuwa maeneo ya mijini na hata vijijini wakifanya kazi. Watoto wao ndio waliowatumia senti za kuwawezesha kuishi, waliwatumia ‘pensheni’. Watoto wao walioishi vijijini walilima chakula cha ziada na kuwasaidia wazee pia. Leo watoto hao nao wamekufa. UKIMWI huu sio tu umekwenda na pensheni zao, bali pia umewapa majukumu mapya ya kulea wajukuu.


