Lyanga asajiliwa Fanja Fc ya Oman

Imeandikwa na Vicky Kimaro

Imechapishwa: 22 Septemba 2016

HATIMAYE baada ya kimya kirefu, mshambuliaji wa Simba Danny Lyanga amemwaga wino wa miaka miwili kuitumikia Fanja fc ya Oman.

Lyanga, ambaye mara ya mwisho aliichezea Simba mchezo wa lala salama ya Ligi Kuu msimu uliopita katika mechi dhidi ya Azam na kutoka suluhu na kutakiwa kuwa nje ya uwanja wa kipindi kirefu kutokana na kupata maumivu ya goti la kulia, hakurejea tena Msimbazi huku taarifa za chini kwa chini zilianza kusikika kuwa ameuzwa kinyemela ingawa uongozi wa Simba awali haukutaka kuweka suala hilo wazi. Lyanga alifuzu majaribio tangu wiki iliyopita lakini rasmi juzi amekabidhiwa mkataba wake.
Akizungumzia suala hilo, Katibu Mkuu wa Simba Patrick Kahemele alisema ofa ya Lyanga uongozi ndio ilipata wakaamua kumpeleka kwa vile hakuwa na nafasi ya kucheza katika klabu hiyo ya mtaa wa Msimbazi.
“Tulimpeleka kwa majaribio, tunashukuru amefuzu hivyo klabu itafaidika katika mauzo yake, kwa sasa tupo kwenye mazungumzo ya gharama za mauzo ili tupate stahiki yetu kwa vile Lyanga bado ana mwaka mmoja na klabu yetu,” alisema Kahemele.
Hata hivyo, hajaweka wazi kiasi ambacho Simba wanahitaji kwa ajili ya mauzo ya mchezaji huyo ambaye walimsajili kwa miaka miwili akitokea DC Motema Pembe ya Congo DRC.


