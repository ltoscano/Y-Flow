
2 waachiliwa kwa bondi ya Sh400,000 kila mmoja
Na PHYLIS MUSASIA
UASIN GISHU WANAUME wawili wanaokabiliwa na mashtaka ya wizi wa mabavu na kuwahangaisha wanakijiji wa Kipsomba wilayani Eldoret magharibi, Kaunti ya Uasin Gishu, wamewachiliwa kwa bondi ya shilingi 400,000 kila mmoja na mahakama ya Eldoret. 
Wawili hao Richard Wafula Shikuku na Isaac Wanyonyi Wamalwa walifikishwa mbele ya hakimu msimamizi mkuu Bw Samwel Mokua waliposhtakiwa kuwa wamekuwa na uzoefu wa kuwahangaisha wanakijiji hao kwa kuwaibia mali yao huku wakiwa wamejihami kwa silaha zenye makali zikiwemo panga na rungu.
Kwenye kisa cha hivi maajuzi, walimwandama mwanakijiji mmoja kwa jina Shadrack Kipchirchir na kumpiga kabla ya kumuibia simu ya rununu na pesa taslimu 100,000.
Kwenye shtaka jingine, wawili hao walidaiwa kupatikana na bidhaa za wizi zenye thamani ya shilingi nusu milioni kutoka kwa wakazi tofauti wa kijiji hicho cha Kipsomba na pia kuwajeruhi watu watatu.
Washtakiwa walikana madai hayo yote na kukosa kujitetea huku wakionyesha ujasiri kana kwamba hamna lolote linalowashtua.
Mahakama iliamuru kuwa, washtakiwa wawachiliwe kwa bondi hiyo au wazuiliwe rumande kwa siku kumi na nne.
Kesi hiyo itatajwa tena Juni 5 na kisha kuendelea kusikizwa Septemba 2.


