
Fasihi na mapambano dhidi ya ukimwi
Kazi mbalimbali za fasihi aghalabu hujishughulisha na masuala anuwai yatokeayo katika jamii kiuchumi, kisiasa na kijamii. Wasanii wa kazi hizo huwasilisha ujumbe kwa madhumuni ya kuifunza jamii, kuonya na kuielekeza katika njia sahihi.
Waandishi wengi wa kazi za fasihi wamejishughulisha na dhamira ya ugonjwa huu kwa ajili ya kuielimisha jamii ili iweze kuchukua hatua stahiki za kuepukana na janga hili. Baadhi ya kazi zilizoandikwa kwa lengo la kukabiliana na tatizo hili ni pamoja na Ushuhuda wa Mifupa (I. Ngozi), Fasihi na Ukimwi (A. Mutembei), Ua la Faraja (W. Mkufya), Kilio Chetu (Medical Aid Foundation), Firauni (A. Mauya) na kazi nyingine nyingi. Katika makala haya tutaangazia tamthiliya ya Kilio Chetu na riwaya ya Ua la Faraja kwa muhtasari tu.
Njia kuu iliyoonyeshwa na mwandishi wa Kilio Chetu mintarafu maambukizi ya ugonjwa wa Ukimwi ni uasherati. Mwandishi amemchora mhusika Joti ambaye ni mwanafunzi wa shule ya msingi akiwa na mahusiano ya kimapenzi na mwanafunzi mwenziye Suzi. Hata hivyo, Joti hakukomea kwa Suzi. Alikuwa na mahusiano ya namna hiyo na wahusika wengine wengi kama Chausiku ambaye alimzidi umri na Gelda. Baadhi ya wahusika hao wenye mahusiano na Joti wamechorwa wakiwa na mahusiano ya kimapenzi na watu wengine.
Vilevile, katika riwaya ya Ua la Faraja mwandishi amemwonyesha mhusika Ngoma mfanyabiashara na mwenye uwezo kifedha akishirikiana kimapenzi na wahusika Queen na Asha Mmanyema.
Matokeo yake, anamwambukiza virusi vya Ukimwi mkewe Tabu ambaye hakuwa na hatia. Ngoma anaponda starehe na hawara zake ilhali mkewe Tabu anataabika na kukosa mahitaji ya msingi na watoto. Tabu anaamua kuanzisha biashara ya kuuza vyakula katika genge ili kuweza kujipatia mahitaji madogomadogo na wanawe.
Katika tamthiliya ya Kilio Chetu, ingawa haijawekwa bayana kutokana na muktadha uliopo, Suzi naye pamoja na kuachiwa ujauzito na Joti ambaye ni mwathirika anatia mashaka kama yu salama kutokana na kuwa na mahusiano na Joti ambaye anafariki kwa ugonjwa wa Ukimwi. Suzi anasema:
"Kwa nini Joti... kwa nini Joti afe? Ukimwi? Na mie Suzi nina mimba, mimba ya Joti. Kisha ina maana na mie nina Ukimwi?" Anaishia kulia na kuomboleza.
Kazi zilizotajwa katika makala haya ni chache tu miongoni mwa nyingi zinazozungumzia ugonjwa hatari wa Ukimwi ambao mpaka sasa hauna tiba wala kinga.
Waandishi hawa wanaelekea kutukumbusha kuwa Ukimwi ni ugonjwa usiochagua wala kubagua. Humpata mtu yeyote; haujali umri wa mtu wala hadhi yake. Joti kijana mdogo kutokana na kujihusisha na mahusiano yasiyo salama kwake, anajitumbukiza katika lindi la ugonjwa huu, anapoteza maisha yake akiwaachia wazazi wake majonzi na simanzi kubwa.
Kwa upande mwingine, mhusika Ngoma katika Ua la Faraja pamoja na pesa alizokuwa nazo, tunamwona anakufa kwa aibu kwa kuwa hali akitambua kuwa anaugua ugonjwa huo, hakutaka kuhudhuria matibabu hospitalini mpaka alipozidiwa na hali kuwa mbaya zaidi.
Kazi za fasihi za namna hii huweza kutufunza mengi zaidi kuhusu ugonjwa huu kwa njia ya kisanaa kuliko yale tunayoyafahamu.
Ni wajibu wa kila mmoja wetu kwa nafasi yake kuzisoma kazi hizi na kujipatia ujumbe unaopatikana. Aidha, ni vyema kuzingatia ujumbe na mafunzo yanayotolewa na wasanii hawa kwa lengo la kuchukua tahadhari na kulinda usalama wa afya zetu na za wengine. 


