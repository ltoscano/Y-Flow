Waziri akaidi agizo la Waziri Mkuu Pinda
Apr 18, 2013

WAZIRI wa Nchi Ofisi ya Waziri Mkuu, Tawala za Mikoa na Serikali za Mitaa (TAMISEMI), Hawa Ghasia, amekaidi amri ya Waziri Mkuu Mizengo Pinda, aliyesitisha mabadiliko ya uongozi katika Halmashauri zote nchini, Raia Mwema limegundua.
Waziri Ghasia ambaye alihamia TAMISEMI akitokea Utumishi, aliwasiliana na Waziri Mkuu baada ya kuandikiwa barua na Mbunge wa Segerea na Naibu Waziri wa Kazi, Ajira na Vijana, Dk. Makongoro Mahanga, aliyetaka kuvunjwa kwa Manispaa ya Ilala na kuondolewa kwa viongozi.
Baada ya kupokea barua ya Ghasia na kusoma maelezo ya Dk. Mahanga, Waziri Mkuu akitumia lugha ya kidiplomasia na hekima zaidi alisema;
“Kuhusu ushauri wa kumhamisha Mkurugenzi wa Manispaa ya Ilala na kufanya mabadiliko katika uongozi wa halmashauri nyingine, ningeshauri zoezi hilo tulisitishe hadi hapo tutakapopata matokeo ya uchunguzi husika.”
Hata hivyo, baada ya kupokea barua hiyo ya Waziri Mkuu na kabla hata ya uchunguzi, Waziri Ghasia alifanya mabadiliko na kumsimamisha Mkurugenzi wa Manispaa ya Ilala Gariel Fuime na kutajwa kufanya mabadiliko katika halmashauri nyingine, zikiwamo zile ambazo wahusika wana tuhuma za wazi za wizi.
Uchunguzi wa muda mrefu ndani ya Serikali za mitaa umethibitisha uamuzi huo wa Waziri Ghasia, una msukumo wa kisiasa zaidi. Hali hiyo inaelezwa mbali ya malengo ya kisiasa, kuna mikakati ya ‘kusuka’ mitandao ndani ya TAMISEMI, yenye malengo ya kuwanufaisha baadhi ya wahusika.
Alipoulizwa kwa simu na Raia Mwema jana Jumanne, Hawa Ghasia alijibu, “Muulize Waziri Mkuu Pinda kwanini mimi nimefanya kinyume na Waziri Mkuu. Mimi siwezi kufanya kazi kinyume na maagizo ya Waziri Mkuu… Kuna barua wewe umeziona na nyingine hujaziona.” Hakuendelea na mahojiano na badala yake alikata simu.
Tayari TAMISEMI imekwisha kumteua Mwendahasara Maganga aliyekuwa Ofisa wa Tawala za Mikoa na Serikali za Mitaa Mkoa wa Dodoma, kukaimu nafasi ya Fuime, huku uongozi mzima wa Manispaa ya Ilala ukionekana kutotambua uteuzi huo.
Hata hivyo, Meya wa Manispaa ya Ilala, Jerry Silaa, hakujibu alipopigiwa simu na mwandishi wetu na badala yake alijibu kwa ujumbe mfupi wa maneno akisema; “Ndugu yangu,nilishasema "No comment" hizi halmashauri watu washazoea kula hela za umma,ukitaka ubaya ingilia mambo yao. Mimi nimeapa sintaruhusu sumni iliwe nikiona. Sasa misimamo hii imeudhi wakubwa. Sasa nimetuhumiwa. Nangoja wakubwa waamue. Time will tell,kila kitu nitakiweka bayana muda ukifika.”
Katika barua yake kwa Waziri Ghasia, Waziri Mkuu alisema amepitia kwa kina dokezo pamoja na barua iliyoandikwa na Dk. Mahanga ambaye pia ni Diwani wa katika Halmashauri ya Manispaa ya Ilala, akiwa Mbunge wa Segerea, akitoa tuhuma katika Halamshauri ya Ilala zikihusu matumizi mabaya ya fedha kinyume na taratibu.
Pinda amesema katika barua hiyo kwamba amepitia ushauri uliotolewa na Mahanga wa jinsi ya kushughulikia suala hilo pamoja na mapendekezo mengine lakini akapendekeza Mdhibiti na Mkaguzi Mkuu wa Hesabu za Serikali afanye ukaguzi maalum katika Halmashauri ya Ilala.
Akitumia busara kutaka kufuatwa kwa utaratibu wa kushirikisha uongozi wa Wilaya na Mkoa, Pinda alisema;
“Pamoja na kuomba Ofisi ya CAG kufanya uchunguzi huo, katika siku zijazo pindi yanapotokea matukio kama haya yanayohusu Serikali za Mitaa , ni vyema Uongozi wa Mkoa ukapewa taarifa za nafasi ya kwanza kushughulikia matatizo hayo na kuchukua hatua ambazo wataona zinafaa kabla ya kuomba ukaguzi maalum wa CAG.’’
‘’Kuhusu Ushauri wa kumhamisha Mkurugenzi wa Manispaa ya Ilala na kufanya mabadiliko katika uongozi wa Halmashauri nyingine , ningeshauri zoezi hilo tulisitishe hadi hapo tutakapopata matokeo ya uchunguzi husika. Nitapenda kupata maendeleo ya suala hili mapema,” Pinda alishauri katika barua yake yenye kurasa mbili.
Katika kile kinachoonekana kuwa na mawasiliano ya karibu Dk. Mahanga katika barua yake ya Oktoba 15, 2012, alionyesha kufanya mazungumzo na Waziri Ghasia kabla ya kuandika barua hiyo akisema, “tulipokutana na wewe Mheshimiwa Waziri kwenye kikao cha Baraza la Mawaziri cha kazi, nilikudokeza tena hatari ya Halmashauri ya Manispaa ya Ilala kufilisika.”
Siku chache baada ya barua ya Mahanga kuwasilishwa kwa Waziri Ghasia, Manispaa ya Ilala ilipokea Mweka Hazina mpya, Kabikile Stima akitokea Halmashauri ya wilaya ya Mvomero, ambako kuliibuliwa tuhuma za ubadhirifu.


