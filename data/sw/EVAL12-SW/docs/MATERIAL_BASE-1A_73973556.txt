
Eti tunajivunia suti za Taifa Stars, aibu!
May 31, 2013

KWA kuazima sehemu ya mawazo yaliyopata kuandikwa katika gazeti hili na Msomi, Dk. Kitila Mkumbo, ambaye ni Mhadhiri Mwandamizi wa Saikolojia na Elimu, Chuo Kikuu cha Dar es Salaam, kwamba wakati mwingine kiu ya mafanikio kitaifa inatusababisha kushabikia masuala ya kipuuzi, tena yaliyo ya wazi, ndivyo imetokea hivi karibu kuhusu timu yetu ya soka, maarufu kama Taifa Stars. 
Hivi karibuni tumeshuhudia mavazi waliyopewa Taifa Stars, mavazi aina ya suti yakichukua nafasi kubwa ya mijadala katika vyombo vya habari, propaganda zikipigwa katika mwelekeo kwamba timu hiyo ni kama imekwishapata ushindi kupitia suti hizo.
Kwamba utadhani timu hiyo imefanya au imefanyiwa jambo kubwa kupindukia, kumbe ni mavazi ya suti tu. Yaani leo hii wachezaji wa Stars kuvaa suti imekuwa mafanikio ya kitaifa, hii ni aibu kubwa.
Tumesikia, kwa mfano, watu mbalimbali wenye heshima kitaifa wakitoa nafasi kubwa kuhusu mjadala wa suti za Stars, kwamba ni jambo kubwa eti katika historia ya timu hiyo.
Kimsingi, hatuna tatizo na juhudi zozote za kuboresha hali za wachezaji wa Taifa Stars iwe kwa mavazi au mambo mengine, kama ambavyo hatuwezi kuwa na tatizo kwa juhudi zozote za kuboresha hali za maisha ya Wa tanzania wengine wengi, kuanzia vijijini hadi mijini.
Tatizo lililopo kwa upande wetu ni kuzidi kupoteza mwelekeo kama taifa tukiacha kujadili masuala madogo na kupuuza masuala makubwa na ya kipaumbele. Imetushangaza kuona, katika mijadala au mikakati ya kuifanya Stars kushinda michezo yake ya kimataifa suti imechukua nafasi pana zaidi badala, kwa mfano, nafasi ya ushindi wa timu kwa kila mchezo.
Suti ni vazi tu kama yalivyo mavazi mengine, na kwa kweli kujadili mavazi au kusifu mavazi na namna wachezaji wanavyopendeza wanapovaa mavazi hayo ni upuuzi mtupu na kwa kweli, ni kuwaviza kisaikolojia wachezaji wetu waendelee kuamini katika mambo madogo madogo badala ya kuwaza makubwa kama ushindi dhidi ya timu maarufu duniani.
Ni sawa na kuwadharau wachezaji wetu, ni kuwaelekeza kwamba msingi wa ushindi wao ni suti badala ya mazoezi, kumsikiliza kocha na nidhamu ya hali ya juu.
Tumesikitika kuona baadhi ya vyombo vya habari vikipigia chapuo zaidi mijadala ya suti za Stars badala ya mijadala ya uchambuzi wa kiufundi kuhusu kwa namna gani timu hiyo inaweza kumudu michezo iliyo mbele yake kimataifa. Kiu ya mafanikio isiendelee kutulevya kiasi cha kujadili mavazi ya Stars badala ya ubora wa timu hiyo.


