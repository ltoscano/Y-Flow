
Amana wakabidhiwa mashuka 40

Imeandikwa na Katuma Masamba

Imechapishwa: 09 Oktoba 2016

HOSPITALI ya Rufaa ya Amana imepewa msaada wa mashuka 40 na bidhaa nyingine kwa ajili ya wodi ya watoto zilizotolewa na benki ya CRDB, Tawi la Kariakoo.
Benki hiyo imetoa msaada huo ikiwa ni sehemu ya maadhimisho ya Wiki ya Huduma kwa Wateja ya benki hiyo.

Akizungumza wakati wa kukabidhi mashuka pamoja na bidhaa hizo kwa Mganga Mkuu wa hospitali hiyo, Dk Meshack Shimwela, Meneja wa tawi hilo, Andrew Augustine alisema, kitendo hicho ni utaratibu wa kurudisha hisani kwa jamii.
Augustine alisema, wamekabidhi mashuka hayo ili kutoa asante kwa jamii kwenye wiki ya huduma kwa wateja, kwa kurudisha kwao wanachokipata na pia kutengeza mahusiano mazuri baina yao na wateja wa benki hiyo.
“Tutaendelea kushirikiana na kusaidiana kwenye masuala mbalimbali ya kijamii, kwani tunatambua jitihada na changamoto zilizopo katika sekta ya afya…tutaendelea kuimarisha mahusiano yetu,” alisema.
Akizungumzia mashuka pamoja na maji, sharubati (juisi) na sabuni kwa ajili ya kufulia, Dk Shimwela alisema, mashuka hayo yatapelekwa katika wodi ya watoto wa umri wa siku moja hadi 28 na hivyo kusaidia watoto hao.
Alisema mashuka hayo yatasaidia kupunguza magonjwa mbalimbali kwa kuwa kila mtoto anakuwa na magonjwa na ndiyo sababu watoto hutengwa kulingana na umri wao ili kuepusha kuambukizana magonjwa.
Alisema kwa mujibu wa muongozo wa Shirika la Afya Duniani (WHO) mtoto mmoja anatakiwa kutumia mashuka kati ya manane hadi 15 kwa siku, hivyo juhudi zinatakiwa kuongezwa katika kuwezesha jambo hilo.


