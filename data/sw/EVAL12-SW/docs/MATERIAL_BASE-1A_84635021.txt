

NA ELIUD NGONDO, RUNGWE

WILAYA ya Rungwe imekuwa ikipata zaidi ya Sh bilioni 9.7 kutokana na chai inayouzwa na wakulima.
Lakini kiasi hicho cha mapato kilikuwa kikishuka kwa asilimia 27 kila mwaka kutokana na kukosekana kwa malighafi katika viwanda vya wakulima.
Lakini baada ya kupata mbegu mpya ya zao hilo malighafi imeanza kuongezeka na wananchi wengi wameshaanza kuona manufaa makubwa kutokana na mbegu
hizo kuonyesha uzalishaji wa majani mengi tofauti na ilivyokuwa awali.
Wanasema wamekuwa wakihangaika na mbegu ambayo ilipandwa na mababu zao
miaka ya nyuma, iliyopitwa na wakati huku ikitoa majani kidogo ya chai.
Mmoja wa wakulima hao Tuntufye Magila, anasema baada ya kuambiwa juu ya
mbegu hizo mpya aliamua kununua na kupanda na kuona mafanikio tofauti na awali.
Ambapo chai aliyopanda mwaka 2013 ameshaanza kuvuna mwaka huu. Magila anasema wakulima wanatakiwa kununua mbegu hizo ili kuachana na kilimo ambacho hakina tija.
Mkulima huyo anasema awali walikuwa wakilima zao hilo na kupata mavuno kuanzia miaka mitatu hadi minne tofauti na sasa ambapo kwa miaka miwili wanaanza kuvuna.
“Mbegu mpya ambazo tumeshauriwa na watalamu wetu zimekuwa ni msaada mkubwa kwetu kwani uzalishaji wake unakuwa wa tija tofauti na ilivyokuwa awali,” anasema.
Anasema baada ya mbegu hizo kupelekwa kwenye Umoja wa Wakulima wa Chai
Rungwe (RSTGA), walihamasishwa kuanza kuzitumia lakini matumaini ya wakulima yalikuwa ni kinyume kutokana na kutegemea mbegu za zamani.
“Tulivyoambiwa kuna mbegu mpya ambazo zimeletwa kwenye kikundi tulikuwa na wasiwasi kuwa wamekuja kutuharibia zao letu lakini kumbe ni tofauti. Mbegu ya zamani ilikuwa inakatisha tama kwa sababu ilikuwa ikichukua muda mrefu hadi kuanza kuvunwa tofauti na mbegu ya sasa,” anasema.
Mkulima mwingine Rephson Mwaisupula, toka Kata ya Masukulu, anasema wakulima wamekuwa wakijilaumu kutokuwa na mbegu hizo mpya ambazo zingeweza kuinua kipato chao zaidi ya hapo walipo.
Anasema mbegu za zamani ziliwakatisha tama na wengi waliona kama wanatumikishwa hali ambayo ilisababisha thamani ya zao hilo kushuka na kuonekana halina maana tena.
Mwaisupula anasema kupatiwa mbegu hizo mpya kutoka kwenye umoja wao imekuwa ni hamasa ya wakulima wengine kujiunga katika umoja huo ambao umekuwa ukiwakopesha pembejeo za kilimo na kununua majani ya chai kwa bei elekezi ya serikali.
“Mbegu za zamani zilisababisha hata ubora kupungua kutokana na miche ya zamani kuzeeka na kutotoa majani mengi ambayo yatakuwa na manufaa kwa mkulima.
“Lakini mbegu mpya zimesababisha kupanda kwa thamani ya zao hili, majani yanayovunwa ni mengi na yamekuwa ya kiwango cha juu hadi kuweza kushindanishwa na nchi zingine,” anasema Mwaisupula.


