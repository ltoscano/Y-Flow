
Visamkasa vya waliotapeliwa, kuibiwa kwa simu

Imeandikwa na Basil

Imechapishwa: 03 Septemba 2016

USIKURUPUKE unapopokea ujumbe wa simu ya mkononi ukikuomba utume fedha kwa mtu yeyote. Hata kama utaona ujumbe huo umetumwa kwa namba ya mtu wa karibu yako sana, zingatia ushauri wangu, tafakari kwanza na jiridhishe kabla ya kutuma.

Kama ni ujumbe wa kuombwa fedha na mtu unayedhani unamfahamu (kupitia namba yake), kabla ya kutuma, jiridhishe kwanza kwa kumpigia simu. Ukiona simu haipokewi, achana nayo hadi yeye atakapokupigia na kujiridhisha ndiye aliyetuma ujumbe.
Aidha, unapopokea ujumbe wa maneno au hata kupigiwa simu na mtu (hasa usiyemjua) ukikutaka uingie kwenye ‘dili’ lolote la kifedha, tuliza moyo. Acha tamaa. Jicho langu limelazimika kuangazia suala hili kutokana na ukweli kwamba, wapo watu wameibiwa fedha kwa namna tofauti kupitia mawasiliano ya simu.
Vipo visa vingi vya namna hii. Wapo ambao yakishawakuta hawasemi, bali wanabaki kuugulia maumivu kimyakimya.
Lakini wapo wengine ambao wamesimulia na hivyo kutoa funzo kwa wengi. Hivi karibuni, wakati wa vikao vya Bunge, katika Kamati ya Kudumu ya Miundombinu iliyokutana na Mamlaka ya Mawasiliano (TCRA), ukubwa wa tatizo la wizi kupitia kwenye simu/mtandaoni ulidhihirika kutokana na simulizi za wabunge wakiwemo walioathirika.
Baadhi ya wabunge walieleza namna walivyojikuta wakituma fedha nyingi wakidhani wanazituma kwa ndugu, kumbe ni kwa matapeli.
Waheshimiwa hawa waliibiwa kwa mbinu ambayo wezi hawa wamekuwa wakiingilia mtandao wa mtu kwa dakika kadhaa na kutumia namba ya simu ya mtu aliyezimiwa, kutapeli watu wengine. Mbunge mmoja alishuhudia alivyotuma Sh 800,000 baada ya kupokea ujumbe kutoka namba ya simu ya ndugu yake.
Kumbe hakuwa nduguye, bali matapeli waliingilia mtandao wake. Mwingine akaeleza mfanyakazi wake alivyotuma Sh milioni 1.6 baada ya kupokea meseji iliyoonesha ni simu ya bosi wake ikimtaka amtumie kiasi hicho cha fedha. 
Ipo mifano mingi ya wizi na utapeli unaofanyika kwenye simu za mkononi. Na kila siku, hawa wezi wa kimtandao wamekuwa wakibuni mbinu mbalimbali.
Ngoja niwasimulie kisa kingine ambacho jicho langu limewahi kushuhudia: Ilikuwa jioni, nilipofika nyumbani nikitokea kazini na kumkuta binti Mawazo (si jina halisi) akiwa na mawazo kweli. Machozi yakimbubujika, aliniambia amepokea taarifa kwamba dada yake amepata ajali mbaya.
‘Nani kakuambia?’ Lilikuwa swali la kwanza kwa binti huyu. Alinijibu kwamba yupo mtu aliyempigia akitumia simu ya dada yake (anayedaiwa kupata ajali).
Huyo mtu alimweleza kuwa dada yake amepata ajali kwa kugongwa na pikipiki mjini Mwanza.
Akamweleza kuwa alipofika eneo la ajali, aliamua kujitolea kumkimbiza majeruhi hospitali kwa teksi. ‘Msamaria’ alimtaka Mawazo atume angalau Sh 20,000 kwa simu kufidia sehemu ya malipo ya nauli ya teksi na pia kununua baadhi ya mahitaji ya mgonjwa. Mawazo alikopa fedha haraka na kuzituma kwa simu.
Laiti Mawazo angejua kuwa huyo aliyemtumia fedha si msamaria! Bali ni mwizi .
Baada ya kumuibia dada yake Mawazo simu, aliamua kutafuta namba tofauti zilizohifadhiwa kweye simu hiyo na kuanza kuwapigia kwa kuwataarifu habari hizo za ajali. Ndani ya muda mfupi, alimudu kuwaibia zaidi ya watu wanne ambao walituma fedha. Baadaye alizima simu na hakufahamika.
Mbinu nyingine za wezi hao, ni mtu kupigiwa na kuambiwa kwamba umeshinda shindano fulani/bahati nasibu (zaidi wakitumia majina ya kampuni za simu za mkononi).
Anayepigiwa simu, huambiwa atoe taarifa zake mbalimbali kwa ajili ya kufanikisha mchakato wa kupata fedha za bahati nasibu. Taarifa hizo zimekuwa zikitumiwa na matapeli kuwaibia wahusika wa taarifa hizo au ndugu zao. Visa hivi vyote vinatupa changamoto ya kuwa makini na wizi kupitia simu za mkononi.
Matukio haya yatoshe kufumbua macho na akili. Kamwe usikubali kutuma fedha bila kuzungumza kisha kujiridhisha na mtu unayedhamiria kumtumia fedha kabla ya kufanya hivyo.
Usiache kuhoji na kudadisi mtu yeyote anayekutumia ujumbe au kukupigia simu akiomba fedha au kutaka kuingia makubaliano yoyote ya kibiashara/fedha.
Kumbuka matapeli wengine akikupigia, anaweza asikuombe fedha. Bali hukuwekea mitego ya kutoa taarifa za mambo mbalimbali ambazo anaweza kuzitumia kukuibia baadaye au kuibia mtu wa karibu yako.
Kwa ujumla, visamkasa hivi vya waliotapeliwa na kuibiwa kwa simu, vinapaswa viwafungue raia wema wawe makini kwa maana ya kutafakari na kujiridhisha na taarifa zozote zihusuzo fedha anazotumiwa kwenye simu. 


