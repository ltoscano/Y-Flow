Ekómí bísó o Lovanium, tolukí bipái bínsɔ, kási mpámba. Balingísí bísó 'te tókɔ́ta na ndáko ya kobóta, tókɛ́ndɛ kotúna mamá óyo abótí. Bapésí yĕ naíno mwána tɛ́, kási ayébísí bísó 'te mwána azalí mwa malámu, bobɛ́lɛ́ kiló ezalí malámu tɛ́. Băsí ba bísó bayákí kotála mwána, kási bakɛndɛ́kí kala. Sɔ̂kí balingákí kokɛndɛ • epái mosúsu, bayébísákí yĕ tɛ́. Balobákí te bazóngí o ndáko. Ndéngé níni bakómí o ndáko tɛ́, ayébí tɛ́.

Totíkí mamá wâná mpé tozóngí. Sikáwa totúna lisúsu epái wápi@ Lovanium mobimba, băsí ba bísó bazalí tɛ́, o nzelá tomɔ́nɔ́kí moto tɛ́, mpé o ndáko bakómí tɛ́. Ntína ya likambo liye níni@

Moníngá wa ngáí abandí komílela mpɔ̂ ya bozoba bwa băsí ba bísó, mpé mpɔ̂ ya bipái míngi bangó bakokɛndɛ, bísó babáli tozalí koyéba tɛ́. Nazalí kondima maloba ma yĕ mánsɔ tɛ́ kási nakaní o motéma 'te mbala óyo nakosilika na mwăsí míngi, na ntína 'te ámeka lisúsu kosála bôngó tɛ́.

Tokóma o ndáko boye, băsí ba bísó bakómákí kala. Bakómákí bobɛ́lɛ́ o ntángo bísó tokɛndɛ́kí koluka bangó o Lovanium. Bisi ekúfákí o nzelá. Libosó batelemákí mwa míngi mpɔ̂ ya kozila takisi ya 5K (makuta mítano), 5K. Kási takisi eyákí lisúsu tɛ́ mpɔ̂ ya butú. Áwa bayébákí 'te ntango ezalí koleka, babandákí koyâ̂ na makolo. Yangó wâná bakómákí o ndáko nɔkí tɛ́.

Likambo tɛ́, sikáwa tokitísí mitéma. Nkanda esílí. Malámu tókɛndɛ koluka elɔ́kɔ níni tokokí kolía, mpámba tɛ́ tolembí na nzala bísó bánsɔ.

Nkisi ya nzala, kolía. Sɔ́kɔ́ osílí oléí, okokanisa •lisúsu• mpasi ya nzala lisúsu tɛ́. Tókɛndɛ kolíya, •tóbósanaka• mpasi ya bísó mpé tósepelaka mpɔ̂ ya mamá óyo abótí, mbɛlɛ mwána wa yĕ akobíka.

Nabósana nzala, kási nabósana liteya tɛ́. Mpámba tɛ́, nazwí liteya, sɔ̂kí oyébí naíno ntína ya likambo tɛ́, ósilika naíno tɛ́ kási túna libosó malámu. Zabolo alingákí kokósa ngáí mpɔ̂ 'te násilika na mwăsí, nzókandé mwăsí asálákí mabé sɔ̂kí tɛ́.

Kobála mwăsí ezalí likambo lya mpasi tɛ́, kási kovánda o libála malámu wâná ndé mamá wa likambo! Sɔ̂kí okokanisa moníngá wa libála mpámba, okozoka mpótá na mbɛlí ya yŏ mpenzá.