Benki ya BRICS yaashiria mageuzi ya kiuchumi duniani
Jul 31, 2014

JULAI 15 mwaka huu viongozi wa mataifa matano ya BRICS walikutana mjini Fortaleza huko Brazil.
Nchi wanachama katika kundi hili la Brics ni Brazil, Urusi, India, China na Afrika Kusini. Wengine waliohudhuria mkutano huo ni pamoja na wakuu wa Argentina, Chile, Colombia, Ecuador na Venezueala. Hizi ni nchi za Amerika Kusini.

Hizi ni nchi zinazoinukia duniani ambazo zimejiunga ili kutafuta njia mbadala za kujikwamua kutoka makucha ya nchi za Magharibi.
Katika mkutano huo viongozi wa Brics walikubaliana kuchukua hatua za kuanzisha mfumo mpya wa kiuchumi na kifedha duniani, badala ya kutegemea mfumo wa sasa unaotawaliwa na Marekani. Wakasisitiza kuwa mfumo uliopo hautoi haki sawa kwa nchi zote na haushirikishi mataifa yote.

Chini ya mfumo huu mataifa ya Magharibi au Kaskazini yanaendesha na kutawala Mfuko wa Fedha Duniani (IMF) na Benki ya Dunia (WB), ingawa taasisi hizi za kifedha zinajifanya kuwa ni za kimataifa lakini nchi zetu huwa zinaalikwa kama watazamaji au wasikilizaji wakati wakuu huwa wanatoka nchi tajiri.
Ndipo wakuu wa Brics wakaamua kuanzisha benki mpya ya maendeleo kwa ajili ya nchi zinazoinukia (New Development Bank – NDB). Benki hii, baada ya kuridhiwa na mabunge ya nchi za Brics, itaanza na mtaji wa kuandikisha wa dola za Marekani bilioni 50, ukigawiwa sawa kati ya mataifa matano waasisi wa BRICS.
Dola bilioni 10 taslimu zitatolewa katika kipindi cha miaka saba pamoja na dhamana za dola bilioni 40. 

Benki hiyo itaanza kutoa mikopo ifikapo mwaka 2016 na kupokea wanachama wa nchi nyingine zinazoendelea. Maana yake benki hii itazisaidia nchi zinazoendelea au nchi za Kusini kama zinavyoitwa.
Hayo yalisemwa na Rais Dilma Rousseff wa Brazil, alipoweka wazi nia ya benki hiyo kuzisaidia hata nchi ambazo si wanachama wa Brics.

Licha ya benki ya NDB wakuu wa Brics pia wameamua kuanzisha mfuko wa akiba ya dharura (Contingency Reserve Arrangement – CRA) wenye mtaji wa dola bilioni 100. Kazi yake itakuwa sawa na IMF, yaani itatoa msaada kwa nchi zinazoendelea zinapopatwa na matatizo ya malipo ya kimataifa.

Mtaji wa CRA utachangiwa na nchi za Brics kutegemea uwezo wao wa kiuchumi. Ndiyo maana China imeamuliwa kutoa dola bilioni 41. India, Brazil na Urusi zitatoa dola bilioni 18 kila moja na Afrika Kusini itachangia dola bilioni 5.
Ingawa China itatoa mtaji zaidi kuliko wengine, uongozi utakuwa mikononi mwa India. Muda wake utakapoisha Urusi itaongoza. Yaani uongozi utakuwa unazunguka badala ya kushikiliwa na China, tofauti na WB ambayo ni lazima iongozwe na Marekani na IMF lazima iongozwe na nchi ya Ulaya.
Ndiyo maana Rais Putin wa Urusi aliuambia mkutano wa Brics kuwa ni muhimu sana kwa nchi zinazoinukia au zinazoendelea kukataa kushinikizwa na mataifa makubwa, kwa kutishwa kuwa watawekewa vikwazo kama ilivyo kwa nchi yake.
Akasema nchi yake imewekewa vikwazo na Marekani na maswahiba zake, lakini Urusi haitatetereka na ni nchi za Magharibi ndizo zitakazopata hasara. Akaongeza kuwa ni muhimu kuwa na umoja kama Brics ambao utakabiliana na nchi za Kaskazini kwa kufanya nao mazungumzo ya kistarabu na kuheshimiana badala ya kutishwa na vikwazo.

Mataifa ya Brics kwa jumla yana nusu ya idadi ya watu duniani na yanatoa takriban robo ya uzalishaji wote duniani. Yaani nchi hizi zinazoinukia ziliwahi kuwa masikini lakini leo zinaweza kusimama na kushindana na hizo nchi ‘tajiri’. Ukweli ni kuwa hizo nchi ‘tajiri’ zinategemea kifedha nchi za Brics.
Mfano bora ni China ambayo ina jumla ya akiba ya dola trilioni tatu. China inaikopesha Marekani ambayo inadai eti ni nchi tajiri kushinda zote duniani. Fedha nyingi za China zimewekezwa katika hati fungati nchini Marekani, yaani inaikopesha serikali. Baadhi ya wachumi wa China wameanza kuishauri nchi yao iache kuwekeza Marekani ambayo uchumi wake unatetereka.
Wanasema kuwekeza mabilioni huko Marekani ni sawa na kuhifadhi nyama katika friji ambayo haifanyi kazi. Ni kwa sababu fedha zilizowekezwa kama dola zinapungua thamani na ni hasara kwa China.
Joseph Stiglitz ni mtaalamu wa uchumi na mshindi wa tuzo ya Nobel katika fani hiyo. Pia ni profesa wa uchumi katika chuo kikuu cha Columbia. Akizungumza na mtandao wa ‘Democracy Now’ alisema benki ya NDB inaashiria mabadiliko ya kimsingi katika uhusiano wa kiuchumi na kisiasa duniani.


