Vurugu za kuchinja: CCM yawaangukia maaskofu
Feb 13, 2013

WAKATI mgogoro wa kuchinja unaendelea kukua Kanda ya Ziwa, ukigharimu maisha ya mchungaji Mathayo Kachila wa Kanisa la TAG Buseresere mkoani Geita, serikali imeendelea kucheza mchezo wa paka na panya kuhusu mgogoro huo ambao inaelezwa ingeweza kuudhibiti mapema kama ingechukua hatua thabiti kwa wakati.
Katika kuashiria udhaifu katika kushugulikia mgogoro huu, wiki jana, Mwenyekiti wa CCM Taifa, Rais Jakaya Kikwete alituma ujumbe kwa maaskofu jijini Mwanza kupitia Mwenyekiti wa CCM Mkoa wa Mwanza, Anthony Diallo, kuwaeleza maaskofu hao kuwa ujumbe uliotolewa awali kwa niaba ya serikali na
Mkuu Mkoa Ernest Ndikilo na Waziri wa Nchi, Ofisi ya Rais Sera na Uratibu, Stephen Wassira, haukuwa msimamo wa chama na kwamba kwa kuwa chama ndicho kinasimamia serikali.
Mwenyekiti wa Taifa amemtuma kwao ili wamueleze madai yao ayafikishe kwake ili yashughulikiwe. Kitendo hicho cha chama kumkana Wassira na maamuzi yake kimeelezwa kuwa ni kielelezo si tu cha serikali na chama kuwa hawako makini katika uongozi lakini pia jinsi wanavyoweza kufanya mzaha katika mambo yanayotishia utangamano wa Wa tanzania kama Taifa.
Taarifa zinasema hata hivyo, kwamba kikao hicho kilichofanyika kuanzia saa moja jioni Jumatano, Februari 6, 2013 katika ofisi za CCM Mkoa wa Mwanza, hakikumalizika kwa muafaka baada ya
maaskofu kukasirishwa na ujumbe huo ambao inaelezwa waliuona kama kejeli kwao kwa kuwa matatizo dhidi yao na vitisho kwa imani ya vimekuwa hadharani na serikali inaona lakini haichukui hatua.
"Kile kikao kilimgeuka Diallo baada ya maaskofu kumwambia wazi uzito na ugoigoi wa serikali katika kuchukua maamuzi pale maslahi ya wakristu yanaposhambuliwa yakiwamo kuchomewa makanisa, kukashfiwa dini yao hadharani na wachungaji, mapadri na maaskofu kutishiwa kuuawa hadharani lakini serikali inajifanya haioni," kilieleza chanzo chetu.
Kitu kingine kichoelezwa kuwakera maaskofu ni kitendo cha mjumbe huyo wa Mwenyekiti wa CCM kuwaeleza kuwa hakumtuma Wassira katika kikao alichotangaza kuwa wenye haki ya
kuchinja katika machinjio ya umma ni waislamu peke yao.
"Huku ni kutuona hatuna akili. Kama Wassira alikuja kwa hiari yake kama mtu binafsi kwa nini serikali walikaa kimya, au wanataka kutuambia kuwa serikali hii haina utaratibu katika kufanya kazi, kama Rais ndiyo Mwenyekiti wa chama kwa nini hakumchukulia hatua Waziri wake? Hii ni serikali ya ajabu sana inafanya maamuzi kwa kuvizia vizia, ni hatari sana", alisikika mmoja wa Maaskofu akizungumza na wenzake baada ya kikao hicho.

Baadhi ya wananchi wameieleza hatua hiyo ya CCM kuwa ni kutafuta kuungwa mkono kila inapoona fursa ya kufanya hivyo, na kwamba kilitaka kuutumia mgogoro huu kama njia ya kupata uungwaji mkono na wakristu lakini kwa
jinsi mambo yalivyokwenda sasa kuna dhahiri hali ya mgawanyiko.

"Nasikia CCM wamewaita maaskofu ili wazungumze nao, shida ya chama chetu siku hizi ni kutapatapa na kutojiamini, kama nia yao ni njema haya masuala wangezungumza mapema, tena wote badala ya kuita vikundi vikundi, hizi nazo ni dalili za kutaka kuwagawa Wa tanzania ili wanufaike kisiasa, bora wamemkatalia," alisema Mussa Matonage mkazi wa Mahina Jijini Mwanza.
Juhudi za kumpata Mwenyekiti Diallo kufafanua juu ya kikao hicho hazikuzaa matunda, na mmoja wa wanasiasa wa zamani hapa alisema serikali inapokuwa haitabiriki kwenye masuala yanayotishia amani ya nchi inatoa mwanya kwa wenye nia mbaya kutimiza agenda zao.
Akizungumza kwa sharti la kutotajwa
jina, mwanasiasa huyo aliyepata kuwa mbunge, alisema majaribio ya kutikisa amani nchini yamekuwapo tangu Uhuru lakini yalipojitokeza yalikemewa na wahusika wakafyata mkia.

"Hapa lazima tukiri upo ucheleweshaji katika kuchukua hatua. Maana hili limeanza kama utani, na hata mlipoliandika wiki iliyoisha msimamo wa serikali ulikuwa kama haueleweki. Serikali haipaswi kuwa hivyo kwenye masuala nyeti namna hii, matokeo yake ndiyo hayo unayoyaona Buseresere,‚Äù alisema mwanasiasa huyo.

Serikali Geita yashtukizwa na yaliyotokea
Mkuu wa Mkoa wa Geita Said Magalula ambaye wiki jana aliliambia Raia Mwema kuwa hali ni shwari mkoani humo kuhusiana na suala hilo baada ya kikao
cha Waziri Wassira na viongozi wa dini, katika mahojiano ya juzi amesema wameshtukizwa na suala hilo kwa kuwa walijua suala limeisha.
"Ni kweli suala hili limetushtukiza, kwa kuwa hali ilikuwa shwari na sisi tulijua mambo yameisha. Hili la sasa limetupa funzo jipya, sasa tutakuwa makini zaidi hatutaruhusu mambo haya yatokee tena," alisema Magalula.
Katika toleo lililopita gazeti hili liripoti kuwa kumekuwa na shutuma kwa serikali mkoani Geita kuwahujumu na kutaka kuwawagawa viongozi wa kikristo mkoani humo kwa maelezo ya kutaka kuunga mkono uamuzi wa serikali.


