Mauaji ya Mwaikusa: RPC Kamuhanda aruka
Nov 15, 2012

TAARIFA zaidi za uchunguzi wa mauaji ya Profesa Jwan Mwaikusa zimeendelea kufichua mambo mengi zaidi, ikiwamo chanzo cha kifo hicho, aina ya silaha iliyotumika pamoja na namba ya silaha hiyo.
Aina ya silaha zinazotajwa, ni bunduki ndogo (pisto) mbili. Moja ya pisto hizo imetambuliwa kuwa ni aina ya Browner yenye Namba 105243, ambayo
hata hivyo mmiliki wake hajawekwa wazi.

Pamoja na kutajwa kwa aina ya pisto na namba zake, inayodaiwa kutumika katika mauaji hayo, taarifa zinasema pia kwamba baadhi ya maofisa wa ndani ya Jeshi la Polisi mkoani Ruvuma, wanadaiwa kuombwa msaada wa kushiriki na kuwezesha uharamia huo.

Raia Mwema, limefahamishwa kwamba ofisa mmoja wa ngazi ya juu ndani ya jeshi hilo, alihusika kuandaa mpango wa kupora sefu mbili za kuhifadhia fedha, moja ikiwa parokiani Peramiho na nyingine iliyoko mgodini, Lukarasi. Hata hivyo, inaelezwa kwamba njama
hizo zilishindikana baada ya mmoja wa watawa wa shirika hilo la Benediktini Abbey kuingiwa na wasiwasi na wito wa ofisa huyo wa polisi.

Aliyekuwa Kamanda wa Polisi Mkoa wa Ruvuma wakati tukio hilo la mauaji ya Profesa Mwaikusa likitokea Michael Kamuhanda, ambaye kwa sasa ni Kamanda wa Polisi Mkoa wa Iringa, amekanusha madai ya baadhi ya maofisa wa jeshi hilo mkoani Ruvuma kuhusika na njama hizo.

“Sifahamu lolote kwa kweli. Mgogoro wa mgodini, sikumbuki vizuri kwa kweli, walioshughulikia ni madini,” anasema Kamanda Kamuhanda
alipoulizwa kama alikuwa anaufahamu mgogoro wa umiliki wa mgodi wa dhahabu wa Lukarasi ambao unatajwa kuwa chanzo cha mpango wa mauaji ya Profesa Mwaikusa.

Anaongeza: “Nakumbuka alishitakiwa Brother (bruda) mmoja, kwenye kesi ya mgodi hatukuhusika, hapanaa. Sisi tulipeleleza ilipokuja Polisi, tulikamilisha ikaenda mahakamani.”

Tayari Shirika la Watawa Wabenediktine kupitia kwa Makamu Mkuu wake, Fidelis Mligo, limekanusha shirika lake hilo kuhusika na mauaji ya Profesa Mwaikusa kama taarifa hizi mpya zinavyoeleza.

Akizungumza na waandishi wa habari mjini Peramiho wiki iliyopita, Mligo ambaye pia ni Mtawa wa Shirika hilo, pamoja na kukana shirika lake kuhusika na mauaji hayo kwa kusukumwa na maslahi ya umiliki wa mgodi wa dhahabu wa Lukarasi, lakini anakiri kwamba mmoja wa watawa wenzake, aliyemtaja kwa jina la Nestory Mhuwa alikuwa akifahamiana vizuri na Profesa.

Bruda Mhuwa ni miongoni mwa wakurugenzi waliotajwa kuteuliwa kuwakilisha Shirika katika kusimamia hisa zake katika kampuni ya UMICO Ltd, ambayo Profesa Mwaikusa alikuwa akiisimamia katika masuala ya kisheria.

Mbali na Mtawa Mligo kukanusha taarifa hizo, Shirika lake hilo limeiagiza kampuni ya uwakili ya Mkoba & Co. Advocates ya Dar es Salaam, kulitaka gazeti hili likanushe taarifa hizi za kulihusisha shirika hilo na mauaji ya Profesa Mwaikusa pamoja na kuliomba radhi Shirika.

Barua ya kutaka kuombwa radhi kwa shirika hilo, ya Novemba 12, 2012, ambayo imetumwa kwa Mhariri Mtendaji wa Kampuni ya Raia Mwema Co. Ltd, ambayo imesainiwa na E. S. M. Mkoba, inataka pamoja na mambo mengine, kuombwa radhi kwa mteja
wake huyo vinginevyo hatua za kisheria zingefuata. 


