
Watu 10 wauawa katika ulipuaji wa afisi ya gazeti
PARIS, Ufaransa Zaidi ya watu 10 waliuawa jana baada ya magaidi waliokuwa na silaha hatari kuvamia afisi za gazeti la kila wiki la Charlie Hebdo, kwa mujibu wa maafisa wa usalama.
Afisi ya Mwendesha Mashtaka nchini humo ilithibitisha kuwa kufikia jana jioni watu 10 walikuwa wameuawa kufuatia shambulizi hilo.
Naibu Meya wa jiji la Paris, Bruno Julliard awali alisema “watu sita akiwemo afisa wa polisi walijeruhiwa vibaya.” Rais wa nchi hiyo Francois Hollande aliwasili katika eneo la shambulizi hilo kabla ya kuitisha kikao cha dharura cha baraza lake la mawaziri. 
Mmoja wa maafisa ambao wanaendesha uchunguzi alisema wanaume wawili waliokuwa na silaha aina ya Kalashnikov pamoja na silaha nyinginezo hatari walivamia jengo hilo lililoko katikati mwa jiji la Paris kabla ya kukabiliana vikali na maafisa wa usalama.
Mchoraji wa vibonzo katika gazeti hilo Renaud Luzier awali alisema kulikuwa na waathiriwa wengi kufuatia mkasa huo. Gazeti hilo ambalo huchapisha habari kwa kutumia mtindo wa kinaya, mnamo Februari 2006, lilikosolewa vikali na Waislamu baada ya kuchapisha kibonzo cha Mtume Mohammed.
Afisi za gazeti hilo zililipuliwa kwa bomu mwaka 2011 baada ya kuchapisha kibonzo cha Mtume Mohammed kilichokuwa na kichwa ‘Charia Hebdo’.
Licha ya kufikishwa mahakamani kwa kuvunja sheria zinazodhibiti ubaguzi wa rangi, gazeti hilo bado linaendelea kuchapisha vibonzo tatanishi vikiwemo vya mtu.
Mnamo Septemba 2012 gazeti hilo la Charlie Hebdo lilichapisha kibonzo kilichoonyesha Mtume Mohammed akiwa uchi.
Kibonzo hicho kilipingwa na kushutumiwa vikali na Waislamu.


