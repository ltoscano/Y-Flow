
Anaswa kwa kumsaidia binti kuavya mimba
NA GEOGE MUNENE
MWANAMKE aliyemsaidia binti wake wa miaka 15 kuavya mimba jana alikamatwa na polisi kwa Kaunti ya Kirinyaga.
Mshukiwa huyo alichukuliwa nyumbani kwake katika kijiji cha Gakoigo na kupelekwa katika kituo cha polisi cha Kerugoya kwa uchunguzi.
Mashahidi walisema, mwanamke huyo wa miaka 33 , alimfungia bintiye ndani ya nyumba yao na akamsaidia kuavya mimba.
Binti huyo alivutia majirani alipopiga kelele kwa uchungu wa kuavya baada ya kutekeleza kitendo hicho.
Majirani walitumia nguvu kuingia ndani ya nyumba walikompata msichana huyo akigaragara chini kwa uchungu. Kwa mshtuko, majirani walienda kuripoti kisa hicho katika kituo cha polisi. Maafisa wa polisi walifika na kumkamata mwanamke huyo. Msichana amelazwa katika Hospitali ya Kaunti ya Kerugoya anapoendelea kupata matibabu.
Majirani hao walidai kwamba, mwanamke huyo kwa siri aliavya mimba ya bintiye halafu akatupa kifusi. Binti huyo bado yuko shuleni. 
“Tuliposikia msichana huyo akipiga kelele tulijua kulikuwa na tatizo na ndipo tulikimbia nyumbani humo kujua kilichokuwa kikiendelea. Tulimpata katika hali mbaya na ndipo tukaenda kuwajulisha polisi,” alisema mmoja wa wakazi.


