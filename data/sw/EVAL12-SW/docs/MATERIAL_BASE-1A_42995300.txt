Hatari ya siasa kuchanganyika na dini
Sep 27, 2012

NINA hofu, kuwa nchi yetu muda si mrefu itaingia katika mparaganyiko wa kijamii utakaotokana na siasa kuchanganyika na dini.

Ndugu zangu, mbegu za chuki za kidini zimeshapandwa. Zimeanza sasa kuchipua. Kama tutatanguliza busara na hekima, basi, hatujachelewa. Tuna lazima ya kuing’oa na mizizi yake, miche yote ya udini iliyochipua, na ambayo, kuna
hata baadhi ya wanasiasa, wanadiriki kuimwagilia maji ili isinyauke, kwamba ina manufaa kwao. Ni manufaa ya kisiasa.

Na hakika, ni busara na hekima, kwa mwanadamu kutambua na kuheshimu mamlaka iliyopo na zaidi, inayotokana na watu. Kutambua na kuheshimu mamlaka inayotokana na sheria, kanuni na taratibu za mahali husika, hivyo basi, mamlaka inayotokana na Katiba ya wakati huo. Na mwanadamu huyo, midhari amefanya mawili hayo, ana lazima ya kufanya jambo la tatu; kuyaenzi mamlaka hayo.

Yawezekana kabisa, kuwa katika kuyapata mamlaka hayo kukawa na mapungufu ya sheria, kanuni na taratibu. Lakini, hayo yasipewe nafasi
ya kufanya mchakato wa kisiasa katika jamii ukakwama. Maana, siasa ina maana ya majadiliano endelevu. Ni majadiliano yasiyo koma. Muhimu katika siasa ni kubaki katika meza ya majadiliano.

Tunapokandamiza kwa makusudi mkondo wa siasa usichukue nafasi yake, na hapa pia kwa maana ya kukandamiza siasa za upinzani, basi, tunaruhusu uwepo wa ombwe la kisiasa. Hivyo, nguvu hasi za kijamii hupenya kwa urahisi kuziba ombwe hilo. Ni pamoja na makundi ya kidini yenye misimamo mikali na ya hatari kwa amani ya taifa.

Siku zote, pasipo haki hakuna amani. Swali ambalo hatupaswi kujisumbua Wa tanzania kujiuliza kwa sasa, ni juu ya nani atakuwa
Rais wetu mwaka 2015, bali, tujisumbue kwa kujiuliza, je; Rais wetu wa 2015 tutampata kwa Katiba ipi, na kwa mfumo gani wa uchaguzi? Sote tuna lazima ya kuyatafuta majibu ya maswali haya.

Maana, majibu sahihi yatatupa matumaini ya kuwapo kwa haki. Yatatupa matumaini ya kutokuwapo kwa uvunjifu wa amani na kuisababishia nchi maafa makubwa. Maana, katika nchi yetu tumeanza kuziona dalili mbaya za siasa kuchanganyika na dini. Na Uchaguzi Mkuu uliopita umetoa ishara mbaya. Ishara za nchi yetu kukumbwa na siasa zilizochanganyika na udini.

Wa tanzania tuliwashuhudia baadhi ya viongozi wa kidini; Uislamu na Ukristo, wakitumia nyumba za ibada,
si kwa kazi ya kiroho, kazi ya kuhubiri yaliyo mema kwa mwanadamu, bali walifanya kazi ya siasa. Kazi ya kuhutubia mambo ya siasa na kutoa maelekezo ya kisiasa ya moja kwa moja.

Hayo yamefanyika misikitini na makanisani. Ni hatari! Jambo hili linaiweka rehani amani ya nchi yetu. Linahatarisha umoja wetu wa Kitaifa. Maana, makanisani na misikitini wanakusanyika Wa tanzania wa itikadi tofauti za kisiasa, na wengine ni watoto, hawajawa tayari kupokea hotuba za kisiasa, bali watoto wako tayari kupokea mahubiri na mafundisho ya kiroho.

Tumefika mahala, kiongozi wa kidini anatamka kwenye nyumba ya ibada; “Msiwachague wale wenye kutoa kofia
na fulana.” Mwingine anatamka; “Msiwachue watakaotuletea vita.” Katika mifano hiyo miwili ya kauli, ni dhahiri kwamba hata bila kutaja ni akina nani wenye kutoa kofia na fulana, lakini waumini wameshawajua ni akina nani. Na bila kuwataja hao ‘watakaotuletea vita’ waumini wameshawajua ni akina nani. Hayo mawili hayawezekani yakawa ni mafumbo magumu kwa waumini kutoka kwa viongozi wa dini.

Hapo inapandikizwa sumu ya chuki miongoni mwa waumini, maana waumini hawana itikadi zinazofanana. Hapo viongozi wa dini wanashiriki kutenda maovu. Kuwagawa wananchi katika misingi ya udini. Maana, nao kwa mgongo wa imani, wanashiriki kutoa hukumu bila ya wenye kuhukumiwa kupewa nafasi ya kujitetetea.

Nimepata kuandika, kuwa Wahenga wetu walisema: ”Kamba hukatikia pabovu,” kamwe huwezi kuwavuruga Wa tanzania na kuwafanya wachinjane kwa sababu za kudai kuna upendeleo wa ukabila au wa kisiasa. Nchi hii ina makabila zaidi ya 125 na utitiri wa vyama vya siasa.

Mahala ambapo unaweza kuwagawa Wa tanzania na hata kufanikiwa wachinjane ni kwenye masuala ya imani, ni kwenye dini. Tusikubali dini iwe ndiko penye ubovu, kwenye kamba inayotuunganisha Wa tanzania.

Hakika, ni wajibu wetu wa kizalendo kuyazungumza haya kinagaubaga, kuwa hapa kuna tatizo linalotunyemelea. Tatizo la udini. Maana, Wa tanzania sisi tuna hulka ya ajabu kidogo. Wakati mwingine
tunaamini kwamba kama jambo unalinyamazia, basi halipo hata kama lipo.

Tatizo unaliona, lakini unachofanya ni kunyamaza kimya tu. Kinachofanyika hapo ni kufagilia tatizo chini ya jamvi badala ya kufanya jitihada ya kuliondoa.


