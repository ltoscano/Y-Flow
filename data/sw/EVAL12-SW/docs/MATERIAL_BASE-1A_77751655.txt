
Vijembe vyagubika uchaguzi CCM Mwanza Aug 31, 2012

MNING’INIO wa ushindi wa Chama cha Demokrasia na Maendeleo (CHADEMA) katika majimbo matatu na halmashauri mbili mkoani Mwanza katika uchaguzi Mkuu wa 2010 na vijembe miongoni mwa wagombea ni mambo yaliyotawala harakati za awali za kinyang’anyiro cha kugombea uongozi wa Chama cha Mapinduzi (CCM) mkoani Mwanza.

Wagombea wanaotajwa kuwa na nguvu ya kutoa ushindani kwa kila mmoja katika nafasi ya Mwenyekiti wa Mkoa walikuwa na nafasi mbalimbali za uongozi katika chama hicho ambao kwao ni vigumu kukwepa kuhusishwa na kufanya vibaya kwa chama hicho katika Uchaguzi Mkuu wa mwaka 2010 ambao ulishuhudia mabadiliko makubwa ya kisiasa katika Mkoa wa Mwanza uliokuwa ngome ya kujivunia ya chama hicho.

Katika Uchaguzi Mkuu huo, CCM kilipoteza majimbo ya Ilemela, Nyamagana na Ukerewe ambayo yote yalichukuliwa na CHADEMA, huku pia halmashauri ya Jiji la Mwanza na ya Wilaya ya Ukerewe zikienda kwa chama hicho cha upinzani.
Mabina na Diallo ngoma nzito Katika mbio hizo za kuwania uenyekiti wa mkoa huo yumo Mwenyekiti wa sasa Clement Mabina ambaye amedhamiria kutetea nafasi yake. Kinachomsukuma kuwania nafasi hiyo pamoja na changamoto nyingi ambazo chama kimezipata wakati wa uongozi wake, anasema ni uzoefu alioupata katika kipindi cha miaka mitano iliyopita ambao anaamini utamsaidia kukiongoza chama hicho kwa ufanisi mkubwa katika kipindi kijacho.

Hata hivyo wachambuzi wa mambo ndani ya chama hicho wanadhani kuwa yeye kama Mweyekiti wa Mkoa, anawajibika kwa sehemu kubwa kwa chama kupoteza hadhi yake mkoani Mwanza kwani katika uchaguzi uliopita kilijikuta kinakumbwa na wimbi la mabadiliko ambalo hakikulitarajia.

Mabina aliielezea hali hiyo kama changamoto za kiasiasa na ‘upepo mbaya wa kisiasa’ ambao badala ya kunyoosheana vidole, wanachama wanatakiwa washikamane kukabiliana nazo na kuwa hali hiyo inahitaji kiongozi mwenye uwezo wa kuwaunganisha wana CCM wote ili kuunda na kuongoza jeshi lenye mshikamano.

“Kulikuwa na upepo mbaya wa kisiasa katika uchaguzi wa mwaka 2010 ambao ulituathiri karibu katika maeneo mengi ya mijini kama Arusha, Moshi, Musoma, Mbeya na Iringa. Kwa umoja wetu tunaweza kutoa mchango wetu katika kuhakikisha CCM inaendelea kubaki madarakani”, anasema Mabina.

Akieleza ni namna gani ataweza kurejesha majimbo hayo yaliyopotea mikononi mwake na kama haoni kupotea kwa majimbo hayo ni kipimo cha yeye kushindwa kuhimili anaouita upepo mbaya kisiasa, alisema kuwa vuguvugu la upinzani lilikuwa kubwa kwa sababu walitumia uongo mwingi lakini wananchi wameanza kuelewa nani ni mkweli na anaongeza kuwa kushindwa kutetea majimbo hayo wanaohusika zaidi ni wenyeviti wa chama wilaya na si mkoa moja kwa moja.

“Kuna maswali mengine ni ya kuwauliza wilayani, sisi kama Mkoa tunaratibu kampeni za mkoa mzima lakini ngazi ya wilaya kuna uongozi ambao ndio unawajibika kuongoza kampeni, maswali haya yaulizwe kwenye wilaya,” alieleza.

Kuhusu namna atakavyokinasua chama na kuhusishwa na ufisadi na kukielekeza kusafisha serikali yake, mgombea huyo anasema kuwa chama si fisadi lakini wapo baadhi ya wanachama mafisadi ambao chama kimeendelea kuwachukua hatua za kuwashughulikia.

“Mfano kama Misungwi tumechukua hatua kama chama kuondoa udhamini wetu kwa Mwenyekiti wa Halmashauri, tumeachia vyombo vya dola kuchukua hatua, kama chama hatuna utani na ufisadi,” alisisitiza.
Kigogo mwingine anayewania nafasi ya uenyekiti wa CCM Mkoa wa Mwanza ni Mjumbe wa Halmashauri Kuu ya CCM ya (NEC) kutoka Mkoa wa Mwanza, Anthony Diallo, ambaye dhamira yake kuwania nafasi hiyo inaongozwa na mtazamo kuwa katika karne hii ya utandawazi inayokabiliwa na changamoto mbalimbali za kidunia na za vyama vya upinzani, chama hicho kinahitaji mtu mwenye kukiongoza aliye na uelewa mkubwa wa mambo atakayesimama kujibu hoja za upinzani kwa hoja si kwa kudhania au matusi.
Diallo ambaye pamoja na kuwa na dhamana kubwa, kama mjumbe wa NEC ya CCM wa Mkoa wa Mwanza, ya kuhakikisha kuwa chama kinafanya vizuri katika uchaguzi mkuu uliopita, lakini pia yeye alikuwa miongoni mwa waathirika wa kimbunga hicho cha CHADEMA, ambapo akiwa mgombea ubunge katika jimbo la Ilemela kwa tiketi ya chama hicho alishindwa katika uchaguzi huo na Highness Kiwia wa CHADEMA.
Kwake pia kunanyooshwa kidole kuwa ni miongoni mwa viongozi ambao hawawezi kujitenga na matokeo mabaya ya chama katika uchaguzi Mkuu uliopita kwa kuwa ni miongoni mwa viongozi wa juu wa chama mkoani waliokuwa na jukumu la kuhakikisha chama kinafanya vizuri.
Pamoja na mtazamo huo wa baadhi ya wachambuzi wa mambo ndani ya chama hicho, yeye anaamini kuwa ana uwezo na sifa zinazotakiwa kwa kiongozi wa nafasi hiyo na yuko tayari kutumwa na kutumika tofauti na wale ambao dhamira zao zinawaongoza kupata madaraka na kuyatumia ili chama kiwatumikie wao badala ya wao kukitumikia chama.
“Chama mkoani Mwanza kinahitaji mtu atakayekiongoza akishirikiana na viongozi wengine wa ngazi zote kufuata katiba na kanuni. Kiongozi asiye na visasi, asiyependa makundi na asiyekuwa tayari kuona uonevu kwa wanachama na kuwanyimwa haki wengine kuwa viongozi. Chama kinahitaji mtu atakayekiongoza kama taasisi si kama mali yake binafsi,” alisema Diallo.
Anaongeza ya kuwa kiongozi anayetakiwa na chama kwa sasa ni yule atakayewaunganisha wanachama na si kuwagawa na kwamba anatakiwa awe na dhamira na mikakati ya kukomboa mitaa, vijiji, kata na majimbo yaliyo mikononi mwa upinzani.
“Nimedhamiria kujenga msingi wa umoja na amani ndani ya chama chetu ambao ni haki. Hatuwezi kusema tuna umoja na utulivu wa kisiasa katika Mkoa wetu wa Mwanza kama haki inakandamizwa na wananachama wanaendelea kuonewa na viongozi waliowapa dhamana.
“Nitajitolea nafsi na nguvu zangu kutumikia chama badala ya chama kunitumikia mimi na kugeuza kichaka cha kuficha maovu kama tunavyoshuhudia hivi sasa,” alisema Diallo.
Hata hivyo, kauli hiyo imetafsiriwa na baadhi ya wana CCM kuwa ni kijembe kwa Mwenyekiti Mabina hasa kwa hatua ambazo chama kimezichukua dhidi ya Mwenyekiti wa Halmashuri ya Misungwi Polycarp Bernad kwa kumuondolea udhamini ambao chama kilimpa wakati wa kugombea nafasi hiyo.
Mara kadhaa Bernad amekaririwa akimlalamikia Mwenyekiti Mabina kuwa hatua ya chama kuamua kumfukuza uenyekiti si tu inakidhalilisha chama kwa kuwa ni agenda iliyobeba maslahi binafsi lakini pia imekiuka katiba ya chama na kuwa anajitahidi kuwapunguzia nguvu wapinzani wake kisiasa ili asipate ushindani mkubwa katika kuwania kutetea nafasi ya uenyekiti wa Mkoa.
Mabina hata hiyo amekuwa akikanusha tuhuma hizo akisisitiza kuwa msimamo wa chama unatokana na ukweli kuwa Mwenyekiti huyo amehusishwa na ufisadi katika Halmashauri hiyo kwa mujbu wa ripoti ya Mdhibiti na Mkaguzi Mkuu wa Serikali (CAG) na ya kwamba hakuna suala la ubinafsi katika hilo.
Jina la Nape lakoroga upepo Katikati ya mvutano huo wa vigogo hao jina la Katibu wa Uenezi wa Halmashauri Kuu ya CCM, Nape Nnauye limeibuka katika kinyang’anyiro cha kuwania nafasi ya uenyekiti wa chama Mkoani hapa ambapo dereva wake Adam Soud amechukua fomu kukabiliana vigogo hao wa siasa za Mwanza.

Pamoja na badhi ya wana CCM wakiwamo baadhi ya wagombea wenzake kuwa na shaka kama dereva huyo amekuja kwa hiari yake mwenyewe kugombea au kuingia kwake katika harakati hizo kuna mkono wa bosi wake Nape, mwenyewe anasema ameamua kufanya hivyo kwa kuwa chama Mwanza kimeingiliwa na dumuzi na kimekosa viongozi waadilifu.

“Wako wanaodhani uongozi ni mali yao. Uamuzi wangu ni kuwadhihirishia kuwa chama hiki ni chama cha wanachama wote kutoka maprofessa hata madereva kama mimi. Nimeamua kufanya hivi kwa sababu chama chetu hapa kwetu kimeingiliwa na dumuzi, chama kimekosa viongozi waadilifu, hapa hatuna viongozi waadilifu, wengi wao wapo kwa maslahi yao binafsi na kuficha madhambi yao,” alisema.

Aliwakumbusha wanachama wenzake kuwa pamoja na kuwa inasemwa yeye ni masikini, hilo analikubali lakini akataka waelewe kuwa uchaguzi wa pesa, uchaguzi wa kununua kura, uchaguzi wa kuwagawa kwa mtindo wa huyo mwenzetu ndiyo uliokifikisha chama hapo kilipo mpaka kikapoteza baadhi ya kata na majimbo na kwamba baadhi ya wakubwa walifanya sherehe baada ya chama kushindwa.
Anasisitiza ya kuwa anao uzoefu wa kutosha katika siasa kwa kuwa amekuwa mjumbe wa baraza la UVCCM Mkoa, Mwenyekiti wa UVCCM Wilaya ya Ilemela, Mwenyekiti wa Wazazi Wilaya ya Ilemela na mjumbe wa Baraza la Wazazi Mkoa.

Nafasi hiyo pia inawaniwa na Mwenyekiti wa sasa wa chama Wilaya ya Ilemela, Seleman Khamese, ambaye pia ana imani kuwa uzoefu alioupata katika kipindi alichoongoza Chama Wilaya ya Ilemela utasaidia kukiongoza chama kwa ufanisi wa hali ya juu ili kufikia malengo yao kichama.

Yeye pia akiwa mwenyekiti wa chama Wilaya ya Ilemela ambako chama kilipoteza jimbo na kata kadhaa kwa upinzani, atakuwa na kazi ya ziada kujinasua na lawama za chama kutofanya vizuri chini ya uongozi wake.

Hata hivyo, Khamese ambaye amewahi pia kuwa Meya wa Halmashauri ya Manispaa ya Mwanza (kabla ya kuwa Jiji) anaamini katika umoja na mshikamano katika kukomboa majimbo yao na kuwa upepo huo mbaya unaweza kudhibtiwa tu kwa wanachama kuonyesha mshikamano wa dhati na yeye ni mtu anayeamini anaweza kuleta mshikamano huo katika chama.

“Pamoja na upepo mbaya wa kisiasa katika uchaguzi wa mwaka 2010 ambao uliathiri karibu maeneo mengi ya mijini na sisi tukapoteza jimbo letu (Ilemela), kwa umoja wetu tunaweza kutoa mchango mkubwa katika kuhakikisha CCM kinabaki madarakani na kuokoa majimbo yetu,” alisema.
Masha aikumbuka Ilemela Baada ya kimya cha muda mrefu tangu apoteze nafasi ya ubunge, aliyekuwa Mbunge wa Nyamagana na waziri wa Mambo ya ndani Lawrence Masha ameibuka tena jimboni humo safari hii akiwania nafasi ya ujumbe wa Halmashauri Kuu ya Taifa kutoka wilaya hiyo.

Masha amelieleza gazeti hili kuwa kwa muda mrefu hakuwa na sehemu ya kuwasemea wana CCM wa Nyamagana na wananchi wa Wilaya hiyo kwa ujumla tangu baada ya kupoteza ubunge lakini ameona hii ndiyo fursa ya kurejea na kufanya kazi na wananchi wa Nyamagana.

Akizungumzia kukabili changamoto zinazoikabili Wilaya ya Nyamagana na hasa kurejesha kiti cha ubunge ambacho yeye alikuwa mtetezi wake, alisema atashirikiana na viongozi wenzake kumuunga mkono atakayeteuliwa kugombea nafasi hiyo lakini cha msingi ni kuwasikiliza wananchi, kufahamu wanachotaka na kutekeleza matakwa yao.

Akizungumzia makundi alisema yeye hana makundi, ni mwana CCM na mwana Nyamagana na kuwa akifanikiwa kupata nafasi hiyo ataendelea kutokuwa na makundi na kuwa msikivu kwa watu wote.

Kuhusu changamoto kwanini chama kilifanya vibaya katika Uchaguzi Mkuu 2010, alisema wapinzani walikuja na siasa za kutaka kujenga hisia bila kushughulikia masuala ya msingi katika jamii na wakapata kuungwa mkono lakini sasa watu wanalia.
“Kumekuwa na populist politics (siasa za kujenga hisia) siasa hizo ni rahisi, watu ukiwaambia ukweli hawaupendi, Mzee Benjamin Mkapa alikuwa na sera ya ukweli na uwazi, aliwaambia watu ukweli, mambo yalikuwa magumu na watu walimchukia, miaka 10 baada ya kutoka sasa anapendwa kwa kuwa watu waliona aliwasadia kwa kuwaambia ukweli,” alisema.

Aliongeza ya kuwa siasa za kufurahishana si nzuri na hazitalisaidia Taifa hili, ni bora wanasiasa kusema ukweli hata kama utawagharimu mbele ya safari lakini ukweli ukidhihirika wataheshimika.


