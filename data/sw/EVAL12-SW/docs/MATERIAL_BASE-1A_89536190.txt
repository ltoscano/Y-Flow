
UHURU WA HABARI KUELEKEA 2015: Nunua wachezaji, lakini timu isiuzwe Dec 20, 2012

WAHENGA husema, “Nyumba yenye njaa haikosi kelele”. Hata Taifa letu limejaa kelele kutokana umasikini mkubwa wa mawazo uliobuniwa na watawala.

Uchaguzi mkuu unapokwisha, maandalizi ya uchaguzi unaofuata yanaanza papo hapo kwa sababu kinachotafutwa si kuleta maendeleo bali kuganga njaa kwa zamu.

Juzi juzi katika kongamano la miaka 51 ya Uhuru lililofanyika Ukumbi wa Nkurumah katika Chuo Kikuu cha Dar es Salaam, msomi mmoja aliifananisha hali hii kuwa sawa na “kuipiga mande” nchi yetu.

Naambiwa alipoulizwa maana ya msemo huo alisema maneno yasiyoandikika katika safu hii, lakini akasema “wapiga mande” huwa hawana subira ya kusubiriana bali hupigana vikumbo na kuumizana wao kwa wao. Tumefika mbali kama nilichokisikia kutoka kwa msomi huyo kinaashiria hali halisi ya minyukano ya kisiasa hapa nchini.

Kwa bahati mbaya tunapoelekea mwaka 2015, minyukano hii haitapata nafasi ya kutosha kujadiliwa kwa uyakinifu kwa sababu kimsingi Taifa letu halina uhuru wa habari kama inavyopigiwa debe na watawala.

Ningetamani watu wengine waseme juu ya uhuru wa habari badala ya watawala wenyewe kuusifia na kudai tuwapigie makofi wakiishasema hivyo. Utitiri wa magazeti na vituo vya redio vimegeuzwa kuwa kigenzo kikuu cha kuonyesha kuwapo wa uhuru wa habari.

Wakati mwingine, kitendo cha kutowakamata na kuwatia ndani baadhi ya waandishi wa habari waliojaribu kuwakosoa watawala na mfumo, nacho kimepigiwa chapuo kuwa ni uhuru wa habari.

Tofauti na watu wengine wanavyodai, mimi naamini kuwa uhuru wa habari hapa nchini tunapoelekea mwaka 2015, unahujumiwa na tasnia ya habari yenyewe na wana habari wake. Dai langu hili ni zito na la jumla mno kiasi cha kuninyima haki ya kusikilizwa. Lakini bora twende kwa mifano.

Mwaka 2005, wanasiasa na wana habari waliunda mtandao wa kifisadi ambao umetumika kuhujumu uhuru wa habari hapa nchini. Baada ya kufanikiwa kuiingiza serikali hii iliyo madarakani, wanasiasa wenye fedha chafu walijiapiza kuwa hakuna mwana habari anayeshindikana kununulika.

Kwa hiyo wakawatumia wana habari kumuumba mtu na kumnadi mpaka akubalike mbele ya wananchi. Sambamba na kumuumba mtu, wana habari wakaasisi enzi za kumbomoa mtu yeyote na kummaliza hata angekuwa msafi namna gani. Majeraha ya mchezo huu kuumba na kuumbua, yangali yanaliandama Taifa letu miaka saba tangu uchaguzi ule umalizike.

Kwa kuwa mwaka 2015, kiti kitakuwa wazi, jitihada za kuwanunua wana habari tayari zimeanza. Kila kambi ya wataka urais tayari imeweka donge nono la kuwanunua wana habari kwa kazi ya kuumba na kuumbua tunapoelekea mwaka 2015.

Wana habari wamejiaminisha kuwa wao wana uwezo wa kuwaamulia Wa tanzania rais bora. Wana habari wamegeuzwa kuwa bidhaa au vipaji vya usanii kama wana muziki na wachezaji wa mpira. Kalamu imekuwa sawa na gitaa au mpira wa miguu.

Tayari utitiri maombi ya kusajili magazeti mapya umejaa mezani kwa Msajili wa Magazeti wa Serikali kwa ajili ya kusajili magazeti mapya ya kuumba na kuumbua. Baadhi ya vyombo vya habari (media houses), viko katika harakati za kuwashawishi na kuwanunua waandishi kutoka kambi nyingine ili wajiunge na kambi yao kwa ajili ya kuumba na kuumbua wanasiasa wataka urais.

Bahati mbaya nyingine tuliyo nayo ni ile ya kwamba baadhi ya wataka urais pia wanamiliki vyombo vya habari. Kwa hiyo ni ndoto kuamini kuwa wana habari wao daima watakuwa huru kusimamia uhuru wa habari. Katika mnyukano huu, hakuna anayesimamia maslahi ya wapiga kura. Wanasiasa wamewatelekeza wananchi, na waandishi pia wameamua kuwatelekeza.

Vyombo vya habari vya serikali navyo viko mifukoni mwa wataka urais na kuitetea serikali kama dhima yake ya msingi. Katika umoja wao wa kuwatelekeza wananchi, wana habari waliunda jukwaa liitwalo la wahariri. Jukwaa hili limekuwa ni daraja la wanasiasa wataka urais kuihujumu tasnia nzima ya habari.

Jukwaa hili ambalo limejengwa katika misingi ya kujiunga kwa hiari, lakini pia lina nguvu ya uharibifu kwa wanachama na wasio wanachama.

Lilipoanza shughuli zake, lilionyesha cheche zilizoishtua serikali na wanasiasa, hata kutishia kulifuta kwa madai kuwa lilikuwa halijasajiliwa.
Kilichofuata ni maelewano yaliyopelekea serikali kulitambua jukwaa hilo na kulitumia kwa maslahi ya wanasiasa. Hivi sasa jukwaa hilo la wahariri limegeuka “jukwaa la wahalifu wa habari.”

Kama si jukwaa la uhalifu wa habari, itawezekana vipi mpaka sasa sheria kandamizi za kudhibiti magazeti kama ile ya mwaka 1976 ziendelee kutumika kuziba midomo ya magazeti yanayoikosoa serikali wakati jukwaa hili linakaa kila mara? Inawezekana vipi kitendo cha kufungiwa kwa gazeti la kichokonozi liitwalo MwanaHalisi kiendelee kuheshimiwa na wana habari wetu? Kama hawawezi kubuni mikakati ya kukataa uhuru bandia wa habari, kwa nini wasiige mifano kama ya Misri ambako wana habari waliamua kuchapisha kurasa zisizo na habari kama hatua ya kugomea udikteta wa rais wao?

Wana habari wetu hawa wameuawa kikatili na polisi walinda mfumo wa kifisadi, lakini jukwaa la wahariri waliishia kutoa ubani na tamko la reja reja. Waandishi wengine mpaka sasa wako hospitali wakiuguza majeraha ya risasi za moto lakini jukwaa la wahariri linapokea maelekezo toka serikali inayowafyatulia risasi wana habari. Hata migomo ya kuandika habari za polisi inayeyushwa na wana habari wenyewe kwa bei ya soda na chipsi.

Sasa tunaanza kushuhudia utamaduni mpya katika tasnia ya habari. Kwa wana siasa tulizoea kumwona mwanasiasa wa CCM akihamia upinzani na kuanika hadharani mambo yote ili kumpendezesha “bwana” mpya. Hali kadhalika mwana siasa wa upinzani alipohamia CCM aliweweseka na kutamka mambo yasiyotamkika ili kumridhisha “bwana” mpya. Hatukuwahi kuona tabia hii katika sekta ya habari.

Tangu mwaka 2005 tumeshuhudia baadhi ya wana habari “wakihama” kambi za kimtazamo na kuanza kuimba nyimbo za kutukuza walichokilaani kwa miaka mingi.
Ikiwa walimlaani mwana siasa fulani kuwa hafai, walibadilika na kuanza kuimba wimbo wa kuwa anafaa sana. Wakati mwingine mabadiliko yalichukua sura ya kichama, yaani chama kilichokuwa shetani kikageuzwa kuwa malaika.

Mabadiliko ya namna hii hayawezi kuiacha tasnia ya habari ikawa salama. Kwa mtizamo wa haraka, kitendo hiki ni sawa na kuuza mchezaji na timu nzima. Kwa kuwa wana habari binafsi wana uhuru wa kubadilisha mtizamo kulingana na mashinikizo mbalimbali wanayokumbana nayo, isiwe lazima kuuza timu nzima yaani tasnia ya habari kuonekana imekumbwa na dudu linalokula uadilifu wa wana habari.

Hivi sasa tasnia ya habari inanuka rushwa sawa tu na sekta nyingine hapa nchini. Wana habari wanaongoza kwa umamluki na ukuwadi wa kuumba na kuumbua watu kama njia ya kupata kipato.

Wadadisi wa mambo wameanza kuelewa kwa ushahidi huu kuwa ili gazeti liendelee kuchapishwa ni sharti makubaliano ya siri yafanyike kati ya waandishi na wanasiasa/watawala ili kusiwepo kukanyagana vidole.

Hali kadhalika, wana habari wanaishi kwa fadhila za kuchapisha au kutochapisha habari fulani. Anayeamua kipi kichapwe na kipi kisichapwe, si mwandishi, si mhariri (mhalifu), si maadili ya tasnia, si mwenye chombo cha habari, bali ni mwenye fedha, tena wakati mwingine asiyejua kuandika hata sentenso moja.


