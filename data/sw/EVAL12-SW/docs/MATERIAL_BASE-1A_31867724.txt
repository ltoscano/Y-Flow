Barua ya Zitto kwa Waziri Mkuu Uingereza
May 31, 2013

KWA miaka mingi Tanzania imekuwa na mahusiano ya kimaendeleo na Uingereza ambayo yamekuwa na manufaa makubwa. Tanzania ni miongoni mwa nchi za Afrika zinazopata misaada mikubwa kutoka Uingereza kupitia shirika lake la kimataifa la misaada ya maendeleo (DFID).
Kwa hakika, katika miaka ya karibuni Serikali ya Uingereza imeisaidia Tanzania kuweka misingi imara ya uwajibikaji wa serikali na uwazi. Katika kufikia mafanikio hayo, nchi yako pia imelisaidia bunge letu, taasisi za umma na asasi za kiraia.
Hata hivyo, msaada huo umekuwa ukififishwa na hali ya sasa ambapo Serikali ya Tanzania imekuwa, kila mwaka, ikipoteza fedha nyingi kwa njia za udanganyifu katika ulipaji kodi na ukwepaji kodi. Kwa kiasi kikubwa udanganyifu huu katika kulipa kodi na ukwepaji kodi hufanywa na mashirika makubwa ya kibiashara duniani (Multinational Corporations); huku mengi yakiwa yamesajiliwa nchini mwako Uingereza.
Hii ni changamoto kubwa na ya muda mrefu kwa taifa letu – changamoto ambayo, kwa hakika, hufifisha juhudi zote ambazo nchi yetu imekuwa ikifanya kujenga, kuimarisha na kudumisha misingi hiyo hiyo ya uwajibikaji.
Utafiti wa hivi karibuni uliofanywa na Global Financial Integrity (GFI) unaonyesha kwamba Nchi Zinazoendelea duniani hukosa mapato kwa njia hizo ya kati ya dola za Kimarekani bilioni 858 na dola za Kimarekani trilioni 1.06 kwa mwaka.
Utafiti huo unaonyesha kwamba kwa kila dola moja ya Kimarekani inayoingizwa katika Afrika kama msaada wa kimaendeleo, dola 10 hutolewa nje ya bara hilo kwa njia hizo haramu! Na ndiyo msingi wa hoja ya wataalamu kwamba ‘bara la Afrika ni mkopeshaji mkubwa wa dunia’ kwa sababu kuna fedha nyingi za bara hilo ambazo zimefichwa katika mabenki ya Ughaibuni (offshore) zinazozidi deni lote la nje ambalo bara hilo linadaiwa. Dunia haipaswi kuvumilia uchafu huu kuendelea. Ni lazima kuukomesha mwenendo huu kwa kuvunjilia mbali michakato hii ya kisiri.
Kila mwaka nchi yangu Tanzania hupoteza dola za Kimarekani milioni 560 kupitia udanganyifu katika ulipaji kodi na ukwepaji kodi. Hicho ni kiwango kikubwa cha fedha ambazo vinginevyo zingeweza kutumika kuboresha miundombinu ya Tanzania na kuboresha sekta za elimu na afya kote nchini – mambo ambayo yangewahakikishia Wa tanzania wengi maisha bora zaidi.
Kiwango hiki cha pesa za mapato ya kodi ambacho Tanzania inakipoteza kingeweza kusaidia kukuza uchumi wa nchi, na hivyo baadaye kusaidia pia kupanua wigo wa kodi wa nchi yetu. Kati ya mwaka 2002 na 2008 Tanzania ilipoteza kiasi cha dola za Kimarekani bilioni 2 kupitia utoroshaji huu mchafu wa fedha nje ya nchi kupitia ukwepaji kodi, udanganyifu katika ulipaji kodi na ufisadi. Upotevu huo mkubwa wa fedha ni takriban asilimia 5 ya Pato la Taifa (GDP).
Sehemu kubwa ya fedha hizo zimo mikononi mwa asasi na mashirika ya Uingereza yaliyo chini ya British Overseas Territories and Crown Dependencies. Tanzania na nchi nyingine zinazoendelea barani Afrika zimekuwa zikipata vikwazo kukomesha ufisadi huu, kwa sababu ya kuwepo sheria za usiri za fedha (financial secrecy laws).
Lakini Serikali yako inaweza kukomesha ufisadi huu kama itachukua hatua madhubuti kufutilia mbali sheria hizo za usiri za fedha, kwa sababu kuendelea kushikiliwa fedha hizo ni kukwaza juhudi za nchi zetu za Afrika kujiletea maendeleo. Hakika, kufutiliwa mbali kwa usiri katika sheria hizo za fedha kutakuwa na matokeo chanya katika suala zima la Tanzania, na Afrika kwa ujumla, kupambana na umasikini wa watu wao. 
Katika mkoa wangu wa Kigoma, Magharibi mwa Tanzania, takwimu zinaonyesha kwamba watoto 933 kati kila 100,000 hufariki kabla ya kufikisha umri wa miaka mitano. Kiwango hicho kikubwa cha vifo ni kwa sababu ya kuwepo huduma duni za afya Tanzania.
Serikali ya Tanzania haina uwezo mkubwa kifedha kuboresha huduma za afya kwa sababu ya mapato madogo ya kodi inayopata. Ukwepaji kodi na udanganyifu katika ulipaji kodi wa mashirika ya kimataifa unaoshamirishwa na mfumo huo wa usiri wa sheria za fedha, ni moja ya sababu za Serikali ya Tanzania kuwa na mapato hayo madogo ya kodi.
Ni imani yangu kwamba kama serikali za nchi tajiri za kundi la G8 zitachukua hatua ya kuweka kanuni na sheria za fedha zinazosisitiza uwazi, ufisadi huu wa kimataifa wa ukwepaji kodi na udanganyifu katika ulipaji kodi utakomeshwa, na hilo pia litaichochea nchi yangu Tanzania kuzidi kupigania uwepo wa uwajibikaji na uwazi katika masuala hayo.


