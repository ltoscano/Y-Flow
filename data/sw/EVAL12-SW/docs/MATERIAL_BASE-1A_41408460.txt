
Vituko Ughaibuni
SEOUL, Korea Kusini MAFUNZO ya kipekee ambapo wananchi hulazwa ndani ya jeneza yameanzishwa ili kuwafanya watambue umuhimu wa maisha.
Hii ni kutokana na kukithiri kwa matukio ya watu kujitoa uhai nchini humu.
Kila kampuni huhitajika kuambia wafanyakazi walale ndani ya jeneza kisha mwanamume mrefu aliyevaa mavazi meusi anayejifanya kuwa ibilisi hufunga jeneza hilo.
Wao hufungiwa kwa dakika 10, ambapo huhitajika kuwaza kuhusu umuhimu wao kuwa hai.
Mkurugenzi wa kampuni moja ambapo wafanyakazi walifanya jaribio hilo, Park Chun-woong alinukuliwa akisema: “Nilionelea kufungiwa ndani ya jeneza ni hali ya kushtua ambayo itabadili kabisa fikira za watu na kuwafanya wabadili mienendo yao maishani.
Kujitoa uhai ndiko kulikokuwa chanzo kikuu cha vifo mwaka wa 2013. 
MANILA, Ufilipino WANAFUNZI waliochoshwa na ufisadi nchini mwao waliamua kufanya maandamano wakiwa uchi wa mnyama. Wanafunzi hao wa kiume wapatao 90 walisema hatua hiyo ilinuiwa kupigania uwazi katika usimamizi wa rasilimali za umma. Mashirika ya habari yalimnukuu Ed Lucero, mmoja wa waandalizi wa maandamano hayo akisema: “Serikali inafaa kuwa uchi, kuwa na uwazi katika utendakazi wake. Inamaanisha tunafaa tujitahidi sana kuivua mavazi.”
Walipoandamana, walitoa maua ya waridi kwa umati uliokusanyika kutazama kilichokuwa kikiendelea.
LAS VEGAS, Amerika MWANAMUME aliyechoshwa na tabia ya wezi kuiba bidhaa alizoachiwa mlangoni mwake kila mara aliamua kupakia kinyesi kwenye boksi la kuvutia ili iwe adhabu kwa wezi hao.
Kulingana na ripoti, Eric Burdo alijaza kinyesi cha mbwa kwenye boksi akaliacha mlangoni mwake. Baadaye, jamaa wawili walitokea na kulibeba wakifurahi kuwa wamepata mali ya bwerere. Ilisemekana Burdo alinasa tukio hilo lote kwenye kamera yasiri, na huitazama kila mara kwani humfurahisha jinsi watu wazima wenye akili timamu wanavyoiba kinyesi cha mbwa. “Natumai hawatarudia tena kitendo hicho na wamepata adhabu ya kutosha,” akasema alipohojiwa na runinga ya KTNV.
OKLAHOMA, Amerika PUNDA mwenye bahati alipata nafasi ya kipekee kwa kupewa lifti kwenye gari la polisi eneo hili. Polisi waliokuwa wakipiga doria walipokea habari kwamba kulikuwa na punda aliyekuwa ameonekana akirandaranda mtaani.
Kulingana na mashirika ya habari, afisa Kyle Canaan alifanikiwa kumnasa punda huyo, akaamua kumwingiza kwenye gari lake dogo kwani aliamini ingekuwa salama zaidi kuliko kumwacha aendelee kurandaranda ovyo mitaani.
Picha zilizoenezwa mtandaoni zilionyesha punda huyo akichungulia kutoka kwenye dirisha la nyuma la karandinga hiyo ya polisi.
Taarifa iliyotolewa na kituo cha polisi cha eneo hilo ilisema: “Si kawaida kuona punda kwenye sehemu ya nyuma ya gari la polisi.
Aliamua punda angetoshea nyuma ya gari lake la kupiga doria, kwa hivyo akamwingiza ndani.” Punda huyo alipelekwa katika kituo cha kuokoa wanyama waliopotea, ambapo atahifadhiwa hadi wakati mmiliki wake atakapopatikana.
Zimekusanywa na VALENTINE OBARA


