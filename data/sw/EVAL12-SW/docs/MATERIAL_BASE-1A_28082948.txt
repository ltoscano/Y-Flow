Wachanga mil 70/- kusaidia waathirika

Imeandikwa na Nakajumo James, Siha

Imechapishwa: 27 Septemba 2016

WADAU wa maendeleo kwa kushirikiana na serikali mkoani Kilimanjaro wamechanga zaidi ya Sh milioni 70 zikiwa fedha taslimu na ahadi, vyandarua 300 na mashuka 100 kwa ajili ya kusaidia wananchi walioathiriwa kwa tetemeko la ardhi mkoani Kagera Septemba 10 mwaka huu.

Msaada huo umetolewa kuitikia kauli ya Waziri Mkuu, Kassim Majaliwa, ya kuwataka Wa tanzania kuwasaidia wenzao waliopatwa na maafa.
Mkuu wa Mkoa wa Kilimanjaro, Saidi Mecky Sadiki, alisema hayo na kueleza kuwa michango hiyo inahusisha wafanyabiashara wakubwa na wadogo, taasisi binafsi, dini, viwanda, kampuni na watu binafsi na kwamba bado michango inaendelea.
Sadiki aliwashukuru wadau hao kutokana na moyo wa kizalendo kwani suala la maafa halichagui muda maalumu, bali jambo la msingi ni kujali maisha ya wananchi waliokumbwa na maafa hayo.
Kamati ya Maafa ya Wilaya ya Siha, chini ya Mwenyekiti wake, Mkuu wa Wilaya hiyo, Onesmo Buswelu alisema, wilaya yake imeshatoa Sh milioni 17.5 kupitia kwa wadau wa maendeleo.
Mkurugenzi wa Halmashauri hiyo, Valerian Juwal na Katibu wa Baraza Kuu la Waislamu Wilaya (Bakwata), Faraji Isa, waliomba misaada ya waathirika wa tetemeko hilo kupelekwa katika ngazi za vijiji na vitongoji badala ya wilaya ama mkoa.


