
Mwakilishi ataka kaunti ikarabati barabara
Na HAMISI NGOWA
MWAKILISHI wa Wodi ya Vanga/Lunga Lunga katika eneo bunge la Lunga Lunga Kaunti ya Kwale, Bw Jarumani Mohamed Mwakiraa, ameitaka serikali ya Kaunti hiyo na ile ya kitaifa kuwajibikia ukarabati wa barabara ya Vanga- Lunga Lunga.
Akizungumza na Taifa Leo kwa njia ya simu, Bw Jarumani alisema ni jambo la kuhuzunisha kuona miaka 50 baada ya uhuru eneo hilo bado halijakuwa na barabara nzuri. 
Alisema kuwa kutokana na ubovu wa barabara hiyo, nyakati za mvua wasafiri hulazimika kutumia takribani masaa mawili kutoka Vanga hadi Lunga Lunga badala ya nusu saa kama ilivyo kawaida.
HASARA Aidha alidokeza kuwa mbali na kupoteza muda mwingi, wakati mwengine wafanya biashara hukadiria hasara wasiotegemea wakati mto Mtsongo unapovunja kingo zake na kukatiza usafiri kati ya Vanga na Lunga Lunga.
Alisema hali hiyo imeathiri shughuli za kiuchumi kwa wakazi wa eneo hilo ambao wengi wao hutegemea sekta ya uvuvi kwa kusafirisha samaki hadi mjini Mombasa na maeneo mengine ya Pwani.
“Hii barabara ni kigezo muhimu kwa uchumi wa wakazi wa Vanga lakini nasikitika kuwa viongozi wenzangu hawaitilia maanani kama ilivyo kwa barabara za maeneo mengine,” akasema.
Katika kipindi cha siku tatu zilizopita, shughuli za usafiri baina ya Vanga na Lunga Lunga zilikatizwa baada ya Mto Mtsongo kuvunja kingo zake kufuatia mvua kubwa inayoendelea kushuhudiwa katika sehemu mbalimbali. 


