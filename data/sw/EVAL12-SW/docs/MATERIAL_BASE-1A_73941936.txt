Nakeí. Nakútí tatá wa Gislain asílísí komíléngele, akómí kozila ngáí. Napésí yĕ mbɔ́tɛ, napésí mpé mwăsí wa yĕ mbɔ́tɛ. Tokɔ́tí o mótuka mwa yĕ. Mwăsí wa yĕ ayéí kolanda bísó o libosó lya ndáko mpé azalí kotálaka bísó tokoyíngela o mótuka. Atíkálí se wána kotála bísó téé tokómí o balabála enɛ́nɛ.

Kinshásá mbóka ya bato •bakolelaka• míngi mpási ya kokɛndɛ mosála mikɔlɔ mínsɔ. Lɛlɔ́ mosála tɛ́. Okokanisa 'te lɛlɔ́ bakopema. Wápi! Ntɔ́ngɔ́ ntɔ́ngɔ́, balabála etóndí bato. Bipáí bínsɔ, engumba mobimba tokútí mítuka, bato babutí nkinga, basúsu na makolo. Tálá mpé bisi óyo tolekí, bato meké. Mbóka ya makambo sɔ̂lɔ́. Moto mɔ̆kɔ́ alingí kotíkala o ndáko tɛ́. Yɔ̆ moto otíkálí, zoba na yɔ̆ mɔ̆kɔ́. Lɛlɔ́ eyenga; longonya na bakonzi!

Ekómí bísó o "Boulevard du 30 Juin" tokútí bato basanganí wâná ebelé, mayɛ́lɛ tɛ́. Esíká ya kotíka mótuka ekómí ya koluka. Bato bánsɔ bobɛ́lɛ́ bilongí bitóndí na ɛsɛngɔ. Toúmélí míngi tɛ́, lifile libandí. Lifile lya basodá. Nayébákí libosó tɛ́ 'te o ka Kokolo bazalí ebelé boye. Kási tatá wa Gislain alobí 'te basodá ba ka ya Ngungu bazalí mpé o káti. Bayákí Kinshásá mpɔ̂ ya lifile óyo. Nakolíkyá te ezalí sé bôngó.

Nsima ya lifile toyókí maloba ma Mokonzi wa letá. Maloba ebelé. Alimbolí naíno ntína ya likambo. Asúkísí na bobɔ́ndelí bato bánsɔ bázala sé motéma mɔ̆kɔ́. Tosángání áwa bobɛ́lɛ́ mpɔ̂ ya koléndisa bondeko. Ndétozalí na esɛngɔ míngi bobɛ́lɛ́ sɔ́kɔ́ bísó bánsɔ toyókání malámu. Sé bôngó ndétokokí kopésa nkómbó́ ya sika lokúmu la sika. Bísó ba-Nzádí, bilombe bya Afrika.

Toúmélí wâná téé nsima ya midí, mpé ntángo topanzání mpɔ̂ ya kozónga o ndáko, nzala ekangí bísó, tokómí mabumu polélé. Tókɛndɛ kotála naíno sɔ́kí băsí ba bísó balámbí. Na nsima tokozónga na bangó. Wâná tokokɛndɛ o "parc de la révolution." Bobɛ́lɛ́ moto azwákí mokandá ndákokí kokɔta, mosúsu tɛ́.

Kolía esílí, mamá wa Lili abándí koláta. Mamá wa bána alíákí libosó, azalí kopema, alálí. Sɔ́kɔ́ alálí sɔ̂lɔ́, sɔ́kí akósí ngáí 'te nalálí, nayébí tɛ́. Kási téé tobimí tolobaní bísó na yĕ tɛ́. Tokeí bato mínei, bobɛ́lɛ́ na mótuka mwa tatá wa Gislain. Ngáí na yĕ, na băsí ba bísó. Tokútí lisúsu bato míngi. Míngi toyébání na bangó mpɔ̂ ya mosála. Nakútí mpé basúsu bazalákí na ngáí o kelási, mpé namɔ́ní bangó lisúsu tɛ́ úta mokɔlɔ nalongwákí o kelási. Băsí ba bísó ndé bayébání míngi tɛ́. Mabɔkɔ makolembe lɛlɔ́ na kopésana mbɔ́tɛ. Esɛngɔ.