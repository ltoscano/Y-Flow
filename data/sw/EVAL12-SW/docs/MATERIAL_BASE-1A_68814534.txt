
China yaongezabajeti ya kijeshi

July 3, 2014
WIZARA ya Fedha ya China imesema nchi hiyo itaongeza bajeti yake ya kijeshi kwa asilimia 12.2 huku likiwa ongezeko kubwa katika bajeti ya ulinzi linalozidisha wasiwasi kwa nchi jirani. China imekuwa ikiliimarisha jeshi lake katika hali inayokwenda sambamba na mipango ya nchi hiyo kubwa barani Asia kutanua ushawishi wake duniani, huku ikiwa na mizozo ya mipaka kati yake na Japan pamoja na nchi nyingine kadhaa. Kwa mujibu wa BBC, ripoti iliyoandaliwa kwa Baraza la Taifa ambalo limeanza jana, Wizara ya Ulinzi imesema bajeti ya ulinzi imeongezwa kwa kiasi cha dola bilioni 132. Msemaji wa Baraza la Taifa la China, Fu Ying, amesema uzoefu wa kihistoria umedhihirisha kuwa amani inaweza kuhakikishwa, ikiwa nchi imesimama imara. Bajeti ya ulinzi ya China imekuwa ikiongezeka kwa zaidi ya asilimia 10 kila mwaka, kuanzia mwaka 2011.


