Mechi zetu huchezwa dakika 10080
Oct 23, 2013

WIKI iliyopita nilikuwa mkoa wa Kagera kushuhudia mechi kati ya Kagera Sugar na Coastal Union, ambapo mechi iliisha kwa Kagera Sugar kuibuka na ushindi wa bao 1-0.

Lakini wiki moja kabla ya mechi hiyo, yalipita mambo mengi sana ndani ya uongozi wa Coastal Union, maneno ya kutimuliwa kwa Kocha Mkuu wa timu hiyo, Hemed Moroco, kujitoa kwa Mkurugenzi wa Ufundi, Nassor Ahmed ‘Binslum’ na baadaye siku moja kabla ya mechi iliyochezwa Jumamosi Oktoba 19, msemaji wa timu Edo Kumwembe akaachia ngazi.

Kadhia yote hii inawarejea wachezaji, wanakosa mwelekeo. Wakati wao wakiminyana uwanjani kuiletea timu heshima wapo ambao wanaminyana kuhakikisha matumbo yao yanajaa.

Jumapili Oktoba 20 mwaka huu, tulishuhudia mechi ya kihistoria ya watani wa jadi, Simba na Yanga. Ni mechi ambayo ilichezwa kwa mwezi mzima vichwani mwa watu. Kawaida mechi za mpira wa miguu zinachezwa kwa dakika 90.

Kama ni mechi ya fainali au yoyote ile ambayo mshindi ni lazima apatikane, basi mpira unaweza kuchezwa hadi kwa dakika 120. Na kama mshindi hajapatikana, hatimaye mikwaju ya penalti huamua.

Lakini mechi za Tanzania huwa zinachezwa nje ya uwanja kwanza – wakati mwingine wiki moja kabla (yaani dakika 10080) mechi haijachezwa. Wapo wanaokesha kwa waganga, wapo wanaozungumza na waamuzi na wapo wanaopitapita kuwajaza pesa wachezaji wa timu pinzani ili wacheze chini ya kiwango.

Kwa mtindo huo itatuchukua miaka mingi kuwa juu kisoka, si duniani bali hata hapa kwetu Afrika.

Kueleza namna ushirikina unavyopewa nafasi hapa nchini, huwa nakumbuka kisa kimoja nilichowahi kusimuliwa.Kisa kinahusu wapinzani wa jadi wa mkoa wa Tanga yaani timu za Coastal na African Sports.

Babu mmoja wa mkoa wa Tanga alipata kunisimulia kuwa zamani kidogo wakati timu mbili hizo zikijiandaa na mchezo wa ligi kuu, wazee wa Sports walikwenda kwa mganga wa kienyeji na akawapa dawa wakaiweka kwenye reli. Ili Coastal Union wasidhurike na dawa walitakiwa wasivuke reli.

Mganga wao akawaambia African Sports wametumia dawa kali sana, hivyo ili wasifungwe hawana namna watumie njia yoyote wakati wakielekea uwanjani lakini wasivuke reli.

Kwa ambao wamefika mkoa wa Tanga, kutoka barabara ya 12 ilipo klabu ya African Sports, mpaka ulipo uwanja wa Mkwakwani hakuna njia nyingine yoyote ambayo utapita bila kuvuka reli.

Reli hiyo imetengenezwa na Wajerumani kuanzia kiwanda cha mbolea mpaka Korogwe, kuendelea mbele mpaka mkoa wa Arusha. Kifupi huwezi kufika uwanja wa Mkwakwani bila kuvuka reli labda upitie baharini.

Ndipo wazee wa Sports wakakaa kikao na kuamua kutumia njia ya baharini. Wakatokea fukwe za Raskazone Beach Club, wakaelekea uwanjani wakifuata barabara ya Bombo Hospital bila kuvuka reli.

Pamoja na juhudi zote hizo, African Sports bado ilipigwa magoli 2-0 !

Viongozi wa timu na makocha wanaharibu ladha ya soka kutokana na tamaa ya ushindi kwa namna yoyote ile hata isiyojali mabadiliko makubwa ya kisayansi yaliyotokea katika tasnia ya michezo katika miaka michache iliyopita.

Soka la bongo linahitaji mabadiliko ya kimfumo, tuache kushiriki mechi kwa kufuata mazoea. Kuamini uchawi na hujuma kwa wachezji ni mbinu isiyofaa kwa zama hizi za kuleta mapinduzi ya kisoka barani Afrika.


