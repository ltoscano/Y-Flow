
Temesa yajenga kivuko kipya Magogoni

Imeandikwa na Regina Kumba

Imechapishwa: 07 Septemba 2016

SERIKALI kupitia Wakala wa Ufundi na Umeme (TEMESA) inajenga kivuko kipya cha Magogoni ili kuboresha zaidi huduma za kivuko hicho kati ya Magogoni na Kigamboni. 

Kivuko hicho kinachoendelea kujengwa katika eneo la Bandari, kitakamilika Novemba mwaka huu na kikikamilika kitaongeza idadi ya vivuko na kuwa vitatu na kitasaidia kuondoa kero na usumbufu kwa watumiaji mara kivuko kimoja kinapoharibika.
Hayo yalisemwa na Katibu Mkuu wa Wizara hiyo, Joseph Nyamhanga wakati akizindua kivuko cha Mv Magogoni kilichokuwa kikifanyiwa ukarabati, ambaye alipanda kivuko hicho hapo Magogoni na kuvuka kwenda Kigamboni na kurudi. 
Alisema, mkataba wa ununuzi wa kivuko kipya cha Magogoni chenye uwezo wa kubeba tani 170, abiria 800, magari madogo 22 ulisainiwa Septemba 22, mwaka jana kwa gharama ya Sh bilioni 6.2 kati ya kampuni ya kizalendo ya M/s Songoro Marine Transport Boatyard Ltd ya Mwanza na Mtendaji Mkuu wa Tamesa.
Kuhusu kukamilika kwa ukarabati alisema, kivuko hicho chenye uwezo wa kubeba tani 500, abiria 2,000 na magari 60, ulifanywa na Kampuni ya Songoro na Wakala wa Ufundi na Umeme (Temesa) kwa gharama ya Sh bilioni 1.1. 
Nyamhanga aliwataka Temesa kuboresha usimamizi wa vivuko hivyo, kutoa huduma bora na pia kuandaa mfumo mzuri wa ukataji wa tiketi.
Aidha, alisema serikali inajiandaa kujenga magati jijini Dar es Salaam na pia Bagamoyo mkoani Pwani kwa ajili ya boti la Dar es Salaam ambacho kinafanya safari kati ya Bagamoyo na Dar es Salaam.


