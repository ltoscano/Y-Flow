
Soka na sinema vinapoungana…!
May 31, 2012

KWA kipindi cha karibuni wiki mbili zilizopita kumekuwepo na taarifa za kusisimua miongoni mwa wapenzi wa michezo nchini hususani kandanda juu ya kuingizwa sokoni kwa filamu mpya ya kiswahili inayoitwa ‘September 11’.
Katika hali ya kawaida, ujio wa sinema nyingine tena ya kiswahili usingekuwa kitu cha kusisimua sana miongoni mwa wapenzi wa michezo na hasa wale amba sio wapenzi sana wa filamu za kitanzania kutokana na ukweli kwamba uzinduzi wa sinema za kiswahili si jambo la ajabu tena nchini. zinazinduliwa kila uchao.
Hata hivyo, uzinduzi wa sinema ya ‘September 11’ ulitarajiwa kuwasisimua wapenzi wa mchezo wa soka nchini kutokana na sinema hiyo kushirikisha watu wenye majina makubwa katika ulimwengu wa soka nchini. 
Baadhi ya washiriki wanaotajwa kuwemo katka filamu hiyo ni pamoja na Katibu Mkuu wa chama cha soka nchini TFF, David Mwakalebela na kocha mkuu wa Timu ya taifa ya Tanzania, Taifa Stars, Marcio Maximo. wengine waliomo kwenye filamu hiyo ni mshambuliaji wa Simba, Hassan Mussa ‘Mgosi’ na Kipa mashuhuri wa timu hiyo, Juma Kaseja.
Orodha hiyo ya mastaa walioshiriki kucheza filamu hiyo pia inajulimsha kipa wa Yanga, Obren Cirkovic na mtangazaji mashuhuri wa runinga, Benny Kinyaiya.
Kutokana na ukweli kwamba mpaka wakati nikiandaa makala hii nilikuwa sijapata nafasi ya kuiona filamu hiyo iliyotangazwa sana, sitazungumzia uwezo na viwango vya uigizaji vya watu niliowataja ambao uwezo wao katika masuala yanayohusiana na soka unajilukana kwa kila mtu.
Leo ningependa tu kuzungumzia hili la waandaji wetu wa sinema nchini kuwatumia watu maarufu katika sinema zao. kilicho wazi ni kwamba David Mwakalebela, Marcio Maximo, Juma kaseja na Benny Kinyaiya sio watu wa kwanza mashuhuri nje ya fani ya maigizo kushiriki kuigiza katika sinema.
Huko nyuma wakati fani ya sinema inaanza kushika kasi, tulishuhudia watu mashuhuri kama vile Mwenyekiti wa Bodi ya Gazeti la Raia Mwema, Jenerali Ulimwengu akiwa mmoja wa washiriki wakuu katika filamu iliyopata umaarufu mkubwa ya ‘Dilema’ ambayo iliwashirikisha pia wabunge, John Komba na Mudhihir Mudhihir.
Tunaweza hata tukaamua kurudi nyuma zaidi na kukuta hata Mzee wetu na Waziri Mkuu wa zamani, Mzee Rashid Kawawa naye alipata kuwa mcheza sinema mashuhuri enzi zake ingawaje uchezaji sinema huo aliufanya wakati akiwa bado hajafikia ngazi za juu za uongozi nchini.
Napenda kuamini kuwa hakuna Producer ambaye angediriki kumfuata Mzee wetu Kawawa na kumuomba acheze kwenye sinema yake wakati akiwa tayari ni Waziri Mkuu!
Angalau katika kipindi hicho cha mwanzo filamu zilikuwa zinaandaliwa kwa umakini mkubwa tofauti na sasa ambapo mtu ambaye hajawahi kuwa kwenye kwaya shuleni anaweza kuamka asubuhi na kuwa Director wa sinema alimradi tu ana vijisenti vyake!
Kwa hakika, baada ya filamu ya ‘Dilema’ wengi tulipata matumaini ya kuendelea kuona sura za watu wetu mashuhuri nchini kaliba ya akina Ulimwengu, Komba, Mudhihir na Rainfred Masako wakiendelea kushiriki kwenye sinema zetu hapa nchini na katika kufanya hivyo kuchangia utaalamu na uzoefu wao katika fani walizomo katika kuijenga tasnia ya filamu nchini.
Kwa bahati mbaya hali imekuwa sivyo ilivyo. ninapenda kuamini kwamba hii imetokana zaidi na filamu zetu sasa kuwa za kiwango cha chini mno na kushirikisha kila ambaye anadhani kwamba anaweza kuigiza hivyo kuwafanya watu wanaoheshimika katika jamii kuogopa kuhusishwa na filamu za aina hiyo.
Wakati tukimpongeza Mwakalebela ambaye si tu amecheza katika sinema ya
‘September 11’ bali pia kampuni yake ya Venedrick Film Production ndio imehusika kwa kiasi kikubwa katika kuandaa filamu hiyo, tunadhani huu pia ni wakati muafaka kwa watu wengine mashuhuri katika jamii kujitokeza na kuonyesha uwezo wao katika fani nyingine zaidi ya zile wanazoshiriki ili kuzikuza fani hizo.
Baada ya Mwakalebela kujiingiza katika kuandaa na kucheza filamu tunatarajia kuwa ipo siku Mwenyekiti wake TFF. Leodegar Tenga naye ataingia studio ya muziki na kuibuka na ‘singo’ yake moja ambayo tunaweza hata kutabiri jina lake kuwa ni ‘Tucheze Soka Tuache Longolongo’!
Kwa muktadha huu pia tunategemea pia kuwa ipo siku ambayo Mwenyekiti wa timu ya Yanga Imani Madega ataingia studio na kuipua ‘singo’ atakayoipa jina ambalo mpaka sasa ni kaulimbiu tu ya klabu hiyo ya Jangwani la ‘Daima Mbele Nyuma Mwiko’!
Tunatarajia pia kuwa baada ya hapo Mwenyekiti wa Klabu ya Simba naye atajibu mapigo kwa naye kuingia Studio kuibua kibao cha ‘Simba Imara’ na hivyo kujihakikishia ulaji yeye na klabu yake kutokana na jina hilo kuwa ni kaulimbiu ya Wekundu hao wa Msimbazi! Ni suala la ubunifu tu.
Baada ya kustaafu kucheza soka kwenye klabu ya Manchester United alikopata mafanikio makubwa, mchezaji mfaransa Eric Pierre Cantona aligeukia uchezaji sinema ambako nako alipata mafanikio si haba.
Ni huko huko Manchester United ambako pia mara kadhaa wachezaji wameingia studio na kutengeneza ‘singo’ ambayo imenunuliwa kwa wingi na mamilioni ya wapenzi wake duniani kote na hivyo kuongeza pato la klabu hiyo mashuhuri duniani. ni suala la ubunifu tu!
Angalau kwa Dalali mambo yanaweza yakawa sio magumu sana kama kwa mwenzake Madega kutokana na uzoefu wake katika masuala ya muziki hasa ukichukulia kuwa yeye ndiye aliyekuwa mshika mpini mkuu wa gitaa la solo la bendi ya Vijana Jazz miaka ya 1980 wakati bendi hiyo ikitamba na mitindo yake ya KokaKoka na Takatuka!
Tunadhani kwamba sio vyema kwa watu wetu mashuhuri nchini kuishia kwenye kucheza sinema tu, fani ambayo unaweza kusema sasa kuwa ‘imejaa’ kutokana na kila mtu kukimbilia si tu kucheza sinema bali pia kuwa Director ama muongoza upigaji picha wa filamu bila uzoefu ama shule inayoeleweka!
Tunahimiza watu wetu mashuhuri kuonyesha vipaji vyao kwenye fani nyingine kama vile muziki, uchoraji, uchongaji na hata uandishi wa vitabu kama alivyopata kufanya mwanamuziki mashuhuri nchini, Zahir Ally ‘Zorro’ na kitabu chake cha jambazi Kabwe Makanika miaka ya mwishoni ya 1970.
Ni jambo jema kwa wananchi wetu mashuhuri nchini kuonyesha vipaji vyao vya ziada walivyobarikiwa na Mwenyezi Mungu kuwa navyo zaidi ya vile vya kawaida tulivyozoea kuwaona navyo, ilimradi tu wote hawarundikani kwenye kucheza sinema.
Huko sasa kunaelekea kuelemewa na kuna kila sababu sisi wengine kubaki ni watazamaji tu!


