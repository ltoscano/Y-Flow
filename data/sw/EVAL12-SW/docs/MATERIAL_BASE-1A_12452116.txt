
Wizara kutoa stakabadhi za ardhi
Na MWANGI MUIRURI
WIZARA ya Ardhi na makao jana ilitangaza kuwa itatoa hati milki za mashamba 1.5 milioni kwa Wakenya kabla ya Juni mwaka huu.
Katika taarifa iliyotumwa kwa vyombo vya habari na mkuu wa kitengo cha mawasiliano katika wizara hiyo Bw Joseph Kamuto, ilisema kuwa tayari masoroveya wametumwa katika maeneo yatakayolengwa ili kubaini watakaotuzwa stakabadhi hizo muhimu za uhalali wa umilki wa mashamba.
“Kwa sasa, masoroveya hao wako katika Kaunti za Meru na Tharaka Nithi ili watathmini na kisha waandae ripoti ya wale ambao watanufaika na mpango huu wa serikali. Tunalenga watu 240,000 katika maeneo hayo mawili mapema mwaka huu,” akasema.
Katika harakati hizo, eneo la Meru litapokea hati milki 135, 000 huku eneo la Tharaka Nithi likipokezwa hati milki 62, 000.
Kabla ya maeneo hayo, masoroveya hao walikuwa katika maeneo ya Magharibi, Rift Valley na Pwani ambayo yanajumuisha watakaonufaika na hati hizo kabla ya Juni.
Alisema lengo kuu la serikali la kutoa hati milki 1.5 milioni ni kuhalalisha umilki miongoni mwa Wakenya na kisha kutoa uthabiti wa uwekezaji kupitia mashamba kama rasilimali asili nchini.
Alisema kufikia sasa marekebisho yanayolenga idara ya mashamba yameanza kuzaa matunda kupitia kuondoa ufisadi uliokuwa umekita mizizi miongoni mwa maafisa wa serikali katika wizara ya ardhi, mawakili matapeli na mabwanyenye wa dhuluma.
“Kufikia sasa, tumelainisha huduma katika afisi za mashamba 13 na kwa sasa zimesafishwa uozo wa ufisadi kwa wateja wake.
‘‘Pia, tumepunguza ugumu wa kupata hati milki na pia tumeunda kamati maalum katika wizara ya kutatua mizozo ya mashamba ili kuwapa afueni masikini ambao husukumwa mahakamani na kulemewa na gharama za juu za kujitetea na hatimaye hujipata wamepokonywa mashamba yao,” akasema.
Alisema ulainishaji wa afisi hizo za mashamba umefichua kuwa kwa kweli wakenya wengi wamekuwa wakihangaishwa na kisha kugeuzwa watumwa wa haki katika taifa lao huru.
“Katika afisi hizo zote 13, tumetwaa faili zenye zilikuwa zimefichwa na makarani wafisadi, tukaweka sajili za mashamba kwa njia ya uwazi na kisha kuunganisha faili zake katika mtamvbo wa kiteknolojia ambao utawezesha mteja yeyote kupata rekodi zinazomhusu katika makao makuu ya Wizara,” akasema.
Taarifa hiyoya Bw Kamuto ilisema kuwa shughuli hiyo itazidishwa mwaka huu, lengo kuu likiwa ni wananchi waanze kupokea huduma za mashamba bila kushirikishwa ufisadi wa lazima, utepetevu na kupotezewa muda.
“Ni lazima maafisa wetu wawajibike kwa kutoa huduma zilizo na maadili na zisizo na mwelekeo wa kupotezea watu muda wao ambao wangetumia kujiimarisha kiuchumi,” akasema.
Alisema kuwa ni lazima haki kwa waathiriwa wa unyakuzi wa mashamba ipatikane, akisema kuwa Wizara iko na kitengo maalum cha kupokea malamishi ya umma badala ya kuwasilishwa mahakamani. 


