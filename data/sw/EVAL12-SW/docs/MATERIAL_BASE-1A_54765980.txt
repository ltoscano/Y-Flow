
Jiji lalazimika kulipa riba wakati soko halizalishi kwa kutokamilika Jun 21, 2014

UJENZI wa Soko la Mwanjelwa jijini Mbeya umechelewa kukamilka kwa takribani miaka mitatu sasa, hatua iliyolitumbukiza jiji hilo katika hasara ya zaidi ya shilingi bilioni 15 hadi mwezi June mwaka huu.
Hasara hiyo inatokana na na riba ya mkopo uliochukuliwa kwa ajili ya ujenzi wa soko hilo pamoja na upotevu wa mapato kutokana na soko hilo kutoanza kufanya kazi.
Taarifa za maendeleo ya soko hilo zinaonyesha jiji hilo linalazimika kulipa zaidi ya shilingi bilioni 2.5 kama riba, na wakati huo huo likipoteza takribani shilingi bilioni 13 ambazo lilikisia kujikusanyia iwapo soko hilo lingeanza kutumika Januari 2012 kama ilivyokuwa imepangwa.
Kaimu Mkurugenzi Jiji la Mbeya, Dr. Samwel Lazaro anathibitisha uwepo wa hasara hiyo na kuongeza kuwa inaendelea kujilimbikiza kutokana na kuendelea kuchelewa kukamilika kwa mradi huo.
“Soko haliigizi fedha lakini jiji linaendelea kulipa riba, tena hii ni nje ya ile principle interest,” anasema Dr. Lazaro katika mahojiano maalumu na Raia Mwema.
Kaimu Mkurugenzi huyo anabainisha kuwa matarajio ya jiji yalikuwa kukusanya shilingi milioni 360 kila mwezi kutoka katika soko hilo, ambalo lilitakiwa kuanza kazi rasmi Januari, 2012, na hadi Desemba mwaka huu ilikuwa inafunga miezi 36 sawa na makusanyo ya shilingi bilioni 12.96 katika miaka hiyo mitatu.
Soko linavyoyumbisha maendeleo ya jiji Kutokana na soko hilo kutokuanza kazi, jiji sasa linayumba kiuchumi, mipango yake ya maendeleo imeathirika kwa kiwango kikubwa na sasa baadhi ya wakazi na madiwani wake wameingiwa na hofu ya kudhoofika kwa miradi kadhaa ya maendeleo hususani ile ya barabara. 
Baadhi ya madiwani wanashangazwa na kutopewa taarifa kuhusu hatua ya sasa ya kazi ya ujenzi wa soko hilo kukabidhiwa mkandarasi mwingine, kwani wao wanachokifahamu ni kuhusu mkandarasi wa awali kulipeleka mahakamani jiji, ikiwa ni baada ya kuweka pingamizi kwa mradi huo kukabidhiwa mkandarasi mwingine kabla ya yeye kumaliziwa malipo yake.
“Tunapenda soko liishe haraka iwezekanavyo, tatizo kulikuwa na kesi mahakamani, mimi kama diwani na mjumbe kamati ya ujenzi sina taarifa rasmi, tumesikia tu mkandarasi kakabidhiwa site,” anasema Diwani Kata ya Sisimba Geofrey Kajigili. 
Hata hivyo, hofu yao ipo zaidi kwenye hasara, ambayo wanasema mwisho wa siku inabebwa na mwananchi kutokana na fedha za jiji hilo sasa kutumika kulipa madeni yanayotokana na uzembekatika usimamizi wa mradi huo, hivyo kuathiri miradi mingine yamaendeleo.
Miongoni mwa miradi inayoathirika na soko hilo ni pamoja na ile ya barabara, ambapo katika mipango yake jiji hilo lilikusudia kujenga kilometa kumi kila mwaka kwa kiwango cha lami kutokana na vyanzo vyake, mpango huo unaelezwa kukwama.
Kutokana na soko hilo kutozalisha, jiji linalazimika kutumia fedha kutoka vyanzo vyake vingine kulipia riba inayotokana na kutokamilika kwa ujenzi wa mradi huo kama ilivyopangwa.
“Hivi sasa halizalishi lakini tunalipa riba, tunatumia fedha toka vyanzo vingine, ni hasara kubwa sana, na kama wananchi wote wangefahamu pesa yao ngapi tunayolipa kama interest, tunayopoteza kwa kutozalisha, viongozi tusingepita mitaani,” anasema Kajigili katika mahojiano yake na Raia Mwema kwa njia ya simu kisha anaongeza akisema,
“Tulipanga kujenga kilometa kumi za lami kila mwaka, lakini sasa hata tano hatuwezi, mapato ambayo yangefanya hiyo kazi yanalipa riba ya mkopo wa soko lisilozalisha.” Kusuasua kwa ujenzi Soko la Mwanjelwa Ujezi Soko la Mwanjelwa ulianza rasmi Februari 25, 2010 kwa mkopo toka Benki ya CRDB wa shilingi bilioni 10.67 bila kuingiza VAT, ikiwa ni baada ya kuungua kwa soko la awali Desemba mwaka 2006.
Hata hivyo, ujenzi wa soko hilo uliotarajiwa kutumia miezi 18, haukukamilika kama ilivyopangwa na hadi Agosti 26 mwaka 2011 lilipotakiwa kukabidhiwa rasmi lilikuwa limekamilika kwa asilimia 80, hatua iliyopo hadi leo.
Kaimu Mkurugenzi,Dr Lazaro anabainisha kuwa kutokamilika kwa ujenzi wa soko hilo kumechangiwa zaidi na mkandarasi kutofanyakazi kulingana na ratiba ya kazi kama ilivyoainishwa kwenye mkataba wa mradi.
“Tukimlipa mkandarasi alikuwa hafanyi kazi kwa kiwango kilichohitajika, tuliongeza muda mara tatu na mara zote hakukamilisha,” anasema Dr Lazaro.
Hatua kadhaa za kukwamua mradi huo zilichukuliwa ikiwemo kuundwa kwa kamati ya kusaidiana na mkandarasi kuhakikisha ujenzi unakamilika, lakini haikufanikiwa na ndipo ilipoafikiwa kumpatia mkandarasi huyo ilani ya kuvunja mkataba na kazi kupewa mkandarasi mwingine.
“tuliamua kumpatia notice kabla ya termination, lakini kabla hatujampatia aliandika barua ya termination,” anasema Dr. Lazaro.
Mkandarasi mpya alipatikana Januari na mwaka huu na alitakiwa kuanza kazi mara moja, hata hivyo kabla ya kukabidhiwa mkandarasi wa awali, Tanzania Building Works, alikimbilia Mahakama Kuu, Kitengo cha Biashara na kuweka pingamizi akipinga mradi huo kupewa mkandarasi mwingine wakati yeye hajui hatma ya madai yake.
Hata hivyo, kwa mujibu wa Dr Lazaro, Machi 13, mwaka huu mahakama hiyo ilitupilia mbali pingamizi hilo na kuamuru kampuni hiyo kulipa gharama za kesi na hivyo kutoa nafasi kwa jiji kumkabidhi mradi huo mkandarasi mpya, Kampuni ya Nandhra Engineering Construction Co. Ltd. 
Mkataba na mkandarasi huyo mpya, unatoboa zaidi mfuko wa jiji hilo, baada ya kulazimika kuongezea fedha zaidi kukamilisha ujezi wa soko hilo, ambapo kazi iliyobakia inakadiriwa kugharimu shilingi bilioni 5.3 hivyo kuifanya jumla ya gharama ya ujezi kuwa shilingi bilioni 14.1, hii ikiwa ni pasipo kuingiza gharama za fidia pamoja na kumwajiri mhandisi mshauri.
Mkandarasi mpya alikabidhiwa eneo la mradi wiki iliyopita na anatakiwa kukamilisha ndani ya miezi nane, hatua inayojenga upya matumaini ya wakazi wa jiji hilo kuhusu kukamilika kwa mradi huo, lakini wakati huo huo wakitatizwa na wasi wasi wa kujirudia kwa yaliyoukabili mradi huo wa kwanza mkubwa kutekelezwa na Jiji la Mbeya.


