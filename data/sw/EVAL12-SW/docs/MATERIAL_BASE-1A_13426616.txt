NIDA: Tumejipanga, kila mtu atapata kitambulisho
Jul 19, 2012

Kwa muda sasa maofisa wa Mamlaka ya Vitambulisho (NIDA) wamekuwa wakifanya zoezi la utambuzi na usajili katika Mkoa wa Dar es Salaam. Hivi karibuni, Raia Mwema ilifanikiwa kuhojiana kwa muda mfupi na timu ya NIDA ikiongozwa na Mkurugenzi Mkuu, Dickson Maimu, na haya ndiyo yaliyojitokeza.
Raia Mwema: Kwa mujibu wa taarifa zenu, tayari mmeanza mchakato wa kutoa Vitambulisho kwa wakazi wa Mkoa wa Dar es Salaam, baada ya kuwa mmeendesha zoezi la utangulizi kwa wakazi wa Kilombero na katika baadhi ya ofisi za umma. Ni lini hasa mlianza kwa Dar es Salaam? Mtachukua muda gani ikizingatiwa idadi kubwa ya wakazi wa Dar es Salaam? Kutakuwa na siku mahsusi kwa ajili hiyo? Kutakuwa na vituo vya watu kuja kujisajili? Mtawafuata watu majumbani?
Mkurugenzi MKuu: Zoezi la utambuzi na usajili lilianza tangu Juni 22 na linatarajiwa kukamilika Julai 28, 2012.
Vituo vya usajili vitakuwa katika kila ofisi ya Serikali ya Mtaa. Katika maeneo ambayo ofisi za mtaa hazina nafasi kutakuwa na ofisi mbadala hivyo waombaji wanatakiwa kupewa/ kupata taarifa kutoka kwa viongozi wa Serikali za Mitaa.
Raia Mwema: Je, zoezi hili ni la hiari? Mtu akisikia kwamba mnakuja ajiandae kutoa taarifa zipi?
Mkurugenzi MKuu: Zoezi hili ni wajibu wa kila mkazi wa Tanzania, na kila mwombaji anatakiwa kuwasilisha taarifa za umri wake, uraia, kazi, makazi na jina lake.
Raia Mwema: Bila shaka mtahitaji uthibitisho wa baadhi ya taarifa zinazomhusu mtu ili kujua yeye ni nani? Yuko wapi? Anafanya nini? Anamliki nini? Yote haya yanaweza kuthibitishwa kwa nyaraka mbalimbali, katika mazingira ya sasa nchini ya matukio mengi ya kughushi nyaraka, mtakuwa na hakika gani kwamba nyaraka anazokupeni mtu ni halali, ni zake kweli? Kuna adhabu kwa atakayedanganya?
Mkurugenzi Mkuu: Taarifa za ukazi zitathibitishwa na maofisa wa Serikali za Mitaa, taarifa za uraia zitathibitishwa na Idara ya Uhamiaji na taarifa za umri zitathibitisha na Wakala wa Usajili, Udhamini na Ufilisi (RITA). Udanganyifu ni kosa la jinai hivyo hatua stahili zitachukuliwa kwa kosa husika.
Raia Mwema: Ipo hofu miongoni mwetu ya taarifa zetu za siri kufichuka. Mmelitazama vipi suala la taarifa binafsi za watu kutokuvuja?
Mkurugenzi Mkuu: NIDA inawatoa wasiwasi Wa tanzania wote kwamba itahakikisha taarifa za watu zinahifadhiwa vizuri na hazivuji.
Raia Mwema: Miongoni mwa mtakaokutana nao wakati wa zoezi ni watu wasiojua kusoma au kuandika. Mmeweka mfumo gani ili kundi hilo lisijisikie kuwa limeachwa/linasaidiwaje katika mpango huu muhimu kwa nchi na kwa mtu binafsi?
MKurugenzi Mkuu: NIDA itaajiri maofisa wasaidizi katika kila mtaa ili kuwajazia fomu waombaji wasiojua kusoma na kuandika na kuhakikisha kwamba taarifa sahihi za watu zinajazwa kwenye fomu ya maombi. Hivyo, hakuna kundi litakaloachwa.
Raia Mwema: Mtakuwa mkitoa vitambulisho kwa walio na umri wa miaka 18. Tunajua kwamba kila siku watoto wanatoka kwenye utoto na kuingia utu uzima kwa kufikisha miaka 18. Aliyepitwa na zoezi hili jana kwa kuwa hakuwa na miaka 18, leo ana miaka 18, afanyeje kupata kitambulisho?
Mkurugenzi Mkuu: Shughuli hii ni endelevu na kutakuwa na ofisi za NIDA katika kila wilaya hivyo atakayefikisha miaka 18 baada ya usajili wa watu wengi (mass registration) kukamilika atatakiwa kufanya maombi kwa kufuata utaratibu na hatimaye kupatiwa kitambulisho chake.
Raia Mwema: Mnatoa Vitambulisho kwa makundi matatu ya watu: Raia wa Tanzania; Wageni Wakazi; na Wakimbizi. Ni rahisi kidogo kuwatambua raia wa Tanzania, mtawatambuaje Wageni Wakazi na Wakimbizi ikizingatiwa kwamba baadhi ya hawa wana hati na nyaraka za kuishi kwao nchini zilizoghushiwa?
Mkurugenzi Mkuu: Kama nilivyokwishakusema mwanzo, taarifa za ukazi zitathibitishwa na maofisa wa Serikali za Mitaa, taarifa za uraia zitathibitishwa na Idara ya Uhamiaji na taarifa za umri zitathibitishwa na Wakala wa Usajili, udhamini na Ufilisi (RITA). Udanganyifu ni kosa la jinai hivyo hatua stahili zitachukuliwa kwa kosa husika. 
Raia Mwema: Zoezi hili linatarajiwa kukamilika Agosti 2014, huu si muda mrefu sana kutoka sasa ukitazama mapana na marefu ya nchi yetu na changamoto za baadhi ya maeneo kufikika, mmejipanga vipi, kwa maana ya watu na vitendea kazi, kukamilisha kama mnavyosema?
Mkurugenzi Mkuu: Mamlaka imejipanga kuhakikisha kwamba kila mtu anafikiwa kwani vitendea kazi vipo.


