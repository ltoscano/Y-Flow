
Inavyotisha kuwa mkristo Nigeria Nov 22, 2012

Makala hii ilichapishwa katika tovuti ya Shirika la Utangazaji la Uingereza (BBC) Novemba 6, mwaka huu. Tumeichapisha hapa kwa kuzingatia kuwa, umoja kati ya waislamu na wakristo nchini ni mkubwa, lakini umoja huo unaweza kuyumbishwa na magenge yasiyozingatia misingi ya kidini – Mhariri Mkuu KUNDI la kiisilamu la Boko Haram nchini Nigeria, na vikosi vya usalama, wote wametuhumiwa na shirika la kimataifa la haki za binadamu la Amnesty International kwa kufanya vitendo vya kukiuka haki za binadamu hasa katika eneo la Kaskazini lenye waislamu wengi.

Boko Haram, ambalo jina lake linamaanisha elimu ya kimagharibi imeharamishwa, ni kundi ambalo limekuwa likifanya harakati za kuiangusha serikali na kuunda taifa la kiislamu.

Novemba 4, mwaka huu, siku ya Jumapili, kanisa moja lilishambuliwa na kusababisha vifo vya watu wanane mjini Kaduna, mojawapo ya miji ambayo imeathirika kutokana na mzozo unaoendelea kati ya serikali na Boko Haram.

Ingawa hawajakiri kufanya mashambulizi hayo, kundi hilo limewajibika wakati lilipofanya mashambulizi Kaskazini na katikati mwa Nigeria. 

Obadiah Diji, kiongozi mmoja wa vijana wa kikristo mjini Kaduna, alimsimulia mwandishi wa Shirika la Utangazaji la Uingereza (BBC) namna ambavyo maisha yamebadilika mjini humo.

Katika simulizi zake Obadiah anasema; “Watu wanaogopa hata kutoka nje usiku au hata kukaa nje tu kunywa pombe au hata kula samaki.

“Nimeishi mjini Kaduna karibu maisha yangu yote na nimejawa na huzuni sana nikiona ambavyo mji umegawanyika sana kwa misingi ya kidini.

Waislamu wanaishi ambako idadi yao ni kubwa, wakristo nao vile vile. Kwa hivyo makundi hayo mawili ya watu, yanaishi maisha yao kivyao bila kutangamana Sio kawaida kuwa hivi. Wakati mmoja tulijivunia kwa sababu ya umoja uliokuwa unadhihirika hapa Kaduna na kila mtu alikuwa anakaribishwa hapa.”

Ingawa kulikuwa na migawanyiko, wakristo na waislamu waliishi kwa pamoja.
Tulikuwa tunatembeleana. Watoto wetu walisoma katika shule moja, wakijifunza kutoka kwa kila mmoja kuhusu dini na tamaduni zao.

Watu hata walioana licha ya dini zao mfano mama yangu wa kambo alibadili dini na kuwa muislamu na kisha akaolewa na muislamu.

Dada yangu pia aliolewa na muislamu ingawa alisalia kuwa mkristo. Kuna ndoa nyingi kama hizo mjini Kaduna. Haikuwahi kusababisha tatizo lolote. Watu waliheshimiana na kustahimiliana, sio chuki wala ghasia. 

Mambo yalibadilika mwaka 2000 wakati Kaduna ilishambuliwa kwa mara ya kwanza na mzozo wa kidini ambao unachochewa na makundi yanayotaka sheria za kiislamu.

Hapo ndipo makundi yaliyohisi kutengwa yalijitokeza. Watu walitoroka makwao kwa sababu ya ghasia. Wakristo walijikuta wakiishi katika eneo lao mjini Kaduna huku waislamu nao wakijikuta wakiishi maeneo yao.

“Nimekuwa nikipinga maeneo yaliyotengewa jamii moja na ndio maana bado naishi na mke wangu pamoja na watoto wetu wanne katika eneo ambalo ni la waislamu wengi,” anasema.

Wanawake katika mikutano kadhaa maeneo ya Kaskazini wamepigwa marufuku kubeba vibeti kanisani. Makanisa mengi sasa yana vifaa vya kuwachunguza watu wanaoingia kanisani ikiwa wana silaha yoyote au la.

Wanawake wanazuiwa kubeba vibeti kwa sababu mshambuliaji anaweza kuingia kanisani akiwahadaa watu kuwa ni muumini kumbe amebeba silaha kwenye kibeti chake.

Kwa hivyo maisha yetu ya kidini yameathiriwa sana pamoja na hata maisha ya kijamii. Sasa tunaishi maisha ya faragha muda wote tukikaa nyumbani. Ni polisi pekee ambao wanapatikana barabarani usiku.

Lakini ghasia zimewafanya watu kuwa na imani sana. Wanapata imani hiyo kutokana na bibilia ambayo inasema tutapitia mateso kama alivyoteswa Yesu .

Ujumbe ambao sisi wakristo tunasambaza ni kwamba waislamu ni watu wazuri na ni wachache miongoni mwao ambao wanasababisha vurugu, hatupaswi kuvuruga uhusiano kati ya jamii hizo mbili.

Wakati waislamu waliposherehekea Eid al-Kabir, tuliungana nao katika barabara moja mjini, tulikula pamoja na kusherehekea ili kuimarisha makubaliano ya amani na umoja.

Kwa wakati huu, hata mizozo ya kisiasa inageuka na kuwa ya kidini. Siku mbili baadaye, kanisa lilishambuliwa kwa mabomu lakini hilo halitasitisha juhudi zetu za kupatana.

Wakristo na waislamu husoma hapa na wao ndio tunawategemea kwa mustakabali wetu.

Tunatumaini watakua na kusoma pamoja na kufahamu kuwa tunaweza kuwa watu wa dini mbalimbali lakini bado tunaweza kuishi pamoja.

Washambuliaji wa kujitoa mhanga wamekuwa wakilenga makanisa kaskazini mwa Nigeria. Ili kupunguza vurugu katika jamii lazima tudurusu mfumo wa siasa zetu.

Tunahitaji kuuliza, je, Nigeria ilikuwa katika wakati muafaka kuanza kutumia mfumo wa demokrasia ya kimagharibi? Hata hatukuwahi kuwa na kiwango hiki cha ghasia wakati wa utawala wa kijeshi.

Na hii sio kusema eti lazima tuwakabidhi mamlaka majenerali jeshini, badala yake, lazima tuangalie mifumo ya utawala wa kizamani kabla ya kuja kwa wakoloni.

Tunaweza kujifunza kutoka katika mifumo hii na kubadili namna ambavyo tunatawaliwa ili ufisadi upungue, viwango vya umasikini vishuke na kisha ghasia pia ipungue. Mfumo wa kisasa wa maisha umesababisha athari kuliko manufaa. 

Na leo ni serikali za magharibi pamoja na kampuni ambazo ni chanzo cha vifo vya watu wetu. Kampuni hizo ndio zinatengeza silaha na kuuza kwa mataifa yetu ambayo yanazitumia kwa vita mfano Nigeria na kwingineko.


