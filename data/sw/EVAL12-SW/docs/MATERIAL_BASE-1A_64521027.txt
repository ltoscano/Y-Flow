Nyerere na ukombozi Afrika
Aug 11, 2016

KWA hiyo, kama tunataka kufanikiwa katika kulikomboa Bara letu, uhusiano kati ya nchi huru za Kiafrika ni lazima upanuliwe na kuzingatiwa kwa njia zozote zile. Ni lazima tuelewane kisiasa, tushirikiane kiuchumi na kuwa na msimamo mmoja.”

Maneno haya yalipata kutamkwa na Mwalimu Julius Nyerere, Julai 3 mwaka 1972, wakati akimkaribisha aliyekuwa Rais wa Sudan, Jenerali Jaafar El-Nimeiry kwenye karamu rasmi aliyomwandalia siku hiyo katika ukumbi wa Diamond Jubilee, jijini Dar es Salaam. Mwalimu Nyerere alizaliwa Aprili 13, 1922 na kufariki dunia Oktoba 14, 1999. 

Peter Kisumo na vijana

VIJANA wasio na kazi Dar es Salaam lakini wana ujuzi wa aina mbalimbali wajiunge na kuanzisha vyama vya ushirika. Tunaweza kuamua kuwapeleka makwao Wangoni, Wahehe na Wanyamwezi wasio na kazi, lakini je tunawafanyaje vijana wetu wa Kizaramo ambao hawana kazi? Maneno haya yalipata kutamkwa na aliyekuwa Mkuu wa Mkoa wa Pwani, Peter Kisumo Julai 3, 1972 alipowahutubia wazee wa TANU na mgambo wa tawi la TANU la Kariakoo, akisema kati ya wakazi 300,000 wa Dar es Salaam kwa wakati huo, theluthi moja walikuwa wakifanya kazi. Peter Kisumo alizaliwa Agosti Mosi, 1935 na kufariki dunia Agosti 3, 2015.

Fidel Castro na mapinduzi

CUBA itafuata mfumo wa siasa utakaoifaa na tuko tayari kubakia hata miaka mitano, 10 au 20 bila uhusiano na Marekani. Hali yetu ya baadaye itakuwa nzuri bila misaada kutoka Marekani. Maneno haya yalipata kutamkwa na aliyekuwa Waziri wa Cuba, Dk. Fidel Castro, wakati wa sherehe za kuadhimisha miaka 26 ya mapinduzi yaliyong’oa ubebero wa Kimarekani katika kisiwa hicho ambapo alisisitiza Marekani si polisi wa Marekani ya Kusini na kuipongeza Peru kuanzisha uhusiano na Cuba licha ya katazo la Marekani. Peru iliungana na Chile, Mexico na Jamaica kuipuuza Marekani kwa kuanzisha uhusiano na Cuba. Castro alizaliwa Agosti 13, 1926. Alikuwa Waziri Mkuu wa Cuba mwaka 1959 hadi 1976 na kisha kuwa rais wa nchi hiyo hadi 2008.

Aboud Jumbe na Muungano

SISI tunafahamu kuwa tu taifa dogo sana ukilinganisha na Tanganyika. Hata hivyo, tuna imani kubwa katika umoja. Tungependelea kuona kuna umoja kati ya mataifa mbalimbali ulimwenguni. Ndiyo maana Muungano wa Tanzania unatupa moyo na ni wa maana sana kwetu. Maneno haya yamepata kutamkwa na aliyekuwa Makamu wa Kwanza wa Rais, Aboud Jumbe, wakati akijibu maswali ya waandishi wa habari wa mataifa mbalimbali kwenye makao makuu ya Chama cha Afro Shiraz mjini Zanzibar, Agosti 13, mwaka 1972. Aboud Jumbe Mwinyi alizaliwa Juni 14, mwaka 1920.


