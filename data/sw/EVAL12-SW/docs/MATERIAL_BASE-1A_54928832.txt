Meya apiga marufuku vazi la kuogelea lenye ‘ushungi’
Aug 18, 2016

CANNES, Ufaransa

MEYA wa Jiji la Cannes, David Lisnard, amepiga marufuku uvaaji wa mavazi yenye kusitiri mwili mzima katika fukwe za jiji hilo akisema hatua hiyo imelenga kuimarisha usalama.

Amepiga marufuku uvaaji huo wenye kuhusishwa na tamaduni za dini ya kiislamu. “Tumepiga marufuku mtu yeyote kwenda kuogelea bila kuvaa mavazi rasmi huru ya kuogelea. Hili ni suala huria lisilokuwa na uhusiano na tamaduni zozote za kidini,” alisema katika taarifa yake rasmi ya kupiga marufuku uvaaji huo wa ‘ushungi’ na kuongeza; “Sina muda na wala sihitaji malumbano yoyote kuhusu suala hili.” 

Alisistiza kwamba amechukua uamuzi huo ili kuhakikisha kunakuwapo ulinzi wa kutosha katika jiji analoliongoza.

“Nimefanya uamuzi huu ili kujiridhisha na hali ya ulinzi katika eneo langu na hasa ikizingatiwa kwamba kwa sasa nchi yetu iko kwenye hali ya dharura dhidi ya tishio la ugaidi,” alisema

Jiji la Cannes lipo umbali wa maili 18 kutoka mji wa Nice ambako mlipuaji wa kiislamu Mohamed Lahouaiej-Bouhlel alijaza mabomu kwenye lori kisha kulilipua katika umati wa watu. Katika shambulio hilo la kikatili watu 85 waliuawa.

Lakini Mkuu wa Manispaa ya Cannes, Thierry Migoule, alizungumzia hatua yao hiyo akisema; “Hapa hatuzungumzii kupiga marufuku mavazi ya kidini au kuzuia watu kuenzi tamaduni zao wakiwa katika fukwe za bahari… tunachozungumzia hapa ni kupiga marufuku mavazi yenye kuashiria kuunga mkono harakati za kigaidi.” 

Akifafanua zaidi Lionnel Luca ambaye naye ni meya wa Villeneuve-Loubet anasema upigaji marufuku wa mavazi hayo yanayopendelewa zaidi na wanawake wa kiislamu unalenga pia kunusuru mazingira.

“Nimeambiwa kwamba katika moja ya fukwe zetu eti kuna wapenzi fulani lakini mke akawa anaogelea akiwa amevaa nguo mwili mzima, suala kama hilo halikubaliki katika mtazamo wa mazingira,” alisema katika mazungumzo yake na shirika la habari la kimataifa la AFP.


