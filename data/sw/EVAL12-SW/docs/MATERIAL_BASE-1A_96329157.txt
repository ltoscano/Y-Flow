
Afya za madereva chanzo cha ajali
Hudhani wanapoteza muda kwenda hospitali kupima afya zao
Julius Mathias, Mwananchi jmathias@mwananchi.co.tz
Dar es Salaam. Huduma duni za afya kwa madereva wa masafa marefu imeelezwa kuwa ni miongoni mwa sababu za kutokea kwa ajali za barabarani.
Akieleza changamoto iliyopo kwa madereva hao kuhudhuria hospitali kwa ajili ya huduma, Mshauri wa Afya wa Taasisi ya Kimataifa ya Uhamiaji (IOM), Enna Lutengano alisema wengi hupuuza dalili za ugonjwa zinazojitokeza hasa wawapo safarini.
Alisema dereva huona anapoteza muda mwingi kwenda hospitali hivyo kulazimika kutumia dawa kutokana na uelewa wa dalili anazozihisi jambo ambalo huleta madhara kwa ugonjwa kumuathiri kiasi cha kushindwa kulimiliki gari barabarani.
Akikabidhi msaada wa vifaa tiba na dawa kwa taasisi inayotoa huduma kwa madereva Bandari ya Dar es Salaam ya Northstar Alliance, mwishoni mwa wiki iliyopita Enna alisema: “Malaria ni hatari kwa afya ya dereva na usalama wa mzigo anaosafiri sha.”
Alisema IOM inashirikiana na wadau wanaowafuata madereva walipo kwa kutambua jinsi wanavyokosa muda wa kwenda hospitali na kutibiwa kwa kina.
Takwimu zilizochapishwa na LusakaTimes zinaonyesha Juni 2014 hadi Juni 2015 kulikuwa na ajali 227 za malori yanayofanya safari kati ya Tanzania na Zambia ambazo zilisababisha vifo 32.
Akieleza huduma wanazozi toa kwa madereva, Mratibu wa Northstar Alliance, Mariam Mlinika alisema taasisi yake ipo maeneo yenye malori mengi ambayo hupakia au kupakua mizigo.
Taasisi hiyo iliyojikita kwenye kutoa bure vipimo na matibabu ya shinikizo la damu, kisukari na malaria, ina matawi yake bandarini hapo, mkoani Iringa na mpaka wa Zambia na Tanzania uliopo Tunduma kwenye maeneo ambayo madereva hutumia walau siku moja kukamilisha taratiu zao za safari.
Kwa kutambua ugumu na uzito wa majukumu ya madereva hao, Mariamu alisema: “Tunawapa vipimo, ushauri na matibabu. Magonjwa mengine ambayo yanapewa kipaumbele ni ya ngozi na zinaa hasa Ukimwi.’’
Akieleza changamoto ya matibabu mmoja wa madereva hao, Jonathan Batwel alisema imewahi kumtokea baada ya msaidizi wake kuugua ghafla njiani, lakini anashukuru hakupata ajali.
“Tulikuwa tunapeleka mzigo Sudan Kusini, kondakta wangu aliugua ghafla. Huduma ya kwanza niliyompa haikumsaidia.
‘‘Tulikwenda hivyo hivyo hadi tulipofika Juba ndipo alitibiwa.
Alilazwa kwa siku mbili,” alisema Jonathan. 


