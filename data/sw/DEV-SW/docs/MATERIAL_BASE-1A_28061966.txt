
Serikali kutatua changamoto za sekta ya afya

Imeandikwa na Hellen Mlacky

Imechapishwa: 29 Novemba 2016

NAIBU Waziri wa Afya, Maendeleo ya Jamii, Jinsia, Wazee na Watoto, Dk Hamis Kigwangalla amesema serikali inatakiwa kujiandaa kukabiliana na changamoto kubwa katika sekta ya afya inayotokana na ongezeko la watu ambapo kila mwaka watoto zaidi ya milioni moja wanazaliwa.

Dk Kigwangalla aliyasema hayo jana katika mjadala wa mfumo wa utoaji huduma za afya nchini ulioandaliwa na Ubalozi wa Uswisi nchini ikiwa ni sehemu ya maadhimisho ya miaka 50 ya ushirikiano baina ya serikali hiyo na Tanzania.
“Kuna idadi kubwa ya watu inaongezeka kila mwaka ambapo Tanzania kila mwaka tunapokea watoto zaidi ya milioni moja hivyo miaka 50 ijayo Tanzania tutakuwa na watu zaidi ya milioni 100 na hii ni changamoto kubwa sana kiafya katika sekta ya Afya na uchumi wetu,” alisema Naibu Waziri na kuongeza: “Lazima tujiandae kwenye mambo ya mazingira na namna ya kupata chakula, ajira na namna ya kuwahudumia watu wetu kwenye afya na sekta nyingine, kwa hiyo kila siku tunaona changamoto zinaongezeka kwenye sekta ya afya na bajeti inaongezeka lakini bado ukaona hakuna maboresho kutokana na changamoto mbalimbali.” Aidha, alisema wamepokea maoni kuhusu gharama ya kuwaingiza kwenye mfumo wa bima ya afya kwa ajili ya kuhudumia makundi ambayo yamepewa msamaha kwa mujibu wa sera, wazee, watoto chini ya miaka mitano, wajawazito na magonjwa ambayo hayatozwi huduma.


