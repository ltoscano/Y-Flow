
Harusi ya kufa mtu!
Aug 15, 2012

“MBEGU yako imekomaa leo, yangu itakomaa kesho. Ni jambo la manufaa kwetu sote kama nitalima pamoja nawe leo, na wewe unisaidie kulima kesho. Siwezi kuwa na urafiki nawe kama naona kuwa hujengi urafiki nami. Msimu utapita, nasi tusipoaminiana na kushirikiana, basi, sote tutakula hasara.” (Mwanafalsafa David Hume) Kuna wakati nilisafiri kwenda Finland. Kule nilishangazwa sana kuona matrekta mengi yamepangana kwenye shamba moja. Nilimwuliza mwenyeji wangu; kulikoni?

Nilijibiwa kuwa huo ni utamaduni wa wakulima wa nchi ile. Kila mwaka huwa na mashindano ya kulima kwa matekta. Wakulima wa eneo moja huenda kwenye shamba la mwenzao na kufanya mashindano hayo; wanaangalia ni nani amewazidi wenzake katika kunyosha mistari, kulima kwa kasi, na kadhalika.

Ni katika nchi ile ya Finland nikaelewa, kuwa utamaduni huo ulianza tangu zama za kilimo cha kutumia farasi. Matrekta yalipoingia katika kilimo, ilitokea kwa mkulima mmoja akamwuliza mwenzake; “Je, trekta lako ni sawa na nguvu za farasi wangapi? Ni katika mazingira hayo, hata kipimo cha nguvu za farasi kikaanza kutumika; horse power, ina maana ya nguvu ya farasi, inatumika hata leo katika kupima nguvu za mashine mbalimbali.

Nitazungumzia umuhimu wa mtaji wa kijamii ( social capital) na ari ya kiraia ( civil courage) ili kuweza kuinua uchumi wa mtu mmoja mmoja na hatimaye kuinua uchumi wa nchi. Ili jamii na nchi kwa ujumla iendelee kiuchumi inahitaji kuwa na mtaji huu muhimu. Kukua kwa ushirikiano wa kijamii katika shughuli mbalimbali, iwe za huzuni au sherehe, ni mfano wa kuwapo kwa msingi mzuri wa mtaji wa kijamii.

Dhana hii ya mtaji wa kijamii na ari ya kiraia huenda ni ngeni kwa baadhi yetu. Hata hivyo, ni kitu ambacho tunakishuhudia kila kukicha. Tunaona vikundi mbalimbali vya kijamii vikiongezeka. Leo tuna mifano ya jumuiya za kuzikana, tuna jumuiya za kukopeshana na nyingine nyingi.

Tuchukue mfano huu wa jumuiya zenye kushirikiana katika sherehe, mathalan, harusi. Siku hizi ukitembelea kumbi za starehe si ajabu ukakutana na watu walio katika kikao cha kamati ya maandalizi ya harusi. Ni kamati hizi zenye kupanga mikakati ya kufanikisha harusi. Wakati mwingine hupanga hata kile kinachoitwa “harusi ya kufa mtu!”.

Kamati ya maandalizi ya harusi itakutana hata mara mbili kwa mwezi. Na mara nyingi hukutana kwenye kumbi za starehe baada ya saa za kazi. Kamati itapanga mikakati ya kufanikisha harusi huku wajumbe wengine wa kamati wakinywa bia. Na hata wakifanikisha harusi, watakutana tena kama kamati maalumu kwa “kuvunja” kamati. Watakula, watakunywa, watasaza. Fungu la kufanya hayo hupangwa pia kwenye bajeti ya harusi!

Wakati wenzetu kule Finland wanashindana katika shughuli za maendeleo, sisi, pamoja na umasikini wetu, bado tunashindana kwenye kufanya harusi za anasa kubwa! Tunatumia mamilioni ya shilingi kufanya harusi za “kufa watu” wakati kuna watu nchi hii wanaokufa kwa umasikini. Wanakufa kwa vile barabara za kutoka vijijini kwao hadi ziliko hospitali za wilaya hazipitiki! Kuna watu wanakufa kwa kukosa fedha za kununulia madawa kwa magonjwa yao.

Tuichambue kwa karibu dhana hii ya mtaji wa kijamii na ari ya kiraia kwa kuangalia maandiko ya Profesa Robert Putnam kwenye kitabu chake; Making Democracy Work ( Kuifanya Demokrasia ifanye kazi).
Profesa Putnam, Mmarekani, alitoa kitabu chake hiki mwaka 1993. Yeye na wenzake walifanya utafiti kwa kuangalia maeneo mawili ya Italia; kaskazini na kusini. Hii ilikuwa ni miaka ya 70. Sehemu hizo mbili za Italia zimekuwa na maendeleo ya kiuchumi yenye kutaofautiana hadi hii leo.

Italia ya kusini ni masikini zaidi kulinganisha na Italia ya kaskazini.
Profesa Putnam kupitia utafiti huo anabainisha, kuwa hili linatokana na Italia ya Kusini kukosa kile ambacho Italia kaskazini inacho. Watu wa Italia kaskazini kwa miaka mingi wamekuwa na utamaduni wa kujiunga pamoja kwenye jumuiya mbalimbali za mambo wanayopenda; kuna jumuiya za waimba kwaya, jumuiya za wavuvi, jumuiya za wanaokwenda porini kuangalia ndege. Kuna pia jumuiya ama vilabu vya michezo mbali mbali. Kwa ujumla, kuna jumuiya nyingi za watu kutokana na upendeleo yao.

Lakini, la msingi aliloliona Profesa Putnam ni ukweli kuwa washiriki katika jumuiya hizi hutoka nje ya kuangalia maslahi yao binafsi na ya jumuiya. Huanza pia kuangalia maslahi ya jamii nzima kwa maana ya taifa. Ndipo hapa inapokuja dhana ya ari ya kiraia.

Ari ya kiraia ni ile hali ya mtu kujitambua kuwa ni raia katika nchi, na kwamba kama raia ana wajibu wa kutanguliza maslahi ya nchi aliyozaliwa na aliyoandikishwa uraia wake. Ana wajibu wa kushiriki kuijenga nchi yake. Mtaji wa kijamii , ari ya kiraia na kuaminiana ni mambo matatu ya kimsingi ambayo kwa mujibu wa Profesa Putnam, yanapekelea kukua kwa uchumi wa eneo ama nchi husika.

Profesa Putnam na wenzake wanabainisha, kuwa Italia ya Kusini imebaki nyuma kimaendeleo kutokana na watu wake kuangalia zaidi maslahi binafsi na yale ya familia zinazowazunguka. Ni katika Italia ya Kusini ambako hadi leo tunasikia kuna vikundi vya kiharamia kama kile maarufu cha Mafia.

Tukiachana na maelezo ya kisayansi na kitalaamu zaidi ya Profesa huyu, hebu basi tuangalie hali ilivyo katika nchi yetu.
Hakika, kwa mtaji huu wa kijamii unaojengeka sasa katika jamii yetu, Tanzania kama nchi inaweza kupiga hatua za maana za kimaendeleo. Tuangalie kama kamati hizi za harusi na hata za maziko zenye kupanga na kutumia mamilioni ya shilingi kwa “harusi za kufa watu” na kuandaa maziko labda ya “ watu kuzimia!” zingeweka nguvu hizo pia katika kuangalia nje ya shughuli za kifamilia.

Kwamba kwa utaratibu huo huo zingeundwa kamati za miundombinu kwa mitaa yetu.
Ziwe zinakutakana kupanga mikakati ya kuhakikisha kuwa fedha zinachangishwa na watu wanahamasishwa ili mashimo ya barabara za mitaa yanafukiwa na mitalo ya maji machafu inazibuliwa.
Kwamba hizo ziwe ndizo shughuli za “ kufa mtu”. Mitaa , vitongoji, wilaya na mikoa kwa kuwashirikisha wananchi ishindane kwa shughuli kama hizo za ujenzi wa taifa.

Na ifike mahala pia, wale wenye kutanguliza ubinafsi wajisikie aibu katika jamii. Wasipewe sifa kwa kutanguliza ubinafsi wao na hata kwa kuhujumu mali ya umma. Leo katika nchi yetu kiongozi anaona fahari kushuka kwenye gari la umma na kumruhusu dereva aendelee kuungurumisha injini ya gari hadi atakaporudi mkubwa huyo kutoka kwenye shughuli aliyoendea. Gari laweza kusimama huku injini ikiinguruma hata kwa saa nzima! Wanakaanga mafuta na kodi za wananchi.
Mkubwa huyo huyo anapokuwa na dereva wake kwenye gari lake binafsi anageuka mbogo pale dereva wake anaposhindwa kuzima injini wakati yeye ameshuka kwenda kufanya manunuzi dukani. Hapo ataona uchungu juu ya mafuta yanayokaangwa bure.
Atafikiri juu ya gharama za mafuta kwa pesa ya mfukoni mwake.
Lakini, akiwa na gari la umma, haoni uchungu na mafuta hayo, anaikomoa serikali! Huko ndiko kukosa ari ya kiraia. Kukosa uzalendo. Ni mifano ya matendo yanayoturudisha nyuma kimaendeleo. Mjadala huu utaendelea.


