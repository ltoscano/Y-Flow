Yanga hii unagusa, unaachia

Imeandikwa na Rahel Pallangyo

Imechapishwa: 27 Novemba 2016

KOCHA Mkuu mpya wa Yanga, George Lwandamina amesema yeye ni muumini wa soka la pasi fupi kwa sababu inatoa nafasi ya kumiliki mpira kwa muda mrefu. 

Lwandamina alisema katika falsafa yake hiyo haitofautiani sana na aliyokuwa anatumia mtangulizi wake, Hans Pluijm ila yeye atatilia mkazo kwenye pasi nyingi na fupi.
Lwandamina ambaye anatarajia kuanza kibarua chake rasmi kesho Jumatatu alisema anatarajia kuongeza makali kwani yeye na Pluijm falsafa zao hazijatofautiana sana.
“Napenda timu yangu ikae na mpira, sitaki mpira wakae nao wapinzani na njia pekee ya kuwazuia wapinzani wasiuchukue mpira ni kucheza pasi fupi nyingi kadiri tuwezavyo, kwa hiyo na mimi ni muumini wa soka la pasi nyingi,”alisema Lwandamina.
Pia Lwandamina alisema ameiona Yanga katika mechi yake ya mwisho ya mzunguko wa kwanza wa Ligi Kuu Tanzania Bara ilipocheza na Ruvu Shooting na amegundua ni timu nzuri ambayo haihitaji mchezaji mpya, kwani wachezaji wapo vizuri kiufundi ila anatarajia kuiongezea makali.
“Wachezaji Zambia wanacheza kwa nguvu zaidi, hapa naona hawana nguvu ila ufundi ni wazuri, ufundi ukichanganya na nguvu unakuwa vizuri sana, kwa hiyo nimekuja kuiongeza timu makali,”alisema Lwandamina Alimsifu Pluijm kwamba amefanya kazi nzuri na akaahidi kufuata nyayo zake kwa kushirikiana naye kuhakikisha Yanga inapata mafanikio zaidi.
“Lengo ni kuhakikisha Yanga inakuwa tishio zaidi na inafanikiwa zaidi pengine hata kucheza fainali za klabu Bingwa Afrika,”alisema Lwandamina ambaye ametoka Zesco United ya Zambia.
Lwandamina anatarajiwa kuanza majukumu yake mapya kwenye klabu ya Yanga Jumatatu akiwa na benchi la ufundi la zamani ambapo timu inatarajia kuanza mazoezi.


