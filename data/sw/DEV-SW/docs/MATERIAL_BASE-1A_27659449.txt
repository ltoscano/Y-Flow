
Udumavu wapungua Dodoma

Imeandikwa na Basil

Imechapishwa: 05 Oktoba 2016

TATIZO la udumavu katika mkoa wa Dodoma, limepungua kutoka asilimia 56 hadi asilimia 36.5.

Akizungumza na gazeti hili jana, Ofisa Lishe wa Mkoa wa Dodoma, Mary Boniventure alisema takwimu mpya za mwaka 2015/2016, zinaonesha kuwa tatizo hilo limepungua hadi kufikia asilimia 36.5 kutoka asilimia 56 ya takwimu za mwaka 2010. 
Alisema tatizo hilo pia limepungua katika mkoa wa Manyara kutoka asilimia 45 hadi asilimia 36.0, mkoa wa Morogoro kutoka asilimia 44 hadi asilimia 33.4.
Boniventure alisema udumavu ni zaidi ya urefu mdogo, ukuaji duni wa kimwili na kiakili, kupungua kwa uwezo wa kufikiri na kufanya kazi.
“Mtoto anakuwa na maendeleo duni shuleni, utoro na kuacha shule, kwa upande wa watu wazima, uzalishaji duni ofisini, kilimo na ufugaji, ujasiriamali na mengineyo,” alisema.
Alisema mtu mwenye tatizo hilo ana uwezekano mkubwa wa kupata magonjwa, watoto kuugua mara kwa mara na ukubwani uwezekano mkubwa wa kupata magonjwa yasiyoambukiza kama kisukari, saratani na magonjwa ya moyo.
Alisema, maisha ya binadamu hutegemea zaidi kilichotokea katika siku 1,000 za mwanzo za maisha yake.
“Siku 1,000 tangu kutungwa mimba hadi mtoto anapotimiza miaka miwili, ni kipindi muhimu kwa sababu ni katika kipindi hiki mtoto anakua kwa haraka zaidi na ana mahitaji makubwa ya virutubishi,” alisema.
Alisema uharibifu utakaosababishwa na utapiamlo katika kipindi hicho cha miaka miwili, haurekebishiki katika kipindi chote cha uhai wake, hivyo kumfanya mtu mzima mdumavu.
Pia alisema mikakati ya mkoa katika kupambana na udumavu ni kuimarisha ulishaji wa watoto wachanga na wadogo, watoto kuanza kunyonyeshwa mapema maziwa ya mama pekee na kuanzishiwa vyakula vya nyongeza wakati mwafaka, huku wakiendelea kunyonyeshwa maziwa ya mama hadi miaka miwili au zaidi.
Ofisa Lishe huyo, alisema mkakati mwingine ni kuhakikisha virutubishi katika vyakula vinavyotengenezwa kwa unga wa ngano na wa mahindi na mafuta ya kula, chumvi.


