
Askari kizimbani akidaiwa kutorosha mfungwa

Imeandikwa na Mwandishi Wetu, Bunda

Imechapishwa: 07 Septemba 2016

WATU watatu akiwemo Askari Magereza wamefikishwa katika Mahakama ya Wilaya ya Bunda, mkoani Mara, wakituhumiwa kwa makosa matano ya kula njama na kumtorosha mwananchi aliyehukumiwa kifungo cha miaka mitatu jela.

Waliofikishwa mahakamani hapo ni pamoja na askari huyo B. 779 Sajenti Ludovic (43) wa Gereza la Wilaya ya Bunda, Ofisa Mtendaji wa Kijiji cha Hunyari, Mwananchi Malole (54) na Grace Ngendi (30) ambaye pia ni mkazi wa Kijiji cha Hunyari wilayani hapa.
Akiwasomea mashitaka yao mbele ya Hakimu Mkazi Mfawidhi wa Mahakama hiyo Gadiel Mariki, Mwendesha Mashitaka, Masoud Mohamed alisema Agosti 9, mwaka huu, katika eneo la Bunda Mjini, mshitakiwa namba moja akishirikiana na wenzake walitenda makosa hayo.
Alidai kuwa walimtorosha mfungwa Rashid Chongora, ambaye alikuwa amehukumiwa na mahakama hiyo kwenda jela miaka mitatu au kulipa faini ya Sh 900,000 baada ya kupatikana na hatia kwa kosa la kupatikana na nyara za serikali.
Mohamed aliiambia mahakama hiyo kuwa askari huyo alichukua Sh 600,000 na kutengeneza stakabadhi feki na muhuri wa mahakama ili kufanikisha hilo, ambapo mfungwa huyo aliyekuwa gerezani tayari akitumikia kifungo hicho aliachiwa huru kutokana na stakabadhi hiyo bandia ikionesha kwamba tayari alishalipa faini husika.
Baada ya kusomewa mashitaka hayo, watuhumiwa wote walikana mashitaka yao na mshitakiwa namba moja ambaye ni Askari Magereza alipatiwa dhamana, huku wengine wakipelekwa mahabusu baada ya kushindwa kutimiza masharti ya dhamana.
Kesi hiyo itatajwa tena Septemba 15, mwaka huu mahakamani hapo.


