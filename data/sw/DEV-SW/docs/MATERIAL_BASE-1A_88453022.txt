
Waziri achachamaa kupinga agizo la bunge
Nov 03, 2016

LONDON, UINGEREZA

WAZIRI wa Mambo ya Nje wa Uingereza, Sir Alan Duncan, amepinga katazo dhidi ya wabunge kufika katika jumba maalumu la wabunge kukutana maarufu kwa jina la Ikulu Westminster wakiwa na mbwa wao wadogo, akisema ni uamuzi wa kipuuzi. 

Ikulu ya Westminster ndilo jumba maalumu ambalo wabunge wa mabunge yote mawili nchini Uingereza – Bunge la Makabwela (House of Commons) na Bunge la Mabwanyenye (House of Lords) hukutana. Eneo hilo limepachikwa jina la “moyo wa siasa za Uingereza” kutokana na umaarufu wake nchini humo.
Akizungumzia katazo hilo, Sir Alan Duncan alisema mbwa wake anayeitwa Noodle amehuzunishwa na uamuzi huo. Kutokana na hali hiyo, waziri huyo amesema ili kuonyesha kutoridhishwa kwake na katazo hili, atakuwa akienda ofisini kwake (wizarani) na mbwa wake huyo.

Katika katazo lake, bunge limeandika barua kwenda ofisi za wanadhimu wa kambi za bunge kuelezea kuhusu katazo hilo ambalo inadaiwa linalenga kuzuia kasi ya wabunge kufika huko wakiwa na vijibwa au vipaka vyao. Inaelezwa kwamba katika siku za karibuni idadi ya wabunge wanaofika wakiwa na vijibwa vyao au vipaka imekuwa ikiongezeka na wamekuwa wakifanya hivyo bila vibali maalumu.

Tangu mwaka 1991 Bunge la Makabwela nchini Uingereza liliweka utaratibu wa kupiga marufuku mbwa kuingizwa katika eneo hilo la Ikulu ya Westminster. Mbwa pekee wanaoruhusiwa eneo hilo ni mbwa mahsusi kwa ajili ya ulinzi tu.

Katika waraka wake kwenda ofisi hizo za wanadhimu, Mpambe wa Bunge (Sergeant at Arms) anaandika: "Hapa kuna sheria mahsusi, kuna mambo ya kuzingatia kuhusu masuala ya wanyama na afya za wabunge na hata usalama wao vile vile. Si wabunge tu bali hata watumishi wetu na wageni wengine wanaofika eneo hili."

Kwa upande Sir Alan ambaye wakati mwingine huongozana na mbwa wake katika ofisi yake ya ubunge aliliambia gazeti la Telegraph kwamba, "..kama hali ndio hii, basi, Noddle (mbwa wake) atapanda chati zaidi sasa, kutoka hatua ya kufika Westminster hadi (matawi ya juu) pale ofisi ya Wizara ya Mambo ya Nje.”

Mwezi uliopita Waziri wa Watu Wasiojiweza, Kazi na Afya, Penny Mordaunt, aliwahi kwenda Westminster akiwa na paka wake na kujitetea kuwa lengo lake lilikuwa ni kukabiliana na tatizo sugu la panya lililokuwa likiwasumbua wabunge na watendaji wengine eneo hilo.

Naye Melanie Onn, mbunge wa chama cha Labour katika Jimbo la Grimsby, aliliambia Telegraph: "Maeneo mengi ya kazi yamekuwa yakinufaika na wanyama hawa wadogo pindi wanaporuhusiwa. Suala la kuzingatia ni kwamba wanyama hawa, hasa mbwa wasiachwe wakirandaranda muda mrefu wenyewe.


