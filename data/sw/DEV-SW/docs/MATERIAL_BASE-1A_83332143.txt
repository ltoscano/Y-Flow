
LSK yataja ufisadi kiini cha nyumba kubomoka
NA MAZERA NDURYA
UFISADI na utepetevu katika kutekeleza sheria umewapa wajenzi na wawekezaji nafasi ya kujenga nyumba za viwango vya chini.
Kulingana na Chama cha Wanasheria nchini (LSK), taasisi za kutoa leseni, mashirika ya kitaalamu na wawekezaji ndio wahusika wakuu katika sakata hiyo ambayo imesababisha watu zaidi ya 10 kupoteza maisha kwenye majengo yaliyoporomoka Nairobi katika muda wa wiki tatu zilizopita.
LSK sasa inataka wahusika wote katika mijengo hiyo iliyobomoka kukamatwa na kufunguliwa mashtaka na kuwajibikia vifo hivyo na majeraha ya waathiriwa wa mikasa hiyo.
Mwenyekiti wa LSK, Eric Mutua alisema jamaa za waathiriwa waliopoteza maisha yao au waliojeruhiwa wakati wa mikasa hiyo wanafaa kushtaki serikali na wenye nyumba hizo ili kufidiwa.
“Jamaa wanafaa kutafuta kufidiwa kutokana na uharibifu kwa kuzingatia kuwa mashirika ya kutoa leseni kukosa kutelekeza wajibu wao pamoja na wenye nyumba hali ambayo imefanya hali kuzorota,” alisema Bw Mutua. 
Bw Mutua alisema inahofisha zaidi kwamba wenye nyumba ambazo zimeporomoka na kuua watu huachiliwa na mahakama kutokana uchunguzi hafifu na ukosefu wa utaalamu wa maafisa wa polisi wanaofanya uchunguzi na kuendesha mashtaka.
“Tunasikitika sana kutokana na vifo vya watu na pia kutokana na ukweli kwamba wenye nyumba ambao hupatikana na makosa wanaachiliwa bila adhabu,” alisema Bw Mutua.
Alieleza kuwa serikali ya Kaunti ya Nairobi inafaa kuchunguza ikiwa idhini ilikuwa imetolewa kwa ujenzi wa nyumba zilizoporomoka. 


