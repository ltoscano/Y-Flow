
Tullow yatoa msaada wa chakula
Na SAMMY LUTTA
WATOTO 18,881 wa shule za chekechea katika Kaunti ya Turkana wameanza kufaidika kutoka kwa msaada wa chakula kutoka kwa Kampuni ya uchimbaji mafuta ya Tullow.
Shule 141 kutoka wilaya za Turkana Kusini, Turkana Mashariki na Turkana ya Kati zimepokea chakula hicho ambacho kinasimamiwa na shirika la Msalaba Mwekundu nchini.
Afisa mkuu wa Shirika hilo tawi la Turkana Bw. Nicodemus Okango alisema kuwa shule hizo hazijawahi kupokea msaada wowote wa chakula.
“Hii imesababisha watoto wengi kubaki nyumbani huku ikijulikana kuwa bila chakula ni vigumu kuwa na masomo kwenye shule.” alisema Bw. Okango huku akiongezea kuwa msaada wa chakula bado unatakikana kwa wakazi wa Turkana.
Afisa huyo alikuwa alikuwa akiongea jana alipozindua mpango huo ambao utachukua miezi mitatu katika shule ya chekechea ya KAG Milimani katika wilaya ya Turkana Kusini.
“Tumenunua kilo 100 000 za mahindi, 30 000 za maharagwe, 3 500 mafuta ya kupikia, na 2000 za chumvi na kuhakikisha kila shule imepata mgao wake.” alisema Bw.
Okango.
Aliomba walimu kwenye shule hizo kuhakikisha chakula kimetumiwa vizuri ili kitoshe kwa muda uliotakikana. 


