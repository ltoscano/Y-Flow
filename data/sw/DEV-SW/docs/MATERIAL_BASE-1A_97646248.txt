
Majaliwa afuta maadhimisho ya walemavu kitaifa

Imeandikwa na Sifa Lubasi, Dodoma

Imechapishwa: 01 Desemba 2016

MAADHIMISHO ya siku ya watu wenye ulemavu duniani, ambayo kitaifa yalitarajiwa kufanyika Desemba 3, mwaka huu Dar es Salaam, yameahirishwa na sasa kila mkoa utaadhimisha kivyake kupunguza gharama.

Akitoa tamko la kuahirishwa kwa maadhimisho hayo, Waziri wa Nchi, Ofisi ya Rais, Tawala za Mikoa na Serikali za Mitaa(Tamisemi), George Simbachawene, amesema maombi ya halmashauri za wilaya ni kuwasafirisha wanachama wa vyama vya watu wenye ulemavu ili wafanye maadhimisho hayo jijini Dar es Salaam.
Amesema maelekezo yaliyotolewa na Waziri Mkuu, Kassim Majaliwa kwa wakuu wa mikoa ni kwamba badala ya maadhimisho hayo ya kitaifa kukusanya watu wenye ulemavu wote kwenye mikoa kwenda Dar es Salaam wafanye katika mikoa yao.
“Nichukue nafasi hii kuwaagiza wakuu wa mikoa na wakuu wa wilaya na wakurugenzi kuhakikisha wanatoa ushirikiano wa kutosha wa vyama hivi ili viweze kufanikisha maadhimisho hayo,” alisema Simbachawene.
Amemwagiza Mkuu wa Mkoa wa Dar es Salaam, Paul Makonda, ahakikishe katika eneo walilopanga kufanya shughuli hiyo kwa kuwapa msaada utakaostahili.
Simbachawene amesema hali hiyo itasaidia kupunguza gharama badala ya wote wangesafirishwa kutoka mikoani na kwenda Dar es Salaam na sasa yafanyike kwenye mikoa na wilaya.


