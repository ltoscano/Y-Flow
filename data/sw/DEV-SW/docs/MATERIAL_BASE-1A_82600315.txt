Ukatili wa kijinsia bado kitendawili
Nov 28, 2013

NOVEMBA 25, mwaka huu, tumeanza siku 16 za kupinga ukatili wa kijinsia. Siku 16 za kupinga ukatili wa kijinsia ni kampeni ya kimataifa iliyoanzia kwenye mkutano wa kwanza wa Taasisi ya Uongozi wa Wanawake Duniani (Women’s Global Leadership Institute), uliofadhiliwa na Kituo Cha Uongozi wa Wanawake Duniani (Center for Women’s Global Leadership), mwaka 1991.
Washiriki walichagua Novemba 25, Siku ya Kimataifa ya Kupinga Ukatili Dhidi ya Wanawake, na Desemba 10, Siku ya Haki za Binadamu Duniani, ili kuhusisha ukatili dhidi ya wanawake na haki za binadamu pamoja na kuhamasisha kuwa ukatili kama huu ni ukiukaji haki za binadamu.
Kipindi hiki cha siku 16 pia kinaangalia siku nyingine muhimu, ikiwamo Novemba 29, ambayo ni Siku ya Watetezi wa Haki za Binadamu, Desemba Mosi, Siku ya Ukimwi Duniani na Desemba 6, Kumbukumbu ya Mauaji ya Montreal.
Ukatili dhidi ya wanawake ni ukiukwaji ulionea wa haki za binadamu, ni janga la kibinadamu katika jamii na kikwazo cha kufikia usawa, maendeleo, usalama na amani. Maneno “ukatili dhidi ya wanawake” na “ukatili wa kijinsia” yanatumika kumaanisha mlolongo wa unyanyasaji unaofanyika dhidi ya wanawake, unaotokana na kutokuwepo kwa usawa wa kijinsia na hadhi ya chini wa wanawake katika jamii ukilinganisha na wanaume.
Mwaka 1993, Azimio la Umoja wa Mataifa juu ya Kutokomeza Ukatili Dhidi ya Wanawake lliutafsiri ukatili dhidi ya wanawake kama: “Kitendo chochote cha ukatili wa kijinsia kinachosababisha au kinachoweza kusababisha maumivu au mateso ya kimwili, kingono au kiakili kwa wanawake, ikiwamo vitisho, kulazimishwa au kunyimwa uhuru vinavyotokea katika jamii au kwenye maisha binafsi.”
Inakadiriwa kuwa mmoja kati ya wanawake watatu duniani atakumbana na aina fulani za ukatili wa kijinsia katika maisha yake. Hivyo ni wazi kabisa kwamba wanaofanyiwa ukatili wa kijinsia ni wanawake, ingawa si lazima kwamba ukatili huu unafanywa na wanaume pekee.
Lengo la siku hizi 16 ni kupinga ukatili wa kijinsia, lakini kwa wengi siku hizi zimechukuliwa kama kupinga ukatili dhidi ya wanawake. Na kwa mtizamo finyu ni ukatili unaofanywa na wanaume kwa wanawake. Lakini hali halisi na matukio ya siku kwa siku na hasa hapa Tanzania yanaonyesha tofauti kabisa, kiasi cha kulifanya suala la ukatili wa kijinsia kuwa ni kitendawili.
Hata ukiiangalia mikataba ya kimataifa ya haki za binadamu na maazimio yaliyofikiwa ndani ya Umoja wa Mataifa kushughulikia ukatili dhidi ya wanawake na inayohitaji serikali kuchukua hatua yote imelenga ukatili dhidi ya wanawake, ikiwemo Mkataba wa Kutokomeza Aina Zote za Ukatili Dhidi ya Wanawake (CEDAW, 1979), Mkataba wa Kutokomeza Ukatili Dhidi ya Wanawake (DEVAW, 1993), Azimio la Beijing na Ulingo wa Hatua(1995), Mkataba wa Mahakama ya Uhalifu Kimataifa (Mkataba wa Rome , 1998), Azimio la Milenia (2000) na Azimio la Baraza la Usalama 1325 juu ya Wanawake, Amani na Usalama (2000) na mengineyo. 
Wimbi kubwa la kuwanyanyasa wafanyakazi wa majumbani ambao asilimia kubwa ni wasichana linabadilisha kwa kiasi fulana dhana nzima ya ukatili wa kijinsia. Manyanyaso haya kwa kiasi kikubwa yanatekelezwa na wanawake. Ingawa kwa kiasi fulani wafanyakazi hawa wa majumbani wananyanyaswa na kudhalilishwa na wanaume, kama kuwabaka au kuwageuza nyumba ndogo, lakini mateso makubwa dhidi ya utu wao na uhuru wao yanatendwa na wanawake.
Biashara ya ngono, kwa kiasi fulani inaendeshwa na wanawake. Wanawakusanya wasichana wadogo sehemu mmoja na hasa kwenye miji mikubwa na kuwatumikisha kingono, ni aina fulani ya utamaduni mkoani Mara, ambako wanawake wanaoa kwa lengo la kuwa na wasichana wa kuwatumikisha kingono na kujipatia watoto. Utamaduni huu unajulikana kama Nyumbantobu.
Katika utamaduni huu, msichana anayeolewa na mwanamke, anakuwa hana uhuru wa aina yoyote na mwili wake au na watoto anaowazaa. Hii ni aina ya ukatili wa kijinsia, ambao ingawa wanatendewa wanawake, lakini si ukatili wa wanaume.
“Idadi ya wanaume wanaofika kwenye kituo cha polisi kulalamika kupigwa na wake zao imeanza kuongezeka kwa kasi katika Jiji la Dar-es-Salaam,” hayo yalisemwa na Kaimu Kamishana wa Polisi, Adolphina Chialo, alipokuwa akizungumza kwenye mkutano wa maadhimisho ya siku 16 za kupinga ukatili wa kijinsia, ulioratibiwa na Shirika la wanawake katika Sheria na Maendeleo (WiLDAF).
Utafiti uliofanywa Novemba 22, mwaka huu, kwenye Baa ya Kisuma- Mwembeyanga-Temeke- Dar es Salaam, umeongeza giza nene kwenye suala la ukatili wa kijinsia.
Wanawake sita ambao ni miongoni mwa wanawake wengi wanaohudumia kwenye baa hiyo walikuwa na maoni tofauti na yanayopingana juu ya ukatili wa kijinsia.


