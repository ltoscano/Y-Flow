TRA kuna nini? Serikali itupe taarifa
Nov 24, 2016 by Njonjo Mfaume in Makala

JUMAPILI iliyopita Rais wa Jamhuri ya Muungano wa Tanzania, Dk. John Magufuli alitengua uteuzi wa Mwenyekiti wa Bodi ya Wakurugenzi wa Bodi ya Mamlaka ya Mapato Tanzania (TRA), Bernard Mchomvu. Pamoja na mwenyekiti huyo, bodi nzima ya TRA pia ilivunjwa.

Hatua hii imekuja wakati kuna tetesi zinaenea kuwa hali ya mapato si shwari huko TRA. Tetesi zinasema mapato ya serikali yameshuka, kinyume na taarifa zinazotolewa na serikali zinazohakikishia wananchi kuwa hali ya uchumi ni nzuri. Sehemu iliyoathirika zaidi ni bandarini.

Taarifa ya kutenguliwa uteuzi wa Mchomvu na kuvunjwa kwa bodi imeleta mijadala katika majukwaa mbalimbali, hususan katika mitandao ya kijamii. Watu wanahoji kama hali ya mapato ni nzuri na TRA imekuwa ikivuka malengo, mabadiliko yale ni ya nini?

Tetesi, wasiwasi na mijadala inapata nguvu zaidi kwa sababu si utaratibu wa Rais Magufuli kutoa maelezo na sababu za kuchukua uamuzi wowote anaouchukua. Lakini, kwa vyovyote vile, bodi haikuvunjwa hivi hivi tu. Kuna sababu. Nini kinaendelea TRA?

Tangazo la kuvunjwa bodi ya TRA limetolewa Jumapili, jambo lililoshangaza wengi. Kuna usalama huko? Au ndio akiba imepungua sana katika kibubu na sasa viongozi wanapata kiwewe na kutafuta mchawi? Nini hasa kinaendelea huko jikoni? 

Kibano kikali!

Kusambaratishwa kwa bodi ya TRA kunaangaliwa na wengi katika muktadha wa hali ya mambo ilivyogeuka tangu Rais Magufuli aingie madarakani, ambapo amechukua hatua nyingi za kubana matumizi na kuziba mianya ya ukwepaji kodi.

Tunakumbuka mshindo mkubwa uliotokana na kugunduliwa kwa maelfu ya makontena yaliyopitishwa bandarini bila kulipiwa ushuru. Rais aliwabana wafanyabiashara waliohusika kukwepa kodi na kuwalazimisha kulipa. Hatua hiyo ya kukusanya madeni ya waliokwepa kulipa kodi ilienda sambamba na hatua za kuzuia ukwepaji mpya wa kodi.

Kwa upande wa pili wa shilingi serikali ya awamu ya tano ya Rais Magufuli imechukua hatua kali za kubana matumizi serikalini. Hatua hii nayo inaaminika kuwa imeathiri sana sekta binafsi ambayo kwa kiasi kikubwa imekuwa ikiitegemea serikali kama mteja mkuu wa huduma zake.

Miongoni mwa hatua za kubana matumizi zinazodaiwa kusababisha kuanguka kwa sekta binafsi ni matumizi holela ya fedha za umma kupitia warsha, semina, vikao, makongamano, maadhimisho, sherehe na safari za nje. Katika matumizi haya utaona fedha hizo zilikuwa zinaenda sekta binafi.

Zipo taarifa za biashara katika sekta binafsi kudondoka, hususan zile zilizokuwa zikitegemea serikali. Baadhi ya vyombo vya habari vimeripoti kuwa baadhi ya wajasiriamali wamepoteza dhamana zao walizoweka kuombea mikopo ikiwemo viwanja na majengo.

Wakati mamia ya majengo na viwanja vimeuzwa kufidia madeni ya mikopo, watu wengi pia wamebadili mtindo wa maisha. Sasa watu wamepunguza kunywa bia, na kuongeza kunywa viroba na michepuko imepungua!

Serikali inasema sasa kila mtu ajiingizie kipato kihalali na hakuna tena kutegemea dili za mjini. Taarifa zinasema kuwa baadhi ya wajasiriamali wamejikuta wakifilisika baada ya biashara zao kuyumba na kushindwa kulipa mikopo waliyopata kutoka benki na taasisi nyingine za fedha. 

Tayari benki moja imepigwa dafrau, na taarifa zinaonesha kuwa faida katika benki nyingine imeshuka. Je, hali hii mbaya ya mwanguko wa sekta binafsi ina uhusiano na mtikisiko TRA uliopelekea bodi kuvunjwa?

Mitandaoni mijadala inaendelea lakini kikubwa ni hisia: Labda hivi, labda vile. Mchangiaji mmoja wa mtandao wa Jamii Forum aliandika: “Mambo yakiwa hayaendi (Magufuli) anakimbilia kutumbua watu kumbe tatizo ni yeye mwenyewe, unakua mkali mpaka viongozi chini yako wanashindwa kufanya uamuzi kila kitu kinasimama wanakuangalia wewe tu, ndio maana anakonda huyu. Mambo hayaendi.”

Mwingine akaandika: “Huyu jamaa ni mharibifu sana. Sijawahi kuona kiongozi mwenye nongwa kama huyu. Sasa kama TRA inavuka malengo unaivunjaje Bodi? Unataka wafanyeje sasa zaidi ya kuvuka lengo?”

Mwingine akatabiri: “Na hiyo kazi ya kuchagua na kutengua ataifanya mpaka 2020 halafu atakuja kupiga tena ‘pushup’ wakati wa kampeni badala ya kuongelea viwanda. Hata awabadili kila mwezi haitasaidia. Kinachotakiwa ni serikali kurudisha hela kwenye mzunguko ili watu waanzishe biashara na wapate wanunuzi walipe kodi. Cha ajabu anaweza akateua Mwenyekiti wa CCM ambaye hana hata taaluma.”

Mdukuzi mmoja akasema: “Kashitukia zile data za kupikwa? Tunawaambia kila siku wameshajua muziki anaopenda kusikia na wao hawabadili muziki wenyewe bali wanaongeza sauti tu. Hakuna mapato. Ni data fake tu.”

Mwananchi mwingine akasema: “Nilitarajia mvuka malengo hatoweza kutumbuliwa sasa sijui nini kimetokea? JPM hatakagi ujinga wa kupikiwa data. Don kaomba mzigo akaongeze kwenye Bombardier akaambiwa hawana fedha ndio hapo hasira zikampanda akawatumbua.”


