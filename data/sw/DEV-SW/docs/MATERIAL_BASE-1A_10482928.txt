
MASHINE ZA RISITI TRA ZAFUNGA MADUKA DAR

July 31, 2013
Baadhi ya wafanyabiashara wenye maduka yaliyopo Kariakoo, Dar es Salaam, jana walifunga maduka yao wakipinga matumizi ya mashine za kieletroniki zinazotumika kutolea risiti za mauzo kama walivyotakiwa na Mamlaka ya Mapato nchini (TRA). Maduka hayo yalifungwa kuanzia asubuhi na kufanya maandamano katika mitaa wakidai mashine hizo ni mzigo kwa wafanyabiashara zenye lengo la kuwakandamiza. Akizungumza na Majira, mfanyabiashara Bw. Samson Ngowi, ambaye anamiliki duka la nguo katika Mtaa wa Aggrey, alisema msimamo wao ni kusitisha biashara wanazofanya hadi TRA itakaposikiliza kilio chao cha kutotumia mashine hizo. “Kutokana na mzunguko uliopo kibiashara, mashine hizo ni mzigo kwetu wafanyabiashara, sehemu kubwa ya faida, inatumika kulipa kodi hivyo kukwamisha malengo yetu. “Tuliwahi kufanya mazungumzo na TRA tukakubaliana hadi Novemba 15 mwaka huu, tusiendelee kutumia hizi mashine sasa kitendo cha kukaa kimya ni ishara kuwa hakuna kinachoendelea ndio maana tumeamua kufunga maduka,” alisema. Alisisitiza kuwa ni muhimu Serikali ikatambua mazingira halisi waliyonayo wafanyabiashara ambao wanaumia na utitiri wa kodi zinazokusanywa na kusababisha washindwe kuendelea. Mfanyabiashara mwingine, Bw. Juma Tinyango anayemiliki maduka matatu yaliyopo Mtaa wa Kongo- Aggrey, Mwananyamala, alisema mashine hizo hazizingatii utaratibu wa madaraja kibiashara kati ya mfanyabiashara mkubwa, wa kati na chini. Alisema gharama za mashine hizo ni kubwa bila kuzingatia pato la mfanyabiashara hivyo kama Serikali ina nia ya kufikia makubaliano, itoe mashine hizo bure kwa wafanyabiashara. “Kuna wafanyabiashara wadogo (machinga) ambao wamezagaa mitaa mbalimbali ya Karikaoo kinyume cha sheria, walinzi ambao wamepewa kazi ya kuwaondoa wanapewa rushwa na kuwaacha hivyo biashara zetu hazitoki kwa sababu wao wanauza bidhaa nje ya maduka yetu,” alisema Bw. Tinyango. Alisema Serikali imeshindwa kuwaondoa machinga hao ambao biashara zao wanazipanga nje ya maduka yao na hawalipi kodi jambo ambalo linachangia wapinge matumizi ya mashine hizo. Naye Bw. Winston Hemba, alisema umefika wakati wa serikali kuharakisha majadiliano kati yao na TRA sambamba na kupata jawabu la kuhakikisha machinga, wanaondolewa haraka. Baadhi ya wafanyabiashara katika eneo hilo, walionekana kutojua chochote baada ya kufika maeneo yao ya kibiashara na kukuta maduka mengi yamefungwa na wao kulazimika kuingia kwenye mgomo wakihofia kufanyiwa vurugu kama watafungua na kuonekana wasaliti. Watu mbalimbali waliofika Kariakoo kutafuta mahitaji mbalimbali na kukuta maduka mengi yamefungwa, waliiomba serikali kupitia TRA, kuona umuhimu wa kufanya kikao cha pamoja na wafanyabiashara ili kumaliza tofauti zilizopo. Bw. Lucas Matata, mkazi wa Kibaha, mkoani Pwani, alisema kufungwa kwa baadhi ya maduka hayo hususan ya dawa ni ukiukwaji wa haki za kibinadamu. Kwa upande wake, Kaimu Mkurugenzi wa Huduma na Elimu kwa Mlipa Kodi wa TRA, Diana Masalla alisema wamekuwa na mazungumzo kati yao na viongozi wa Serikali hivyo muda wowote watatoa tamko juu ya msimamo wa Serikali. Jeshi la Polisi Kikosi cha Kutuliza Ghasia (FFU), kiliimarisha ulinzi katika mitaa mingi ya Kariakoo wakiwa na silaha za moto pamoja na mabomu ya machozi ili kuimarisha usalama. Kamanda wa Polisi Mkoa wa Kipolisi Ilala alipotafutwa kuanzia asubuhi ili kuzungumzia suala zima la usalama katika mitaa ya Kariakoo, simu yake ilikuwa ikipokewa na Msaidizi wake aliyedai Kamanda anazungumza na simu nyingine. Oktoba mwaka huu, wafanyabiashara mkoani Mbeya nao walifanya maandamano ya kuzigomea mashine hizo ambapo hali hiyo ilisababisha vurugu kubwa. Jeshi la Polisi mkoani humo, lililazimika kupiga mabomu ya machozi ili kuzuia wafanyabiashara hao wasifanye mkutano uliolenga kupinga matumizi ya mashine hizo. Vurugu kama hizo pia zimetokea juzi mjini Songea mkoani Ruvuma ambapo wafanyabiashara wamezipinga mashine hizo na kudai zinawasumbua na kuuzwa kwa bei kubwa. Wafanyabiashara hao walisema hawapo tayari kuzitumia mashine hizo kwani zimelenga kuwakandamiza, kuwakomesha bila sababu za msingi na kutaka mfumo wa zamani uendelee


