Ashanti yaonja kipigo

Imeandikwa na Rahel Pallangyo

Imechapishwa: 11 Oktoba 2016

ASHANTI United juzi ilionja ladha ya kufungwa baada ya kukubali kipigo cha bao 1-0 kutoka kwa Friends Rangers katika mchezo wa ligi daraja la kwanza kundi A uliochezwa uwanja wa Karume Dar es Salaam. 

Friend Rangers walipata bao lao dakika ya saba kupitia kwa kiungo mshambuliaji Almasi Mkwinda kwa shuti lililogonga mtambaa panya na mpira kutua chini ukiwa umevuka mstari wa goli.
Baada ya bao hilo Ashanti United walijaribu kusawazisha lakini uimara wa mabeki na kipa wa Friends Rangers ulikuwa makini kuondoa hatari zote langoni mwao na kufanya kwenda mapumziko wakiwa mbele kwa bao 1-0.
Kipindi cha pili kila timu ilifanya mabadiliko na kufanya mchezo kuwa wa ushindani huku ukisindikizwa na kelele za mashabiki wa pande zote waliokuwa wakishangilia.
Dakika ya 65 Ashanti United walipata penalti baada ya Yahya Zaydi kusukumwa kwenye eneo la hatari na kupiga mwenyewe lakini alipiga mpira nje.
Pamoja na kukosa penalti, Ashanti United walizidisha mashambulizi na safari hii dakika ya 85 mshambuliaji Rashid Shaban akakosa bao akiwa yeye na kipa wa Friends Rangers kwa kupaisha mpira nje.
Akizungumza baada ya mchezo kumalizika kocha wa Ashanti United, Maalim Saleh alikubali kufungwa na kusema Friends Rangers waliwakamia maana mchezo huo ni sawa na dabi ya Ilala na Kinondoni.
â€œNakubali nimepoteza mchezo huu lakini sasa ni kujipanga kwa mchezo ujao kwani bado tuna michezo mingi hivyo kufungwa haiwezi kuharibu malengo yetu. Mkoani Tabora wenyeji Rhino Rangers waliifunga Mgambo JKT bao 1-0.


