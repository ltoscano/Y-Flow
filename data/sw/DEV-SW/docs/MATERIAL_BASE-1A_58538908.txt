
SADC kuwavaa wauza dawa za kulevya
Aug 08, 2013

VITA dhidi ya magwiji wa biashara ya dawa za kulevya nchini inatarajiwa kuchukua sura mpya, baada ya Jumuiya ya Maendeleo ya Nchi za Kusini mwa Afrika (SADC), kujipanga kupambana na biashara hiyo kwa kutumia nguvu za pamoja za kidola.
Maelezo hayo yametolewa Jumatatu wiki hii na Waziri wa Mambo ya Nje na Ushirikiano wa Kimataifa wa Tanzania, Bernard Membe, alipokuwa akizungumza katika kipindi cha televisheni cha Jenerali on Monday, kinachoendeshwa na mwanahabari nguli, Jenerali Ulimwengu, kila Jumatatu katika kituo cha televisheni cha Channel Ten.
Nchi zinazounda SADC mbali na Tanzania ni pamoja na Afrika Kusini, Zimbabwe, Angola, Botswana, Jamhuri ya Kidemokrasia ya Congo (DRC), Lesotho, Malawi, Mauritius, Msumbiji, Namibia, Swaziland, Zambia na Seyshelles. Madagascar imesitishwa kwa muda uanachama wa jumuiya hiyo. 
Ni katika baadhi ya nchi hizo ambamo baadhi ya Wa tanzania wamekatwa wakiwa na dawa za kulevya na tukio la hivi karibuni ni la kukamatwa kwa msanii maarufu Agnes Masogange na Mellis Edward, waliokamatwa nchini Afrika Kusini katika Uwanja wa Ndege wa Kimataifa wa Oliver Tambo na dawa zinazodaiwa kuwa na thamani ya zaidi ya shilingi bilioni sita.
Akizungumzia zaidi suala hilo, Waziri Membe alisema vita dhidi ya dawa za kulevya ni kubwa na akatoa wito kwa watu wenye malengo ya kutaka kuwania urais mwaka 2015 kufanya mapambano hayo dhidi ya dawa za kulevya kuwa ni kati ya ajenda yao, kwa kuzingatia kwamba matumizi ya dawa hizo ni maangamizi kwa vijana.
Membe ambaye alikuwa kiongozi wa timu ya waangalizi wa SADC katika Uchaguzi Mkuu wa Zimbambwe hivi karibuni, alizungumzia mwenendo wa uchaguzi huo akisema taarifa rasimu ya mwenendo mzima itawasilisha katika kikao kijacho cha wakuu wa Jumuiya hiyo kitakachofanyika Malawi. 
Katika uchaguzi huo wa Zimbabwe, chama tawala Zanu-PF cha Rais Robert Mugabe (89) ambacho kiliendesha kampeni za kupigania uzawa na ardhi katika mwelekeo wa kupinga wageni, hasa wazungu waliokuwa wanamiliki sehemu kubwa ya ardhi nchini humo, kilifanikiwa kupata mbunge mzungu, Joshua Sacco.
Sacco ameshinda ubunge Jimbo la Chimanimani Mashariki na kushangaza mataifa yanayofuatilia siasa za nchi hiyo. Mugabe amekuwa akitania kwamba Joshua ni mtu mweupe wa mwisho kuwmao Zanu- PF.
Mwaka 2009 Joshua alichaguliwa kuwa naibu katibu uzalishaji kwenye Zanu PF upande wa vijana na alikuwa mtu mweupe wa kwanza kushika nafasi hiyo Zimbabwe. Kilichoshangaza wengi ni kuona mzungu huyo katika hatua ya mchujo kupata ridhaa ya Zanu-PF kugombea ubunge, alimpiga kumbo mbunge wa zamani wa chama hicho na Naibu Waziri Uchumi, Mipango na Uwekezaji Zimbabwe, Samuel Undenge.


