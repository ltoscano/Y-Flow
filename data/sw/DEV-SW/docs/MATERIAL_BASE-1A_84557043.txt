
Bondia atuhumiwa kupanga mauaji
LAS VEGAS, Marekani
BONDIA, Floyd Mayweather Jnr, amedaiwa kupanga shambulizi kwa wafanyikazi wake wawili ambao aliwatuhumu kumwibia vito katika jumba lake mjini Las Vegas, Marekani. 
Mayweather Jr, ambaye hajawahi kupoteza pambano lolote katika taaluma yake ya medani, aliwashutumu wafanyikazi hao kwa kuiba mali yake wakati alipowaajiri kufanya kazi kwenye makaazi yake hayo ya kifahari. 
Kulingana na taarifa zilizochapishwa na magezti ya jiji la Las Vegas, wafanyikazi hao waliitwa kwenda kukutana na na Mayweather kwenye eneo mbali na anakoishi wiki chache zilizopita na walipofika huko, walikumbana na kipigo kikali kwa watu waliokuwa wamejihami na wasiojulikana.
Hata hivyo inaaminika kwamba wavamizi hao walikuwa ni wapambe wa Mayweather ambao alikuwa amewaitia kwa ajili ya shughuli hilo la kinyama.
Baada ya shambulizi hilo, waasiriwa hao wanaripotiwa kulazwa hospitalini kutokana na kuvunjika miguu na mikono na sasa wamewasiliana na mwanasheria kwa ajili ya kumfungulia mwajiri wao mashtaka ya jaribio la mauaji na utekaji nyara. 


