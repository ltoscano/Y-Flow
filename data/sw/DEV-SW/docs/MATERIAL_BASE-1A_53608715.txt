Kiganja aitaka TFF kubadilika

January 13, 2017

KATIBU Mkuu wa Baraza la Michezo la Taifa (BMT), amelitaka Shirikisho la Soka nchini (TFF) kubadilika na kuacha kutumia muda mwingi kujadili masuala ya kocha waliyemuacha badala ya kujadili jinsi gani wanaweza kusaidia maendeleo ya soka la Tanzania.
Jambo hilo limekuwa likiwasikitisha wadau wengi kwani maafisa wa shirikisho hilo wamekuwa wakijadili masuala ya mshahara ya aliyekuwa kocha wa kikosi cha Taifa stars Charles Mkwasa badala ya kuwajuza mipango waliyonayo kupitia kocha wa muda kuipeleka mbele timu ya taifa.
Alisema, TFF wanapaswa kuacha kuendelea kujadili habari za kocha aliyeachwa na badala yake amewataka wajikite katika kutazama njia sahihi ya kuliendesha soka la Tanzania na hatimaye kufanya vyema ngazi za kimataifa.
Alisema kuwa viongozi wengi wamekuwa wakiendesha mambo kwa mazoea na kujikuta wakifanya kazi kwa ushabiki hali inayofanya soka la Tanzania kuwa chini kadri siku zinavyozidi kusonga mbele.
“Sioni kama kuna haja ya kuita vyombo vya habari na kujisifu kumlipa kocha kwani hakuna faida kwenye ulimwengu wa michezo kwa sababu hakuna jambo wanaloweza kujifunza viongozi wa chini wa mpira wa miguu zaidi ya kuendelea kukuza tu migogoro,” alisema Kiganja.
Kwa Upande wake Lucas Mponela alisema TFF wamekuwa hodari kuzungumzia suala la mshahara wa Mkwasa na kuacha masuala muhimu ya migogoro ya wachezaji na kutafuta suluhisho la tatizo linalowasumbua.
Alisema yapo mashtaka mengi yaliyopelekwa na klabu mbalimbali na kulalamikia haki zao lakini TFF wamekuwa wakizungusha pasipo kufanyiwa kazi kero zao na kujikuta wakipata usumbufu kila siku kutokana na kufuatilia haki zao kwa muda mrefu.
Aliongeza kuwa suala la kumlipa mshahara Mkwasa lilikuwa ni siri ya pande mbili hivyo hakukuwa na sababu yoyote ile kwa TFF kuweka wazi masuala hayo, jambo linaloonesha kupoteza muda kwenye kufanya mambo mengi yasiyo ya msingi.
Mkwasa alivunjiwa mkataba wake na TFF siku chache zilizopita huku mkataba mkataba wake ukiwa umesalia miezi mitatu kuifundisha timu ya taifa na nafasi yake ilichukuliwa na kocha wa muda, Salum Mayanga ambaye amekwishaanza kazi yake.


