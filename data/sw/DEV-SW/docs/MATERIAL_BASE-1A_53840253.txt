
Tukijipanga tunaweza kuboresha miji yetu
Jana tulichapisha habari kuhusu mpango wa Manispaa ya Kinondoni jijini Dar es Salaam, kubomoa makazi yote holela na kisha kuyajenga kwa sura ya kisasa.
Akizungumza na Mwananchi katika mahojiano maalumu, Meya wa Manispaa hiyo, Benjamin Sitta alisema mpango huo unaotarajiwa kuanza mwaka 2018, ni sehemu ya mikakati ya maendeleo ya manispaa hiyo.
Kwa kuanza, alisema wamepanga kukifumua kitongoji maarufu cha Tandale na kukijenga katika mfumo maalumu wa kisasa.
Hii ni hatua ya kupongezwa kwa kuwa kilichopo Kinondoni ni kiashiria cha hali ilivyo katika maeneo mengi nchini. Kimsingi, maeneo mengi nchini yapo hobelahobela na haya ni matokeo ya kutopanga miji mapema au kutokuwapo kwa usimamizi madhubuti katika maeneo ambayo angalau yalikumbukwa kwa kuwapo mipango miji.
Madhara ya kuwa na miji iliyojengwa ovyo tunayaona. Kwa mfano, maeneo ambayo ramani za mipango miji zinaonyesha yametengwa ama kwa ajili ya viwanja vya michezo au mapumziko, upanuzi wa shule au hospitali au majengo ya Serikali, tumeshuhudia yakivamiwa na kujengwa nyumba za kuishi na mengine kwa ajili ya shughuli za biashara.
Pia, tumeshuhudia wenye fedha wakipora na kujenga nyumba katika maeneo ya hifadhi za barabara na pengine juu ya mabomba ya maji na mafuta.
Kibaya zaidi, wapo ambao kwa jeuri ya fedha wamethubutu hata kuziba mifereji inayopitisha maji machafu na hivyo kusababisha adha kubwa kwa wakazi wengine kwani majitaka husambaa ovyo hasa nyakati za mvua.
Tunaipongeza Manispaa ya Kinondoni kwa mka kati huu unaopaswa kuigwa na maeneo mengine mbalimbali nchini. Hata hivyo,tunaitaka ihakikishe kuwa mpango huu unakuwa endelevu na ijipange vilivyo kuutekeleza kwa uwezo wake. 
Tunasema hivyo hasa kwa kuzingatia kuwa nchi yetu imejijengea ada ya miaka nenda rudi ya kuwa na mipango mingi, lakini michache tu ikitekelezwa na mingi inaishia kwenye mashubaka katika ofisi za watendaji. Tuna mfano mzuri wa uendelezaji wa bustani iliyo jirani na ofisi za Wilaya ya Kinondoni. Tangu itangazwe kuwa eneo hilo litaboreshwa na kuwa na mvuto wa kipekee miaka kadhaa iliyopita, mpaka sasa hakuna kinachoendelea.
Nje ya Kinondoni, kuna mifano mingi ya mikakati ya kuendeleza miji, lakini mpaka sasa haieleweki ilipokwamia. Mfano mzuri ni miji ya kisasa ya Kigamboni na Luguruni.
Hatuamini kama Meya Sitta anataka kujitengenezea umaarufu, ikumbukwe huu ni mradi mkubwa na kama utafanikiwa utaiweka Kinondoni katika sura ya kipekee nchini, hivyo ni lazima manispaa ijipange kwa kuwa mchakato wake utahitaji rasilimali nyingi.
Kupanga ni kuchagua, kama tumechagua kuboresha miji yetu, lazima tuwe na dhamira thabiti na ya kweli, huku tukijipanga kwa rasilimali zetu za ndani.
Hatutofika kokote kama kila siku tuatakuwa tunabuni mipango na mikakati huku tukitegemea kwa kiasi kikubwa msaada wa rasilimali hasa fedha kutoka kwa wafadhili au wahisani wa nje.
Pamoja na hayo, tunasema mpango wa Manispaa ya Kinondoni, unapaswa kuamsha maeneo mengine nchini. Wa tanzania wanataka kuona miji bora na ya kisasa, siyo Kinondoni pekee, bali kila kona ya nchi. Tukijipanga vilivyo, zama za maeneo yetu kujengwa ovyo, zitakuwa zimefikia ukingoni.


