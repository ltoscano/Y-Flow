
TBS Kutenga bajeti ya michezo

Imeandikwa na Mwandishi Wetu

Imechapishwa: 03 Desemba 2016

SHIRIKA la Viwango Tanzania (TBS), limesema litaendelea kutenga bajeti ya kutosha kuhakikisha linakuwa na uwakilishi katika michezo inayohusisha mashirika ya umma na taasisi binafsi (SHIMMUTA), ili pamoja na kujenga uhusiano na watendaji wengine, lipenyeze elimu kuhusu viwango vya ubora wa huduma na bidhaa, kwa washiriki wa michezo hiyo.

Kwa mujibu wa Ofisa Masoko wa TBS, Rhoda Mayugu, wametumia michezo hiyo iliyoanza Novemba 22, mwaka huu, kuelimisha wanamichezo hao kwa njia mbalimbali, ikiwa ni pamoja na wananchi walio karibu na maeneo ambako michezo hiyo inafanyika, mkoani Tanga.
Mayungu alisema kutokana na ukweli kuwa michezo hiyo hushirikisha watu wengi kutoka mashirika na taasisi tofauti za umma na binafsi, waliona ni vema wakawa na utaratibu wa kujiandaa mapema kwa kutenga bajeti, ili washiriki na kutumia fursa kuujuza umma masuala mbalimbali kuhusu viwango vya ubora.
Mayugu alisema katika michezo ya aina hiyo, TBS hulenga zaidi kundi la vijana linaloshiriki, huku ikiamini kuwa lina watu wenye ushawishi unaooweza kusaidia kusambaza elimu hiyo kwa wengine katika maeneo yao ya kazi, nyumbani na kwingine watakapokuwa kwa urahisi.
Mashindano hayo yalizinduliwa rasmi Novemba 24, mwaka huu na Waziri wa Habari, Utamaduni, Sanaa na Michezo, Nape Nnauye, alishirikisha mashirika ya umma na taasiis binafsi kutenga bajeti kwa ajili ya kuendeleza mashindano hayo, hivyo kuinua michezo. 
Alipongeza mashirika na taasisi zilizoshiriki mashindano hayo na kuahidi kuhakikisha wafanyakazi wa mashirika ya umma wanayashiriki kila mwaka.


