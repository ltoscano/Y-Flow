
Ruto achemsha wakazi Bondeni na chama kipya
WYCLIFF KIPSANG, BARNABAS BII na LEONARD ONYANGO
HATUA ya Gavana wa Bomet Isaac Ruto kuunda chama kipya imezua hisia mbalimbali katika maeneo ya Bonde la Ufa huku baadhi ya wakazi wakisema kuwa hiyo ni njama ya kutaka kugawanya kura za jamii ya Wakalenjin. 
Vijana hao kutoka Kaunti za Pokot Magharibi, Elgeyo/Marakwet na Baringo chini ya Muungano wao; Kerio Valley Youths Association (KVYA), walidai kuwa chama kipya cha Mashinani Development Party of Kenya (MDPK), kinalenga kuhujumu uongozi wa Naibu wa Rais William Ruto.
Wakizungumza katika eneo la Chesoi, mwenyekiti wa KVYA Joel Kimaiyo na Katibu Mkuu Jackson Merinyang walisema kuwa Gavana Ruto anaenda kinyume na matakwa ya wakazi wa Bonde la Ufa.
“Gavana Ruto na chama chake analenga kuhujumu uongozi wa Naibu wa Rais na kusambaratisha juhudi za kuunganisha wakazi wa Bonde la Ufa,” akasema Bw Kimaiyo.
“Lakini gavana anastahili kuelewa kuwa njama yake haitafaulu. Kwa hakika Gavana Ruto anajichimbia kaburi la kisiasa,” akaongezea mwenyekiti huyo.
Merinyang alimtaka Gavana Ruto kuunga mkono naibu wa rais ambaye ni kiongozi wa wakazi wa Bonde la Ufa ikiwa anataka kuchaguliwa tena kuwa gavana wa Bomet katika uchaguzi ujao.
Bw Kimaiyo alikanusha madai kuwa chama kipya cha Jubilee Party kimekumbwa na upinzani katika maeneo ya Bonde la Ufa.
“Ukweli wa mambo ni kwamba wengi wa wakazi wa Bonde la Ufa wamekubali kukumbatia chama kipya baada ya Naibu wa Rais Bw Ruto kutuelezea nyumbani kwake katika eneo la Sugoi kuwa lengo la Jubilee Party ni kuunganisha Wakenya,” akasema Bw Kimaiyo.
“Katika kila jamii kuna watu ambao hawataki umoja na katika eneo la Bonde la Ufa mtu huyo ni Gavana Ruto. Na hiyo ndiyo demokrasia,” akaongezea.
Merinyang alidai Nairobi. ni kuwa Gavana Ruto anatumiwa na wanasiasa kutoka nje kwa lengo la kuhujumu uongozi wa naibu rais na kuzua mgawanyiko kabla ya uchaguzi mkuu wa 2017.
“Tunashindwa kuelewa ni kwa nini ndugu yetu Gavana Ruto hakujifunza lolote kutoka kwa waliokuwa mawaziri Franklin Bett, Musa Sirma, Henry Kosgey, Magerer Langat na Sally Kosgei waliopinga uongozi wa Bw William Ruto mwaka wa 2013 kisha wakajikuta katika baridi ya kisiasa,” akasema Bw Kimaiyo.
Hata hivyo, chama cha MDPK kimeungwa mkono na baadhi ya wakazi ambao hawajaridhishwa na chama cha Jubilee Party kitakachotumiwa na Rais Kenyatta kuwania urais mwaka ujao.
“Kuvunjiliwa mbali kwa vyama vya kisiasa na kuunda chama kipya cha JP kunaturudisha katika enzi za giza za chama kimoja,” akasema Mathew Kosgey kutoka Kaunti ya Nandi.
Chama cha MDPK kinatarajiwa kutangaza mwaniaji wake wa useneta katika uchaguzi mdogo Kaunti ya Kericho.


