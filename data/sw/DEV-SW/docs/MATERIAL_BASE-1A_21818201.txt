
Wafanyabiashara watakiwa kuhudhuria kongamano

November 17, 2016

ZAIDI ya kampuni 50 inatarajiwa zitashiriki kongamano la kibiashara linaloitwa Tanzania Comoro Trade Forum litakalofanyika Novemba 19 mwaka huu visiwani Zanzibar.
Katika kongamano hilo ambalo ni la pili nchini na ambalo mgenirasmi atakuwa Rais wa Zanzibar, Dkt. Ali Mohammed Shein, kutakuwa na mjadala kuhusu ongezeko la biashara, fursa za uwekezaji na ushirikiano kati ya nchi hizo mbili.
Akizungumza jijini Dar es Salaam jana, Anna Msonsa ambaye ni mratibu wa kongamano hilo kutoka Chama cha Wafanyabiashara na Kilimo Tanzania (TCCIA) alisema, kongamano hili litatoa fursa kwa wafanyabiashara pande zote mbili kujua fursa zilizopo kwa nchi hizi na namna ya kushirikiana katika suala la uwekezaji.
Alisema kongamano hilo litafanyika Zanzibar, pia linalenga uwezeshaji wa biashara kwa kampuni binafsi kutoka Tanzania na Comoro.
“Ni vyema wadau wote na wafanyabiashara wakafika kwa wingi kuhudhuria kongamano hilo kwani, uwepo wao utasaidia kupata fursa ya kujadili fursa za uwekezaji katika nchi zote mbili yaani Tanzania na Comoro,” alisema Anna.
Alisema, wafanyabiashara wote kutoka nchi hizo mbili, watakao hudhuria katika kongamano watapata fursa ya kuonesha biashara zao ili kupata masoko kwa urahisi.
Ofisa Ubalozi wa Tanzania nchini Comoro, Mudrick Eoragha aliwataka wafanyabiashara kufika kwa wingi ili kukutana na wafanyabiashara wenzao wa Comoro.
Alisema kuwa kongamano hilo limekuwa na faida kubwa tangu kuanzishwa kwake ikiwa hili ni la pili, la kwanza lilifanyika nchini Comoro Aprili 2015.
Kongamano hilo limeandaliwa na Serikali ya Jamhuri ya Tanzania kupitia Ubalozi wa Tanzania nchini Comoro,umoja wa Comoro (UCCIA), TCCIA na 361 Degrees kwa kushirikiana na Chama cha Wafanyabiashara Zanzibar/ Viwanda na Kilimo (ZNCCIA).


