Siasa zimetusahaulisha hatari ya El nino
Sep 30, 2015

JINSI Wa tanzania tunavyochukulia kiurahisi tahadhari ya mvua za El – nino ambazo zinategemewa kuanza kunyesha mwezi ujao inaweza kuelezea kwa nini uwezo wetu wa kupambana na majanga ni mdogo. Kilicho dhahiri ni kuwa hatujiandai kabla majanga hayajatukuta bali tunakurupuka wakati adui yupo mlangoni.
Nimekuwa nikifuatilia matangazo ya vituo vya televisheni na redio za Kenya na kugundua kuwa wenzetu tayari wameanza kuchukua hatua mbalimbali za kupambana au walau kupunguza athari zinazotarajiwa kutokea kutokana na maafa ya mvua hizo zinazotegemewa kunyesha katika eneo la nchi za Afrika Mashariki kuanzia wiki ya pili hadi ya tatu ya mwezi wa Oktoba.
Kwanza, tayari El nino imekwishakuwa ajenda kubwa nchini Kenya inayojadiliwa katika vyombo vya habari vikuu na vya kijamii kila siku, huku serikali ikitoa taarifa ya nini inafanya na nini wananchi wanatarajiwa kufanya. Kwa mujibu wa chanzo kimoja, Serikali ya Kenya ishapanga bajeti ya shilingi bilioni 15 za kupambana na maafa hayo ya El nino, serikali ikitoa shilingi bilioni tano huku wahisani wakiwemo Benki ya Dunia na Umoja wa Ulaya wakiahidi kutoa bilioni 10 zilizobaki.
Baadhi ya majimbo yameanza kufanya mikutano na wananchi katika maeneo yao kuwaelimisha jinsi ya kupambana na El nino huku Kituo cha Taifa cha Kupambana na Maafa (NDOC) kikijipanga kutoa maelekezo ya kitaalamu, elimu na uratibu kwa Serikali kuu na za majimbo kabla ya mvua hizo, wakati wa mvua hizo na baada.
Lakini, jambo la muhimu zaidi ni kuwa tayari mamlaka mbalimbali za Serikali ya Kenya katika miji, hususan Nairobi wameanza kuzibua mitaro ili kuruhusu maji yapite kwa urahisi. Serikali pia imeweza kuhamasisha wananchi kufanya shughuli hiyo katika mitaa yao. Kwa ushauri wa wataalamu, hatua zimechukuliwa kuweka mawe, kokoto au kujenga sakafu ngumu kuzuia mmomonyoko baadhi ya maeneo ya mteremko.
Serikali za majimbo zimeshajipanga kuwahamisha watu katika maeneo ya bondeni ambayo yanatarajiwa kuathirika kutokana na mvua hizo. Maeneo maalumu ya kuwahamishia watu walioathirika tayari yanaandaliwa. Elimu inatolewa kwa watu kuwa wasilazimishe kupita maeneo yenye mafuriko kwani bora kuchelewa lakini ufike salama nyumbani.
Katika mipango ya kukabiliana na El nino, Wakenya wamewaandaa vijana 70,000 jeshi lao la akiba (mfano wa JKT) kushughulikia dharura yoyote ya kuharibika kwa miundo mbinu huku hatua nyingine kadhaa zikichukuliwa kujiandaa kukabiliana na maradhi ya milipuko. Wakenya washaanza kufikiria jinsi ya kukabiliana na athari ya El nino katika sekta mbalimbali za uchumi ikiwemo chakula na utalii. Inatarajiwa kuwa mvua hizo zinaweza kuharibu mazao shambani na kukimbiza watalii ambao washaonywa kuwa waepuke kuja maeneo haya katika kipindi hicho.
Wakenya pia wameanza kufikiria namna wanaweza kubadili balaa hilo kuwa neema kwa kuvuna maji, ambayo vinginevyo yatapotea bure baharini. Ushauri umetolewa kuwa serikali za miji mbalimbali zifikirie kuchimba mabwawa kuvuna maji hayo. Inawezekana hayo yasifanyike, lakini walau watu wanazungumza.
Sisi je? Labda kama vyombo vya habari ninavyovitembelea kutafuta habari sio sahihi, binafsi sijawahi kusikia mijadala ya El ninona namna watu tunavyoweza kubiliana na athari zake. Na hata kama mijadala hiyo ipo, basi ni kwa kiasi kidogo sana. Kwa sasa, akili zetu zote zipo katika mambo ya uchaguzi, tukisahau kuwa tutachagua tu kama tutakuwa hai. Ukifa, haijalishi tena nani anatawala, Magufuli au Lowassa, CCM au Ukawa.
Kenya ambako mijadala ya kukabiliana na El nino ni mingi na imepewa uzito mkubwa katika vyombo vya habari sio kwamba hawana mambo ya siasa yanayotawala na kutikisa nchi. Kwa sasa Kenya inakabiliwa na mgomo wa walimu wa nchi nzima ambao wanadai waongezewe mishahara zaidi, wakati serikali ikiwaambia kuwa haina fedha ya kuwalipa. Masiku kadhaa, kama si wiki wanafunzi wapo nyumbani.
Kama hiyo haitoshi, wapinzani wa serikali ya Kenya ya Rais Uhuru Kenyatta wakiongozwa na Raila Odinga, wameanza kulipa suala hilo la mgomo sura ya kisiasa, huku wakililitumia kudai kuanzisha hatua za kumuondoa rais madarakani.
Lakini pamoja na yote hayo, Wakenya wanajua kuwa uhai wao na ustawi wa nchi ni muhimu na hivyo basi hawajasahau kuwa wana wajibu wa kulinda uhai, ambao bila huo hakuna kingine binadamu mfu anaweza kufanya zaidi ya kuzikwa na kusahauliwa. Wakati wakenya wameung’amua ukweli huo, watanzania tumejiziuka na tunawaza siasa tu.


