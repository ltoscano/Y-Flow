Vipi ahadi ya kuonyesha fainali za Ulaya?
Apr 13, 2012

BAADA ya kilio cha muda mrefu cha wapenda soka nchini cha kushindwa kuiona Ligi Kuu ya England yenye wapenzi wengi hapa nchini, TBC One wakaleta ukombozi kwa kuionyesha moja kwa moja ligi hiyo angalau kwa baadhi ya mechi.
Hata kama mechi hizo tulizoonyeshwa hazikuzihusisha za wenyewe kwa wenyewe za Manchester United, Chelsea, Arsenal na Liverpool lakini tumeziona moja kwa moja timu zote hizo zikicheza na nyingine pamoja na mechi kali nyingine zisizozihusisha timu hizo nne za Uingereza zenye wapenzi wengi hapa nchini. Kwa hilo tunasema asante sana TBC One na wala wasirudi nyuma.
Zaidi ya Ligi Kuu ya England,TBC One wamekuwa wakituonyesha Ligi Kuu ya Hispania na mashindano mbalimbali ya soka yakiwemo ya ndani na ya nje ya timu yetu ya Taifa, JK Boys inaposhinda na Taifa Stars inaposhindwa!
Kwa yote hayo tunasema asante sana TBC One. Pamoja na shukrani hizo za dhati kabisa, naomba kusema samahani kwa kituo hicho cha umma cha Televisheni kwa kuwalaumu kutokana na mateso wanayotupa katika utekelezaji wa jambo hilo jema la kutuonyesha mechi mbalimbali za soka moja kwa moja.
Wakitangaza mechi za Ligi Kuu ya soka ya England moja kwa moja kupitia kipindi chao cha Ulimwengu wa Soka, Idhaa ya Kiswahili ya BBC London wamekuwa wakitujulisha wiki moja kabla kwamba ni mechi ipi wangeionyesha moja kwa moja.
BBC waliendelea kufanya hivyo hadi asubuhi ya siku ya utangazaji wa mechi hiyo ndani ya kipindi cha Wiki Hii. Kinyume chake, TBC One wamekuwa wakifanya siri sana kuhusu mechi ya kuionyesha moja kwa moja kwa wiki husika.
Na wanapotangaza, tangazo hilo hutolewa mara chache sana ambapo wanaoliona huliona kibahati bahati. Sijui kwa nini hawatangazi mapema na kwa muda wa kutosha ili wengi wajue kuwa labda mechi itakayoonyeshwa ni ya Jumatatu saa 5.00 usiku kati ya Everton na Middlesbrough.
Matokeo ya "usiri" huo ni kwa wapenda soka wengi kulikosa pambano hilo wakati wangehitaji kuliona.
Jingine tunalowaomba samahani kuwalaumu ni kitendo cha kutuhakikishia kuwa watatuonyesha moja kwa moja mashindano fulani ambayo ratiba yake ni rahisi sana lakini wasitekeleze ahadi hiyo kikamilifu.
Kwa mfano, kwenye mashindano ya Mataifa ya Ulaya ya mwaka huu nchini Uswisi na Austria, TBC One walituhakikishia wataonyesha mashindano hayo moja kwa moja.
Tulifurahi sana na upendo wetu na heshima yetu kwao vilipanda juu sana. Ghafla, upendo wetu na heshima yetu kwao vimeshuka kwa kasi baada ya siku mbili tu za mwanzo za mashindano hayo.
Baada ya kutuonyesha mechi ya kwanza baina ya wenyeji Uswisi na Jamhuri ya Czech, ikaja taarifa ya habari iliyofuatiwa na mfululizo wa matangazo ya biashara.
Matangazo hayo yalifikia muda wa kuanza mechi ya pili baina ya Ureno na Uturuki iliyokuwa ikisubiriwa kwa hamu kubwa na Wa tanzania wengi kuliko ile ya kwanza!
Cha kusikitisha, mechi hiyo haikuonyeshwa na TBC One kinyume cha ahadi ya kuonyesha mashindano hayo!
Siku ya pili ya mashindano hayo, si mechi ya kwanza ya wenyeji Austria na Croatia wala mechi ya pili ya Ujerumani na Poland zilionekana kwenye TBC One yetu!
Samahani kuwaambia kwamba tukio hilo la siku ya pili lilijenga chuki na dharau kubwa ya wapenda soka wengi wa nchi hii kwa TBC One kwa kuwanyima ilichowaahidi.
Chuki hiyo inajengeka kwa kuona TBC One inawachukia wao na dharau hiyo inajengeka kwa kuona TBC One inawadharau wao.
Utampenda na kumheshimu vipi anayekuchukia na kukudharau? Hilo la kudharauliwa ndilo zito zaidi. Wapenda soka hawa wa Tanzania wanaona wanachukiwa kwa kunyimwa walichoahidiwa lakini hilo linaweza kuvumilika lakini ni vigumu kwao kuvumilia dharau ya kutojulishwa sababu za mabadiliko hayo. Hilo ndilo baya zaidi.
TBC yenye televisheni ya TBC One, redio za TBC Taifa na TBC FM pamoja na ukaribu na magazeti ya Habari Leo na Daily News kushindwa kuwaambia wananchi Tanzania nzima kwa nini imeshindwa kutimiza ahadi yake kikamilifu inatafsirika
kuwa ni dharau kubwa kwa wananchi.
Kuwe na sababu yoyote ni vizuri wananchi wajulishwe kuliko kunyamaza tu na kuonekana kama wanasema "kwani watatufanya nini wakati huduma yenyewe ni ya bure"! Hilo halikubaliki kabisa katika misingi ya Huduma bora kwa mteja (Good customer care).
Kwa siku hizi mbili, malalamiko mitaani dhidi ya TBC One yamekuwa makubwa mno. Wengi wakisema afadhali haki ya kuonyesha mashindano hayo kingepewa kituo kingine cha televisheni nchini labda TBC One wamezidiwa mzigo!


