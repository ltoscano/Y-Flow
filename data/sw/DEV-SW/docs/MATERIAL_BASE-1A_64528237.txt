Yanga, hawajapata katibu anayewafaa?
Dec 04, 2014

KUNA wakati niliwahi kusema kupitia katika mojawapo yangu katika gazeti hili kuwa, Ili uwe kiongozi katika klabu za Simba na Yanga unatakiwa kuwa na tabia fulani fulani.

Nikataja baadhi ya tabia hizo kama vile kuwa mjanjamjanja na mtu wa kutoa ahadi lukuki pale unapotaka kugombea nyadhifa mbalimbali, hata kama unaona kuwa hakuna mazingira rafiki ya kukuwezesha kutekeleza ahadi hizo. Lakini pia uwe mtu wa kuhimili fitna na misukosuko ya hapa na pale kutoka kwa wanachama wa klabu hizo.

Hali hii ilikuwepo katika klabu hizo kongwe enzi hizo, ipo kwa sasa na itaendelea kuwepo endapo mfumo mzima wa kuziongoza Simba na Yanga hautabadilika.

Tatizo kubwa katika klabu hizi ni kuegemea katika uamuzi ambao mara nyingi umekuwa ukifanywa na wanachama, ama kupitia katika vikao na mikutano rasmi au isiyo rasmi. 

Kuna wakati inaonekana dhahiri kuwa baadhi ya wanachama katika klabu hizi wapo kwa ajili ya maslahi yao na si kwa maslahi ya klabu hizo. Kwa mfano yamekuwepo makundi katika klabu hizi ambayo siku zote yanaibuka wakati wa migogoro na si wakati wa mipango ya maendeleo.

Mfumo huu wa klabu hizi ambao umeendekezwa, kuna uwezekano wa kuzipeleka pabaya klabu hizi zaidi ya hapa zilipo. Historia inaonyesha kuwa klabu za Simba na Yanga zimedumu kwa muda mrefu katika ligi kuu na kuonyesha utani wa jadi ambao umesababisha timu hizo kuwa na wapenzi wengi.

Hakuna cha msingi kilichofanyika kwa upande wa uwekezaji katika soka la nchi hii zaidi ya viongozi mbalimbali ambao wamekuwa wakiingia madarakani kuwa na mipango hewa.

Huenda hali hii ikawa inachangiwa na badhi ya wanachama wa klabu hizo wenye fikra za kuangalia karibu na si mbali. Sifa kubwa ya klabu hizi ni kuibua migogoro ya mara kwa mara kuanzia kwa wanachama hadi kwenye uongozi.

Mwishoni mwa wiki kulikuwa na taarifa za aliyekuwa Katibu Mkuu wa Yanga, Beno Njovu kuachia ngazi, lakini taarifa zaidi zikisema kuwa amemaliza muda wake, kwa mujibu wa mkataba aliokuwa nao na klabu hiyo.

Hakuna aliyekataa kuwa Njovu hajamaliza muda wake, lakini namna iliyotumika kuachia ngazi kwa kutangazwa kupitia katika vyombo vya habari ndiyo yenye walakin.

Njovu, aliyeingia madarakani Januari mwaka huu, akichukua nafasi ya Lawrence Mwalusako, amejikuta akiondoka madarakani kwa mtindo ule ule alioondokea Mwalusako. Kwa hesabu ya haraka haraka, Yanga imefanya mabadiliko ya makatibu watatu ndani ya miezi 15.

Kabla ya Mwalusako alikuwepo, Celestine Mwesigwa, ambaye sasa hivi ni Katibu Mkuu wa Shirikisho la Soka Tanzania (TFF). Yanga pia iliwahi kumleta Katibu Mkuu kutoka Kenya, Patrick Nagi, eti wazee wa Yanga wakamkataa kwa sababu si mwanachama wa Yanga.

Tunarudi kule kule kwamba baadhi ya wanachama wanakuwa na uamuzi bila kujua maana yake. Walijisahau kuwa hiyo ni nafasi ya kuajiriwa na wala si nafasi ya wanachama kupiga kura kama wanavyofanya kwa Mwenyekiti na viongozi wengine.

Katibu ni kiongozi muhimu katika taasisi yoyote ile. Ni kiongozi ambaye anatakiwa kuwajibika kwa mapana katika taasisi yake. Hii ikiwa na maana ya kwamba anahusika katika mipango ya muda mrefu na ya muda mfupi. Kama nilivyotangulia kusema hapo awali, kinachotawala mpira katika klabu zetu kubwa ni wanachama ambao wakati mwingine wanashindwa kutambua nafasi zao.

Wakati ule makatibu wanachaguliwa, walikuwa wanakaa madarakani muda mrefu. Na baada ya katibu kuingia madarakani alikuwa akijaribu kutengeneza kundi fulani ambalo endapo kutakuwa na tatizo lolote liwe tayari kumtetea.

Siku hizi mambo yamebadilika baada ya nafasi hizo kuwa zinatangazwa na watu wanaajiriwa kutokana na sifa zao kitaaluma. Kuna mambo kadhaa ya kuzingatia ili angalau makatibu wanaoajiriwa katika klabu hizi waweze kukaa muda mrefu ili kutekeleza mipango waliyoiweka kwa ajili ya maendeleo.

Kinachoonekana kwa sasa nafasi ya katibu kwa klabu ya Simba na Yanga ni kama usajili wa mchezaji. Kwa maana kwamba uongozi unaweza kumjengea mazingira magumu kutokana na sababu binafsi akachukia ajira yake na akaamua kuachia ngazi mwenyewe.

Kama ilivyo kwa baadhi ya viongozi kuingilia madaraka ya makocha wao katika uamuzi mbalimbali ikiwepo usajili, hivyo ndivyo ilivyo kwa sasa kwa viongozi kutaka kuingilia majukumu ya makatibu wao. Makatibu wa sasa kwa klabu zetu hizi kongwe wamegeuka kuwa kama makarani, kwa maana ya uongozi wa klabu kutaka kufanya kila kitu.

Kwa hali hii inayoendelea katika klabu ya Yanga ya kubadilisha makatibu, lazima wanachama na viongozi wajiangalie upya huku wakitakiwa kufahamu kuwa tatizo lipo ndani ya klabu hiyo. Kama si kwa wanachama ni kwa uongozi.

Kuna kuwa na ubabaishaji fulani kwa baadhi ya watu kutaka kile wanachosema kipite bila kupingwa. Lakini kwa nafasi ya katibu mkuu anatakiwa kupewa nafasi ya kufanya kazi zake bila kuingiliwa pasipokuwa na sababu ya msingi.

Huenda Yanga wakawa wanajipa matumaini kwa kutegemea mtindo huu wa wa kutengeneza simena ya kumtegemea â€˜Sterling mmoja, kumbe wanazidi kujididimiza wenyewe kwa kuifanya mipango yao kuishia katika maneno na makaratasi, kuwafaidisha wajanja wachache.

Bila kubadilika katika hili, mambo yatakuwa ni yale yale ndani ya klabu ya Yanga. Tafsiri yake inaweza ikawa kama ile ya utawala wa kidikteta. Au ndio kusema kuwa Yanga hawajampata katibu anayewafaa hadi sasa ndiyo maana wamekuwa wakiajiri kila baada ya muda mfupi?


