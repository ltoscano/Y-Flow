
Jombi atimua kidosho aliyejibandika ujauzito
Na KIMANI wa NJUGUNA.
KISURA wa hapa aliyekita kambi kwa nyumba ya mchumba wake alijiletea balaa alipodai kwamba alikuwa mjamzito ili jamaa huyo amuoe.
Madai hayo yalimfanya jombi kumfurusha akisema mimba hiyo haikuwa yake. Kulingana na mdokezi, mwanadada huyo anajulikana kwa kupenda maisha ya anasa na huwa anawasaka wanaume walio na pesa wamsaidie kugharamia mahitaji yake,” akasema mdokezi. 
Kwa upande wake kalameni anafanya kazi katika benki mmoja mjini Thika na alijuana na kipusa huyo miaka miwili iliyopita.
“Mara tu macho yake yalipomuangukia jamaa huyo, kimwana huyo aliamua kufanya juu chini ili amteke kimahaba,” akaeleza mdokezi. Baada ya kumwekea mitego kadha na kumrushia ndoano, mwanadada huyo alifaulu kwani jamaa alimeza chambo. Wawili hao walianza urafiki na hata kutembeleana katika maskani zao. Uhusiano wao uliota mizizi na wakakubaliana kuchumbiana. “Ajabu ni kwamba walipoanza uhusiano huo, mwanadada huyo alianza ujanja wake wa kumlaghai jamaa. Baada ya muda alikuwa amedunga hema katika nyumba ya kifahari ya kalameni,” akaeleza mdokezi. Hata hivyo, ujaja wake wa kutaka kuolewa na kalameni ulisambaratika alipodai kwamba jamaa alikuwa amempachika mimba.
Siku hiyo ya kisanga, kalameni alitoka kazini na mwanadada huyo akamuandalia chakula cha jioni. Baada ya kula, alimueleza ya kwamba alikuwa na habari njema alizotaka kumpasha.
Ni wakati huo ambapo alimueleza kalameni alikuwa mjamzito.
Mara tu alipopashwa habari hizo jamaa alipandwa na hasira. “Ati mimba yangu? Wewe umepagawa na pepo ama nini? Ikiwa unadhani mimi ni fala wa kudanganywa na msichana mjeuri kama wewe, umenoa vibaya. Nataka utoke kwangu saa hii hii” jamaa akachemka. Huku kisura akidhani ni mzaha, kalameni alimsimamia afuganye virago vyake kisha akampigia simu mhudumu wa teksi akaja na kumchukua mwanadada huyo.


