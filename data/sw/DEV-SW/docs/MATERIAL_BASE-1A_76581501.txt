
ALAT yatangazamgogoro na serikali

December 2, 2014

JUMUIYA ya Serikali za Mitaa (ALAT) mkoani Tanga imetangaza mgogoro na serikali kuu ikidai baadhi wa wakuu wa wilaya, wamekuwa wakiwanyanyasa watumishi,viongozi wa kuchaguliwa wakitumia mamlaka waliyonayo kuwasweka rumande. Mwenyekiti wa ALAT mkoani humo, Bw.Sadick Kallaghe, aliyasema hayo juzi katika kikao cha jumuiya hiyo kilichofanyika wilayani Muheza, wakati akikazia azimio la kikao chao kilichokaa wilayani Pangani Septemba 22, 2013.
Alisema hawako tayari kuona kiongozi yeyote wa Serikali Kuu anawanyanyasa watumishi wa serikali za mitaa.
Aliongeza kuwa, serikali kuu imegawa madaraka kwa Serikali za Mitaa kama kiini macho kwani fedha nyingi kwenye bajeti za kila mwaka zinazopelekwa katika halmashauri hasa fedha za maendeleo, zinafika kwa kuchelewa au hazifiki kabisa.
“Matokeo yake wananchi wanakosa imani na viongozi wa halmashauri ikiwemo wanasiasa… hakuna uhusiano mzuri kati ya Serikali Kuu na Serikali za Mitaa hapa Tanga.
“Baadhi ya watumishi wetu wananyanyaswa wanapotekeleza kazi zao, imefikia hatua hata madiwani wanawekwa ndani lakini kwa kuwa suala la diwani wa Kata ya Mswaha, wilayani Korogwe, Awesu Kipaku lipo mahakamani, hatuwezi kulizungumza,” alisema.
Alisema serikali za mitaa ni mamlaka kamili iliyoundwa kisheria ikiwa na Mkurugenzi Mtendaji, Mwenyekiti wa Halmashauri, Wakuu wa Idara, Madiwani na watumishi wengine. Kallaghe ambaye pia ni Mwenyekiti wa Halmashauri ya Wilaya ya Korogwe na Diwani wa Kata ya Dindira, alisema yeye ni mmoja wa watu waliodhalilishwa kuanzia kwenye wilaya yake na baadhi ya wajumbe wa Kamati za Bunge waliotembelea mkoani humo mwaka 2013 kwani baadhi yao wana agenda zao ‘mfukoni’.
“ Kwenye vikao vya viongozi wa halmashauri na Kamati za Bunge, taarifa zinazotolewa si za kweli, Mbunge anasimama na kusema Halmashauri ya Korogwe imepata hati chafu,unajiuliza huyu amepata wapi data hizi,halmashauri yangu haijawahi kupata hati chafu miaka mitano mfululizo,” alisema Kallaghe.
Aliongeza kuwa, jambo lingine linalowanyima usingizi viongozi wa serikali za mitaa ni serikali kuu kuwatangazia wananchi kuwa ‘imemwaga’ mabilioni ya fedha kwenye halmashauri wakati ni fedha za mishahara ya watumishi na zile za miradi ya maendeleo hakuna. Kallaghe alisema zaidi ya miezi mitatu, serikali kuu haijapeleka fedha kwenye halmashauri kwa ajili ya ruzuku ya matumizi ya kawaida (OC), fedha za miradi ya maendeleo zaidi ya miezi minne na zile za fidia ya vyanzo vilivyofutwa (GPG).
“Mbali ya fedha hizi kutotolewa, bado inatangazwa kuna fedha nyingi zimepelekwa katika halmashauri, huku ni kutuchanganya wananchi,” alisema Kallaghe. Naye Ofisa wa Serikali za Mitaa mkoani humo, Maggie Chande alisema serikali za mitaa hazipati fedha nyingi kama inavyodaiwa na serikali kuu, hivyo wanashindwa kutekeleza miradi mingi ya maendeleo badala yake watumishi wa serikali za mitaa wamekuwa wakitishwa na kuwekwa ndani.
“Kiongozi unaweza kuwaongoza watu kwa kuwatawanya au kuwakusanya, lazima tutumie hekima kwa sababu hatuongozi wanyama…nimebaini viongozi wanachaguliwa wakiwa na umri mdogo hili ni tatizo, zamani mtu anachaguliwa akiwa na umri wa zaidi ya miaka 35, ” alisema Chande. Naye Naibu Meya wa Jiji la Tanga, Mzamil Shemdoe alisema baadhi ya viongozi wanalewa madaraka ambapo kumweka ndani mtumishi, mtendaji wa kijiji au Mwenyekiti hakuondoi matatizo bali unaongeza kwani ndani yake kun mgomo baridi. Januari 24 mwaka huu, Bw. Kipaku aliwekwa ndani kwa amri ya Mkuu wa Wilaya ya Korogwe, Bw. Mrisho Gambo akidaiwa kuitisha Mkutano Mkuu wa Kijiji Januari 21 na kuhamasisha wakulima kwenda kuchoma maboma,mazizi ya ng’ombe ya wafugaji Januari 22 mwaka huu. Kutokana na hali hiyo, Bw. Kipaku alitangaza kujiuzulu wadhifa huo akidai kudhalilishwa na Bw. Gambo. Akizungumza na Majira, Bw. Gambo alisema wanasiasa wanachangia migogoro ya wakulima wakati mwingine wanajinadi kwenye kampeni wakipata madaraka watawatoa wafugaji kwenye maeneo ya wakulima.


