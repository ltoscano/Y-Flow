
Msione anashinda, siri ninaijua mimi
Mussa Juma, Mwananchi mjuma@mwananchi.co.tz
Alphonce Simbu, hakuwa anafahamika sana, lakini baada ya kushika nafasi ya tano katika marathon kwenye Michezo ya Olimpiki ya Rio de Janeiro 2016, ndipo umaarufu wake ulianza kushika kasi. Hiyo ilikuwa Agosti.
Miezi mitano baadaye, yaani Januari hii, alishinda mbio za Mumbai Standard Chartered Marathon, mashindano yaliyoshirikisha wanariadha 37,000 na kati yao, 32 walikuwa waalikwa rasmi waliokuwa na viwango vya dunia, kushiriki mashindano ya kimataifa. 
Simbu hakujali wanariadha kutoka mataifa ya Kenya na Ethiopia na sehemu nyingine duniani, alikimbia na kutumia muda wa saa 2:09:32 tu kuwanyang'anya ubingwa wakenya, katika mbio hizo za kimataifa.
Spoti Mikiki ilizungumza na mke wa Simbu, Rehema Daudi 22, kuelezea nini siri ya mafanikio ya mumewe katika mbio hizo.
Swali: Ninafahamu kuwa Alphonce Simbu ni mumeo, na amekuwa akifanya vizui katika riadha, alianza kusikika zaidi katika Michezo ya Olimpiki 2016, nini siri ya mafanikio?
Rehema: Siri ya mume wangu kufanya vizuri katika mashindano yake, ni nidhamu yake katika mazoezi. Simbu anapenda sana kufanya mazoezi na kila jambo ambalo amekuwa akiambiwa na makocha wake, amekuwa akifanya sana mazoezi na ninashukuru Mungu anamjalia. Hakuna kingine cha mafanikio yake zaidi ni mazoezi.
Swali: Lakini mara nyingi wanawake wanakuwa vikwazo, kuwa hushindi nyumbani kutwa mazoezini na kawivu kanaingia, hii ikoje?
Rehema: (anacheka kidogo) Hapana, sina wivu...Simbu yuko huru sana na ukweli najua ratiba yake ya mazoezi, anakwenda mazoezini na akitoka mazoezi anarudi nyumbani, anapumzika. Hiyo nayo ya kujali ratiba yake ya mazoezi inamsadia sana kufanya vizuri.
Swali: Maisha yake yakoje kiujumla, maana wengine wakifanya vizuri hupenda maisha yaendane na mafanikio yao, unasemaje hili?
Rehema: Ukweli, pamoja na kufanya vizuri, Simbu anaishi maisha ya kawaida, mume wangu kwa kweli ninachoshukuru hana makuu, anaishi mtu wa kawaida sana.
Swali: Huwa anapendelea kula chakula gani sana sana? Rehema: Simbu anapenda sana makande ya mahindi na njugu mawe. Hupenda makande na wakati mwingine na matunda. Hana mambo mengi anajali sana afya yake, si mtu wa nyama choma wala bia, ukweli anajali sana mlo. 
Swali: Ukiacha Olimpiki aliyoshika nafasi ya tano, vipi hii, ulipokea vipi taarifa ulipoelezwa Simbu ameshinda Mumbai Marathon?
Rehema: Nilifurahi sana kwani hata mimi ninapenda riadha. Ninakumbuka wakati nilipokuwa shule ya msingi nilikimbia riadha sana. Ninapenda riadha hata huyu mtoto wetu ninapenda asome na awe mwanariadha mzuri.
Swali: Ninafahamu mshindi wa Mumbai Marathon anapata zawadi ya Dola 42,000 zaidi ya Sh90mil, ikiwa leo hii umeletewa, mama mzigo huu hapa, utafanyia nini?
Rehema: (anacheka...) kweli! Mimi sijui...lakini kama akipata itatusaidia kuboresha maisha yetu na hasa nyumba yetu tunayojenga, lakini aah, siwezi kujua zaidi tutafanya nini kwani bado hajakabidhiwa lakini kwanza nadhani ni kuboresha nyumba yetu na biashara kwani mimi nilikuwa nafanya biashara ya saluni.
Baada ya mahojiano na mkewe, Spoti Mikiki ilizungumza na Simbu kuhusiana na mashindano hayo na anasema Mumbai marathon, ndio mbio kubwa na maarufu Asia na kwa kiwango cha shirikisho la Riadha la Kimataifa na kwamba mbio hizo zina sifa ya Silver yaani ni kundi la pili kwa ubora duniani.
Akizungumza katika mahojiano maalumu nyumbani kwake eneo la Ngateu wilayani Arumeru mkoa wa Arusha, Simbu anasema haikuwa kazi rahisi kuwashinda wanariadha wa Kenya na Ethiopia.
Anasema Wakenya walikuwa wanaongozwa na mwanariadha mashuhuri, Kosua Kipkorir aliyeshika nafasi ya pili kwa kutumia muda wa saa 2:09:58, akifuatiwa na mkenya mwingine Eliud Bargetuny aliyetumia saa 2:10:39 na nafasi ya nne ilishikwa na Mkenya Jacob Chesar aliyetumia saa 2:11:36 huku Muethiopita Bonsa Dida akitumia 2:11:55 na kushika nafasi ya tano.


