
MASHABIKI WA MBEYA CITY WATIWA MBARONI

January 11, 2013
Mashabiki sita wa timu ya Mbeya City wamekamatwa na Jeshi la Polisi Mkoa wa Mbeya wakituhumiwa kuhusika na vurugu zilizotokea mara baada ya kumalizika mechi kati ya Mbeya City na Prisons iliyochezwa Oktoba 28, mwaka huu Uwanja wa Sokoine. Akizungumza na mwandishi wa habari hii kwa simu Mkuu wa Upelelezi Mkoa wa Mbeya, Robert Mayala alisema mashabiki hao walikamatwa mara baada ya vurugu hizo na waligundua kuwa ni mashabiki wa Mbeya City kutokana na baadhi ya viongozi wa timu hiyo kufika kituo cha polisi kwa ajili ya kuwasaidia.
Mkuu huyo wa upepelezi alisema watuhumiwa hao waliohusika na vurugu hizo, zilizosababisha gari la Prisons kupasuliwa vioo na wachezaji wawili kujeruhiwa, wamefikishwa katika Mahakama ya Mwanzo ya Mbeya juzi na kesi yao inatarajiwa kusikilizwa tena leo.
Aliongeza kuwa leo atakutana na viongozi wa chama cha Mpira Mkoa wa Mbeya (MREFA), pamoja na viongozi wa timu ya Mbeya City ili kuzungumzia suala hilo ambalo limekuwa kama mazoea hivi sasa kutokana na kwamba vurugu kama hizi si mara ya kwanza kutokea.
Alisema hivi sasa wanapanga mikakati maalumu ya kudhibiti vurugu kila baada ya mechi, ambapo wanaandaa utaratibu wa kuzisindikiza timu baada ya mechi kumalizika hadi kambini, kwani vurugu zilitokea wakati timu zimeondoka uwanjani.
Kwa upande wake Katibu Mkuu wa MREFA, Suleiman Haroub alisema wao kama chama wanalifanyia kazi suala hilo na watahakikisha wote waliohusika na vurugu hizo, wanafikishwa mbele ya sheria kwani hawawezi kuunga mkono mambo kama hayo.
“Sisi kama chama hatuwezi kufumbia macho mambo ya kihuni kama haya na naamini hawa ni wahuni wachache, ambao wamepanga kuja kuvuruga na kuharibu amani iliyopo katika michezo ikiwemo mpira wa miguu mkoani Mbeya,” alisema.
Haroub alisema anaamini kati ya watuhumiwa hao, pia kuna ambao si mashabiki lengo lao likiwa si kushangilia bali kufanya vurugu.
Mashabiki wa Mbeya wameombwa kutojihusisha na vurugu ila wachukulie mpira kama furaha, waanze na kumaliza kwa amani.
Vurugu kama hizi ziliwahi kutokea tena katika Uwanja huo wa Sokoine wakati zilipokutana Yanga na Mbeya City katika ufunguzi wa mchezo wa Ligi Kuu Tanzania Bara ambapo inadaiwa mashabiki wa Mbeya City walifanya vurugu kubwa na kupasua vioo vya magari ya viongozi wa Yanga.
Katika mechi hiyo ambayo ilimalizika kwa timu hizo kutoka sare ya bao 1-1


