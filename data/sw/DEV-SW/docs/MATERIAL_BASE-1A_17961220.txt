Kilimanjaro Queens ni ushindi

Imeandikwa na Grace Mkojera

Imechapishwa: 20 Septemba 2016

TIMU ya Taifa ya wanawake ya Tanzania Bara ya Kilimanjaro Queens, leo inashuka dimbani kusaka ushindi katika mchezo wa fainali dhidi ya Kenya kuwania Kombe la Chalenji Afrika Mashariki na Kati (CECAFA) mjini Jinja, Uganda.

Kilimanjaro Queens ilifikia hatua hiyo baada ya kushinda katika mchezo wa nusu fainali dhidi ya Uganda mabao 4-1, uliochezwa juzi mjini Jinja. Pia, Kenya ilifikia hatua hiyo baada ya kuifunga Ethiopia mabao 3-2 na Zanzibar mabao 11-0. 
Mwenyekiti wa Soka la Wanawake Tanzania, Amina Karuma alisema wameiandaa vizuri timu yao kisaikolojia na kimazoezi kwa ajili ya fainali hiyo. Alisema vijana wana ari kubwa na wako tayari kukabiliana na timu ngumu ya Kenya, ambayo imefuzu hatua ya makundi ya fainali za Mataifa ya Afrika kwa wanawake.
Karuma alisema pamoja na Kenya kupiga kambi Hispania kwa ajili ya Afcon, lakini watakabiliana nayo leo na kuhakikisha wanaitoa nishai na kutwaa taji hilo. Alisema Kenya pia wamejipanga vizuri na wanayatumia mashindano hayo kwa ajili ya maandalizi ya mashindano ya Afcon yaliyofuzu hivi karibuni, hivyo anatarajia mchezo utakuwa mgumu.
Aidha, katika michezo yake ya awali, Kilimanjaro Queens ilishinda dhidi ya Rwanda mabao 3-2 na kutoka sare ya bila kufungana 0-0 dhidi ya Ethiopia.
Mchezo huo ni muhimu wa Kilimanjaro Queens kuweka historia baada ya kutolewa kwenye mashindano ya kufuzu Kombe la Mataifa ya Afrika.
Kenya imepangwa kundi moja na Ghana na Mali katika ratiba iliyotolewa jana na Shirikisho la Soka Afrika (CAF) hivyo, huenda ikauchukulia mchezo huo kama kipimo kikubwa kwake. Naye kocha wa Kilimanjaro Queens Sebastian Nkoma alisema wako vizuri na wanatarajia kurudi nyumbani na taji.


