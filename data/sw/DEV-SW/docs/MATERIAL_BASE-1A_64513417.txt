
Tunawapa pole wakazi wa Kagera, Mwanza, Mara

Imeandikwa na Basil

Imechapishwa: 12 Septemba 2016

JUZI tetemeko kubwa la ardhi, lilitokea nchini na kuathiri mikoa ya Kagera, Mwanza na Mara. Pia tetemeko hilo liliikumba miji ya Kampala na Rakai nchini Uganda na kutikisa pia nchi jirani za Kenya, Rwanda na Burundi. 

Kwa hapa nchini, tetemeko hilo limeacha simanzi kubwa kutokana na kuua watu 16, kujeruhi wengine 120 na kubomoa majengo mengi. Tunawapa pole wote waliofiwa na ndugu na jamaa zao na pia tunawapa pole wote waliojeruhiwa kwa kuangukiwa na majengo, ukuta, vifusi na vyombo vya ndani.
Hali kadhalika, tunawapa pole wale waliopata mshtuko uliosababisha shinikizo la damu pamoja na waliopatwa na taharuki, iliyosababisha wakimbie ovyo hapa na kule baada ya tetemeko hilo kutokea.
Tunawatumia salamu za rambirambi wakazi wa mikoa hiyo ya Kagera, Mwanza na Mara kwa kupatwa na janga hilo kubwa, ambalo halikutarajiwa na mtu yeyote.
Tunaungana na Rais John Magufuli katika salamu zake kwa Mkuu wa Mkoa wa Kagera, Meja Jenerali Salim Kijuu kuwa Wa tanzania wote tumeshtushwa mno na taarifa za tetemeko hilo, lililosababisha watu kadhaa kupoteza maisha, kujeruhi wengine na kuharibu mali. 
Katika mkoa huo wa Kagera, limeua wakazi wa Manispaa ya Bukoba na wilaya ya Karagwe na kujeruhi wengi, ikiwemo wanafunzi 15 wa shule ya sekondari ya Wavulana Ihungo, wanaoendelea kutibiwa katika hospitali ya mkoa.
Kwa ujumla, tunaomba wakuu wa mikoa hiyo ya Kagera, Mwanza na Mara, kufikisha pole kwa familia, ndugu na jamaa wote walioathiriwa na tetemeko hilo.Tunaomba Mwenyezi Mungu, awape moyo wa subira na uvumilivu katika kipindi hiki kigumu cha majonzi.
Pia, tunawaombea wote walioumia katika tetemeko hilo, wapone haraka.
Tunahimiza vikosi vya uokoaji, ikiwemo Jeshi la Polisi na Zimamoto, kuendelea na uokoaji katika maeneo yote yaliyotikiswa na tetemeko hilo na vyombo vya ulinzi na usalama, viendelee kutafuta taarifa zote kuhusu tetemeko hilo na uharibifu wote uliofanyika.
Vituo vya kupimia tetemeko nchini, vyombo vya kudhibiti majanga na Wakala wa Jiolojia Tanzania (GST), waendelee kukusanya takwimu zaidi za tetemeko hilo la juzi. Tunawataka wananchi waliojeruhiwa katika tetemeko hilo, waende haraka zahanati, vituo vya afya na hospitali, kutibiwa kwa sababu serikali imepeleka dawa za kutosha katika maeneo hayo. 
Ili kuepuka madhara zaidi, linapotokea tetemeko, tunaomba kutoka nje ya nyumba na kukaa mbali na miti kwenye uwanja wa wazi, na wanaoendesha magari, wayaache mara moja. Wananchi waendelee kutoa taarifa zaidi kuhusu tetemeko na tunaomba vyombo vinavyohusika, viendelee kutoa elimu ya kukabiliana na majanga mbalimbali, ikiwemo tetemeko.


