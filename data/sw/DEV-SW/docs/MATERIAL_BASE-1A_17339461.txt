
Ulinzi shirikishi uimarishwe kupambana na 'Panya road'

Imeandikwa na Shadrack Sagati

Imechapishwa: 12 Oktoba 2016

MAENEO mengi ya jiji la Dar es Salaam kwa sasa sio salama tena kuishi. Sio salama kwa sababu vitendo vya uhalifu unaofanywa na makundi mbalimbali ya kiuhalifu kushamiri kwa kiasi kikubwa. Wiki haiishi bila kusikia matukio ya ujambazi katika maeneo ya Dar es Salaam.

Vitendo hivyo vimefanya watu kuishi kwa wasiwasi zaidi kwani hakuna tukio ambalo polisi wamejaribu kulizima au hata kulizuia kabla ya kutokea.
Mbali ya ujambazi huo wa kutumia silaha za moto, lakini pia kuna makundi yanayojiita Panya road, Mbwa mwitu na Black Americans na mengineyo mengi yamekuwa tishio kubwa kwa wakazi wa Dar es Salaam kutokana na kufanya vitendo vya uhalifu bila hata kuwa na woga wowote dhidi ya vyombo vya dola. 
Tangu Mei mwaka huu makundi haya yanayotumia silaha za jadi kama mashoka, mapanga, marungu na visu yamekuwa tishio kubwa katika maeneo ya pembezoni mwa Dar es Salaam na licha ya kufanya uporaji, pia yamekuwa yanawashambulia watu wanaovamiwa kwa mapanga na visu.
Mfano tukio la juzi huko Mbagala iliripotiwa kuwa moja ya makundi hayo yalimjeruhi mmoja wa askari wa Jeshi la Wananchi (JWTZ), Jerald Malilo ambaye alipata majeraha makubwa kichwani na kulazimika kulazwa katika Hospitali ya Jeshi ya Lugalo.
Malilo alijeruhiwa wakati akiwahi kazini nyakati za asubuhi, licha ya mwanajeshi huyo lakini pia wananchi wengi wamekabwa na kundi hilo ambalo lenyewe limegundua njia moja ya kupata kipato ni kuwakaba watu ambao wanawahi kazini mapema asubuhi. Juzi huko Kivule pia makundi kama hayo yalivamia makazi ya watu na kuuawa watu wawili na kufanya uporaji.
Matukio kama haya yanapotokea polisi wanafika maeneo hayo tayari watu wameshauawa au kujeruhiwa vibaya na uporaji umeshafanyika.
Lakini kuna makundi mengine yenyewe yanaendesha uporaji nyakati za jioni katika maeneo mbalimbali. Haya yamekuwa yanavamia hata kwenye baa ili mradi tu wapate chochote kwa kuamini kuwa watu wanaokwenda baa ni wale ambao wanakuwa na fedha.
Pia kuna makundi mengine yanafanya uhalifu wao nyakati za usiku, wao wanakujisanya wengi wanavamia makazi ya watu. Hao wanapovamia makazi ya watu huenda kwa nia ya kupata kiasi chochote cha fedha, simu za mkononi, televisheni zisizo na vichogo na kompyuta mpakato.
Makundi haya ya vijana yameshamiri kwa sababu yanapofanya uporaji au kuvamia makazi ya watu usiku, tabia za watu wa Dar es Salaam za kuogopa kutoa msaada nazo zimechangia kuyafanya makundi haya yawe na kiburi.
Lakini pia ukosefu wa ulinzi ukiwemo ule wa polisi jamii katika maeneo mengi nayo yamehamasisha vijana hao kufanya uhalifu wao kwa uhuru zaidi.
Maeneo mengi ya jiji la Dar es Salaam hayana vituo vya Polisi na kwa mfano wakazi wa Kivule wanadai kwamba huduma ya Polisi inapatikana kituo cha Stakishari ambacho kiko mbali na eneo hilo.
Ushauri wangu ni kwamba eneo kama la Kitunda ambalo lina kata zaidi ya mbili, yaani kata ya Kitunda, Kivule, Kipunguni na Msongola ni vyema polisi wakawa na ulinzi wa saa 24 kuliko ilivyo sasa Kituo cha Polisi Kitunda kinafungwa saa 12 jioni.
Hii ni hatari na hutoa mwanya kwa makundi haya kufanya uhalifu wao kwa uhuru zaidi. Hata maeneo mengine ya nje ya mji kama Mbweni nayo haina kituo cha Polisi ikitegemea cha Wazo, kitu ambacho ni hatari sana. Miaka ya nyuma polisi jamii walionekana kusaidia sana katika kuimarisha ulinzi.
IGP aliyekuwepo wakati huo, Said Mwema kwa kutambua uchache wa polisi alionekana kumudu eneo hilo na uhalifu kwa kiasi kikubwa ulipungua. Lakini kuondoka kwa IGP Mwema ni kama ameondoka na ulinzi shirikishi.
Nashauri kwamba kudhibiti makundi haya ya uhalifu ni lazima kuwe na ulinzi shirikishi imara. Polisi ihamasishe ulinzi shirikishi katika mitaa yetu ili kupata watu wa kuweza kushirikiana na polisi katika kufanya ulinzi wa raia.


