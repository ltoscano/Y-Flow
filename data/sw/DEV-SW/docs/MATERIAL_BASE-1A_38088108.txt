
Ningekuwa Jerry Muro, haraka ningefanya haya
Wiki iliyopita timu ya waandishi wa habari wa Magazeti ya Mwananchi ilifanya mahojiano na Mwenyekiti wa Yanga, Yusuf Manji ikiwa ni siku mbili tu baada ya kuchaguliwa kuendelea kushika wadhifa huo katika klabu hiyo kwa kipindi cha miaka minne ijayo kwa mujibu wa Katiba.
Katika mahojiano yale, Manji alizungumza mambo mbalimbali ya maendeleo na ushauri kwa sekta za michezo, siasa na uchumi na kutoa maangalizo. Nikiwa miongoni kwenye timu ya waandishi hao, kati ya mambo ambayo nilimuona yanamkera kutoka moyoni ni suala la kuonyeshwa laivu mechi za timu hiyo akisema zimepunguza mapato kwa kiasi kikubwa.
Alisema mapato yamepungua kwa kuwa watu wanasubiri kuangalia mpira baa na pia kwenye `vibandaumiza' watu wanaangalia kwa Sh500. Manji alisema ni vema Shirikisho la Soka Tanzania (TFF) kubakia na mkataba wao na Azam na waseme huwa wanawalipa shilingi ngapi kwa kila mechi ili wawalipe na wawape uhuru.
Manji alikwenda mbali zaidi kwa kusema hiyo imesababisha kushusha morari wa mashabiki kwenda uwanjani na kushusha mapato ya klabu.
Pia, alilalamikia wajanja wachache kuhodhi mfumo wa kuuza vifaa kama jezi, skafu, soksi na bukta kuwa ni tatizo kwa kuwa wanatengeneza vifaa vyenye nembo ya Yanga na kuzitumia kujinufaisha badala ya klabu.
Alisema kwa kiasi kikubwa Yanga imepata hasara na kumlazimu kuongeza Sh2.5 bilioni kufanikisha mambo mbalimbali hadi kutwaa ubingwa wa Ligi Kuu, Kombe la FA, ushiriki Ligi ya Mabingwa hadi Kombe la Shirikisho na sasa iko hatua ya makundi.
Sasa, pamoja na kwamba Manji aliisema kwenye mahojiano, inawezekana ilikuwa ikifahamika ndani ya Yanga kuwa kuna hasara imepatikana na kupungua kwa mapato.
Kutokana na hali hiyo, nini kifanyike; ilitakiwa kupiga akili ya harakaharaka kuziba mashimo kwenye mechi hizi za Kombe la Shirikisho kwa kuwa tayari imepatikana hasara.
Kwa hali hiyo, ningekuwa Ofisa Habari wa Yanga, Jerry Muro ningesimamia haya kufanyika:Mosi; Ningeshauri kuundwa kamati ya kusimamia hili la mapato yenye watu waadilifu. Zingetengezwa kadi maalumu zitakazouzwa kwa watu maalumu kwa ajili ya kuichangia Yanga na papo hapo ni tiketi ya mechi.
Kadi zingeuzwa labda kwa Sh1 milioni au zaidi ambayo pia ingejumuisha kama ni chakula ama vinywaji na vitafunio na ni kwa eneo maalumu.
Pili; ningeangalia utaratibu wa viingilio kwamba kwa kuwa kuendesha mashindano ni gharama, wale wenye uwezo wa kati na wao watalipa kama Sh200,000 hivi na wanakuwa na utaratibu wao kwa eneo lao. Wapo watu wana uchungu na timu yao, watalipa tu. Vivyo hivyo, maeneo mengine yanaweza kuwa Sh100,000 na 50,000 na pia kutakuwa na huduma maalumu kulingana na fedha za watu kwa eneo hilo.
Eneo la wote, hapa kiingilio kinaweza kuwa Sh10,000. Najua itakuwa juu sana, lakini inajulikana, starehe gharama. Hata mechi za Ulaya, mpira wa kikapu kiingilio kinafikia Sh10 milioni.
Tatu; Tutapataje watu wa kuujaza uwanja kwa fedha hizo? Ningepanga matangazo ya redio pendwa, sitaki kuzitaja, zinajulikana, kila mara tangazo liko hewani pamoja na kwenye TV, ningekwenda kuomba TV au redio udhamini wa matangazo hayo pamoja na kutumia vipindi vya michezo kupiga promo ya mechi zaidi kushawishi watu. 
Nne; Mara baada ya kurudi, ningerekodi sauti za wachezaji na kutuma redioni, anajitambulisha kisha anasema yake kuhamasisha mashabiki, hata kocha na wale wasiojua Kiswahili, ningetafsiri nyuma ya matamshi yao.
Tano; Kwa siku tofauti, ningeitisha mikutano ya waandishi wa habari kuelezea mkakati wa Yanga, pamoja na kufungwa, mwelekeo ni upi, kwanini wamefungwa na nini kinafanyika.
Mkutano wa mwisho ningeufanya leo Jumatatu, kwa kuwa kesho ni kuandika Yanga anacheza na TP Mazembe, habari kubwa najua itakuwa nitakachokisema na kitakachokuwa tumepanga kifanyike, utaratibu wa kuingia na kila kitu kuhusiana na mechi, ikiwamo wenye kadi maalumu na viingilio maalumu na mengine.
Sita; Ningeushauri uongozi wa Yanga kuwaomba wadhamini, Kampuni ya Bia Tanzania (TBL) walau kufanya `road show' kwa jana Jumapili, Jumatatu na kesho Jumanne kwa Temeke, Ilala na Kinondoni kuhamasisha, kuwatia watu mshawasha wa kuja uwanjani.
Saba; Ningewashauri viongozi, pia wanisaidie walau magazeti ya michezo kupitia wadhamini, kutangaza bidhaa zao kwa kutoa matangazo ya mechi yakipambwa na picha za wachezaji, yote ni kutia morali na hamasa.
Je, hadi hapo sijaujaza uwanja? Si kwa mechi hii tu, mechi zote.
Yako mengi lakini kwa hayo saba, ninaamini kiasi nitakuwa nimemsaidia Manji na uongozi wake na nimetimiza wajibu wangu kama Ofisa Habari kueneza propaganda za kunadi mechi na mazuri ya klabu kwa manufaa ya klabu.


