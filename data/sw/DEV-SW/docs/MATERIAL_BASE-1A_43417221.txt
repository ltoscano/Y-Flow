
Taasisi ya Kilimo ya Agro For Help Foundation yazinduliwa rasmi nchini
Taasisi ya Kilimo ya Agro For Help Foundation ya Jijini Dar es Salaam inayojihusisha na masuala ya kunyanyua na sekta hiyo ya Kilimo nchini leo 31 Januari 2017, imezinduliwa rasmi mbele ya wadau wa Kilimo na viongozi wa Serikali tukio lililofanyika Jijini Dar e Salaam leo.
Awali katika uzinduzi huo, Mkuu wa Mkoa wa Dar es Salaam, Mh. Paul Makonda ambaye aliwakilishwa na Mkuu wa Wilaya ya Kigamboni, Mh. Hashim Mgandilwa amewapongeza Agro For Help Foundation, kwa kuja na mpango wao huo kwani ni miongoni mwa sekta zinazoinua uchumi wa Tanzania huku akiwataka zaidi kujikita katika kutoa elimu ya Kilimo na pia suala la taarifa kwa wakulima juu ya Kilimo na Masoko.
Mgeni huyo rasmi Mkuu wa Wilaya ya Kigamboni, aliwaomba wadau mbalimbali kujitokeza kuunga mkono juhudi zilizoanzishwa kwa taasisi hiyo kwani zina manufaa kwa Wa tanzania na zitakuwa kimbilio kwa wakulima na wadau wa sekta hiyo Mama katika ukuaji wa uchumi wa nchi.
Kwa upande wake, Mtendaji Mkuu wa taasisi hiyo ya Agro For Help Foundation, Bi. Mwaka Shukuru ameishukuru Serikali kwa kuendelea kuunga mkono sekta ya Kilimo hapa nchini ikiwemo wadau binafsi wanaojihusisha na masuala hayo hivyo wanaamini watashirikiana na wadau wote ikiwemo Serikali katika kuendeleza kilimo na Wakulima kwa ujumla. 
“Kupitia taasisi hii itasaidia kusambaza elimu ya kilimo cha biashara na kilimo cha kisasa. Tumebaini changamoto nyingi ikiwemo mabadiliko ya tabiachi kwani imekuwa nchangamoto hivyo uwepo wetu tumeliona hilo na kikubwa ni kuona jinsi gani ya kuchukua hatua stahiki ikiwemo kutoa elimu na kuhamasisha katika njia bora mbalimbali ikiwemo kilimo cha kisasa cha umwagiaji.” Ameeleza Bi. Mwaka Shukuru.
Bi. Mwaka Shukuru ameongeza kuwa, mpaka sasa kufikia kuizindua rasmi imekuwapo zaidi ya mwaka mmoja hapa nchini ambapo imejipanga sawasawa katika kusaidia wakulima wadogo kwenda kwenye kilimo cha kati na kufanya kilimo ni biashara na kilimo ni ajira kwani wanaamini hii itapelekea kusaidia kukua kwa uchumi kupitia sekta hiyo ya kilimo na kupunguza umasikini huku kikitengeneza ajira kwa watanzania wengi zaidi.
Kwa upande wake mmoja wa wadau wa Kilimo hapa nchini anayejihusisha na kilimo cha matunda ikiwemo cha Mapapai, Mwanadada Angella Kavishe amepongeza taasisi hiyo kwani anaamini itakuwa msaada zaidi kwa wakulima ambao mara zote wamekuwa wakijikita katika kilimo cha mazoea pekee ama kile cha kienyeji.


