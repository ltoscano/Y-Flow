
Mkurugenzi Madaba aagiza ukaguzi maduka ya dawa

Imeandikwa na Muhidin Amri, Madaba

Imechapishwa: 14 Desemba 2016

MKURUGENZI mtendaji wa halmashauri ya wilaya ya Madaba wilayani Songea, Shafi Mpenda amemuagiza mganga mkuu wa halmashauri hiyo, Dk Mustafa Waziri kufanya ukaguzi wa mara kwa mara katika maduka ya dawa ya watu binafsi ili kubaini maduka yanayouza dawa za serikali.

Aidha, amemtaka kuyafungia maduka yote yatakayobainika kuuza dawa zilizokwisha muda wa matumizi na kuwachukulia hatua wamiliki wake ili kukomesha tabia ya wafanyabiashara hao wanaoshirikiana na watumishi wa idara ya afya kuiba dawa za serikali.
Mpenda ametoa agizo hilo wakati akikagua shehena mbalimbali ya dawa zilizonunuliwa na idara ya afya, zitakazosambazwa kwenye zahanati na vituo vyote vya afya pamoja na ukarabati wa chumba maalumu cha kuhifadhia dawa katika Kituo cha Afya Madaba. 
Kwa mujibu wake, idara ya afya ina jukumu la kisheria kuhakikisha kila mmiliki wa duka la dawa anazingatia sheria, kanuni na taratibu zilizopo kwa kuuza dawa sahihi kwa ajili ya matumizi ya binadamu na kuepuka kuuza dawa ambazo zinatakiwa kuwepo katika zahanati, vituo vya afya na hospitali za serikali.
Alisema hatua hiyo itasaidia kuokoa maisha ya wananchi ambao ni nguzo kubwa ya kiuchumi, kwani bila ya afya njema hakuna kazi ya uzalishaji mali inayoweza kufanyika, jambo ambalo ni hatari kwa uchumi wa halmashauri hiyo. 
Alisema, baadhi ya wamiliki wa maduka wana mchezo mchafu wa kuuza dawa zilizokwisha muda wake wa matumizi, jambo linaloweza kuchangia umaskini kwani wananchi wanaponunua dawa hizo zinashindwa kuponya na kusababisha mwananchi kutumia kiasi kingine cha fedha kununulia dawa ambacho angeweza kupeleka katika huduma nyingine.
Mganga mkuu wa halmashauri hiyo, Dk Mustafa Waziri alisema kwa sasa anajivunia kuona katika zahanati na vituo vyote vya afya jimbo la Madaba hakuna uhaba mkubwa wa dawa.
Halmashauri ya wilaya ya Madaba ina zahanati 14, za serikali 10 na nne za Taasisi za Dini pamoja na vituo vya afya vitatu, kati ya hivyo vituo viwili vya Madaba na Ndelenyuma vinamilikiwa na serikali na kimoja kinamilikiwa na Kanisa Katoliki.


