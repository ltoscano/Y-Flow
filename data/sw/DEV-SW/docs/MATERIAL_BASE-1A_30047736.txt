
Cord yatisha kuandamana
Na MIKE KALAMA
MUUNGANO wa Cord umetisha kuandaa maandamano ya amani kote nchini ili kupinga hatua ya serikali ya kulipa madeni yanayohusishwa na sakata ya Anglo Leasing huku Rais Uhuru Kenyatta akisisitiza kwamba Kenya haikuwa na budi bali kulipa kitita hicho cha Sh1.4 bilioni.
Siku moja baada ya Rais Kenyatta kuiagiza Wizara ya Fedha ilipe deni hilo, viongozi wa muungano huo wa upinzani walijitokeza wakiilaani hatua hiyo huku wakitisha “kuchukua hatua zote wanazoweza kuitetea katiba pamoja na maslahi ya umma”. 
Kaimu kiongozi wa muungano huo, Prof Anyang’ Nyong’o pamoja na naibu kiongozi, Bw Kalonzo Musyoka walisema kwamba Cord haitasita kwenda mahakamani au kufanya maandamano kote nchini kupinga malipo hayo ambayo waliyataja kama yanayokiuka katiba.
“Mikataba ya Anglo Leasing ilikuwa haramu na kamwe haifai kutimizwa. Jamii ya kimataifa husisitiza kuhusu uwajibikaji na kamwe haiwezi kuishinikiza Kenya itimize mikataba ambayo iligubikwa na udanganyifu,” alisema Prof Nyong’o.
“Maandamano ya amani ni haki ya kila mkenya, hiyo ni hatua moja ambayo tunaweza kuchukua. Tutafanya nini tena kama serikali imekataa kuwasikiliza watu wake,” aliongeza Bw Musyoka.
WENGINE Wawili hao ambao walikuwa wameandamana na viongozi wengine wakuu wa muungano huo, walisema kwamba hatua hiyo ni pigo kubwa katika jitihada za kupigana na ufisadi nchini. 
Prof Nyong’o alisema kwamba Rais Kenyatta mnamo 2006 alipendekeza kwamba madeni ya Anglo Leasing yasilipwe alipokuwa mwenyekiti wa Kamati ya Kukagua Hesabu za Serikali.
Lakini Rais Kenyatta katika Ikulu ya Nairobi alisema kwamba ingawa msimamo wake haujabadilika na ule wa awali, amelazimika kuagiza pesa hizo zilipwe kwani Kenya haingeweza kuomba fedha za kufadhili miradi.
“Ningali nasimama na kauli yangu ya awali lakini sasa kama kiongozi wa nchi nimelazimika kulipa madeni haya baada ya Kenya kupoteza kesi katika nchi za kigeni. Ninaishinikiza Idara ya Haki ihakikishe kwamba hatushindwi tena katika kesi kama hizi ambazo ushahidi ni mwingi,’ alisema Rais Kenyatta.
Shirika la Transparency International nalo pia lilikashifu malipo hayo ambayo liliyataja kama “kuwafidia wafisadi na kuwapora Wakenya”. Mkurugenzi mkuu wa shirika hilo Bw Samuel Kimeu alimtaka Rais Kenyatta awafichue wahusika wa sakata hiyo kabla ya malipo hayo kufanywa.
Kuhusu hatua ya Rais Kenyatta kuwapa nguvu zaidi makamishna wa kaunti, muungano wa Cord uliitaja kama kinyume na katiba huku Bw Kalonzo akisema rais hapaswi kufanya uamuzi kuo peke yake bali bunge ndilo lenye mamlaka ya kupitisha sheria za kuugeuza utawala huo ambao uliondolewa na katiba mpya.
“Kurudishwa kwa utawala wa mkoa kupitia mlango wa nyuma kunakiuka katiba na tutatumia njia zote za kisheria kuubatilisha,” alisema Bw Nyong’o.
Akiwajibu, Rais Kenyatta alisema kwamba alifuata katiba kikamilifu katika mageuzi hayo.


