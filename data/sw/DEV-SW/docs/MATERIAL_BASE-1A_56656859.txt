
Msaada wahitajika Baringo baada ya wakazi kutoroka
WYCLIFF KIPSANG NA FLORAH KOECH
KAMISHNA wa Rift Valley, Osman Warfa ahutubia wananchi kwenye mkutano wa usalama katika eneo la Chemolingot, Baringo mnamo November 17, 2014. Picha/JARED NYATAYA
MSAADA wa kibinadamu unahitajika kwa dharura katika maeneo ya Baringo Kaskazini na Baringo Kusini baada ya zaidi ya watu 4,000 kuhama makazi yao kwa kuhofia kushambuliwa na wezi wa mifugo.
Katika eneo la Baringo Kusini, familia zilizohasiriwa zimetafuta hifadhi katika shule mbalimbali ambapo zinaishi katika mazingira duni.
“Tunahofia kuwa huenda kukawa na mkurupuko wa maradhi kufuatia misongamano ya watu kwenye madarasa. Waathiriwa hawana mablanketi ya kujifunika, chakula na vyandarua vya kuzuia mbu. Akina mama wajawazito na watoto ndio walioathiriwa zaidi,” akasema John Wendot, mzee wa kijiji.
Ripoti ambazo hazijathibitishwa zinaonyesha kuwa baadhi ya akina mama wajawazito walijifungua katika mazingira hayo duni.
Mwakilishi wa wanawake wa Kaunti ya Baringo Grace Kiptui ambaye alitembelea familia zilizohasirika alitoa msaada wa chakula kwa wahasiriwa hao.
“Inasikitisha kuwa wakati Wakenya walipokuwa wakisherekea Krismasi, watu wetu walikuwa wanalala misituni na katika mazingira mabovu. Serikali inafaa kushugulikia changamoto ya ukosefu wa usalama mara moja,” akasema Bi Kiptui.
Mzozo baina ya jamii za Waturgen na Wapokot umezuka tena kufuatia mauaji ya aliyekuwa afisa wa zamani KDF kutoka jamii ya Pokot ambaye anaaminika kuangamizwa na wavamizi wa Tugen.
Peter Kokon alikuwa akiandamana na mwanawe kabla ya kumiminiwa risasi na wavamizi waliokuwa wamewavizia njiani na kisha kuteketeza gari lake.
Afisa huyo wa zamani wa KDF alikuwa akiendesha gari kutoka nyumbani kwake katika eneo la Mochongoi kabla ya kushambuliwa na wezi wa mifugo ambao wamekuwa wakihangaisha wakazi wa Baringo.
Jamii ya Wapokot imetishia kulipiza kisasi kufuatia mauaji ya mwanajeshi huyo wa zamani.
Vitisho hivyo vimefanya mamia ya wenyeji wa eneo hilo kuhama makazi yao na badala yake kwenda kujisitri katika shule. Zaidi ya shule 20 huenda zisifunguliwe leo kwa ajili ya muhula wa kwanza mwaka huu baada ya wazazi kuhama na watoto wao.
Baadhi ya shule ambazo zimeathiriwa katika eneo la Baringo Kaskazini ni Chepkewel, Kalabata, Yatia, Sibilo, Kapturo na Chemindany.
Nyingine ni Tilingwo, Kagir, Ng’aratuko, Kosile, Rormoch, Chepkesin, Kamwetio, Chepkew, Barketiew na Moinonin. Nazo shule za Baringo Kusini ni Arabal, Ruggus, Mukutani, Kashiela, Chebinyiny, Chemorokyon, Ng’elecha na Kapindasum.
Baadhi ya shule pia zinahitaji kukarabatiwa baada ya kubainika kuwa wavamizi walipora vifaa kama vile mabati na mitambo ya sola katika shule hizo.
Wavamizi hao sasa wameanza kuteketeza nyumba ambazo zimeachwa na waathiriwa na kupora mali zao zilizosalia.
Mbunge wa Baringo Kaskazini William Cheptumo alitaka serikali kuongeza idadi ya plisi wa akiba katika vijiji vya Chemoe, Yatya, Kagir, Ng’aratuko na Loruk ili kuimarisha usalama.


