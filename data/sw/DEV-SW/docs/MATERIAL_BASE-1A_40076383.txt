
Kamati Bunge la Katiba zizingatie maoni ya wananchi
Apr 03, 2014

BUNGE Maalumu la Katiba lipo katika wiki yake ya saba kati ya 10 lilizopewa awali, na ni wiki hii ndipo limepata nafasi ya kufungua rasmi Rasimu ya Katiba; waraka muhimu na pekee uliokabidhwa kwa wajumbe wa Bunge hilo, wautumie kuandikia Katiba Mpya.

Siku zilizosalia kwa ajili ya kuujadili waraka huo ni chache sana kuliko zilizotumika katika kutengeneza kanuni zitakazoongoza mijadala ya Bunge hilo la kihistoria, na hata kama zitaongezwa nyingine 20, kwa mujibu wa sheria, huenda zisitoshe kukamilisha kazi hiyo ngumu.

Si lengo letu kulaumu muda mrefu uliotumiwa kutengeneza kanuni za kuwaongoza wajumbe, kwa kuwa tunafahamu umuhimu wa kuwapo kwa kanuni imara; hata kama zipo ambazo zimeshavunjwa kabla hata hazijaanza kutumika na wala hatutaki kusema kuwa muda uliosalia hautoshi.

Tunachoamini kuwa ni cha muhimu zaidi katika kipindi hiki cha kujadili Rasimu, ni kwa wajumbe kuzingatia maoni ya wananchi; yaani yale mambo ambayo wananchi wanayataka kuwamo kwenye Katiba yao, kwa manufaa yao katika maisha ya kila siku na vizazi vijavyo.

Sisi si wa kwanza kutoa wito huu na wala hatutakuwa wa mwisho kufanya hivyo, lakini hatuna budi kuendelea kuwaomba wajumbe kuyazingatia maoni ya wananchi kwa kuwa katika mijadala mingi iliyoshuhudiwa kutoka Dodoma, wajumbe wengi wanaonekana kusukumwa na mitazamo na maoni ya vyama vyao.

Mifano ni mingi, lakini mikubwa na ya wazi ni ile ya kuamua aina ya kura inayofaa kutumiwa katika kupitisha vipengele vya Rasimu ya Katiba, suala dogo lakini lililowagawa wajumbe katika itaikadi za kisiasa bila kujali ni kitu gani wananchi wanakitaka kutoka kwao.

Hata pale kanuni zilipopindishwa kwa makusudi kuhusu ni nani kati ya Rais na Mwenyekiti wa Tume ya Mabadiliko ya Katiba anapaswa kuwa wa kwanza kulihutubia Bunge hilo; itikadi za kisiasa na mitazamo ya kivyama ilitawala hata kama kwa wanachi wa kawaida suala hilo halikuwa kubwa.

Na sasa kuna kila dalili za kuwapo kwa shinikizo kutoka nje ya Bunge baada ya viongozi wa vyama vya kisisasa walio nje ya Dodoma kuanza safari eti kutembelea nchi nzima kuwahamasisha wananchi waunge mkono mfumo wa Muungano unaotakiwa na chama husika.

Tunajiuliza, hii maana yake nini? Ziara hizi zitalisaidia vipi Bunge la Katiba? Serikali ina msimamo gani katika hili? Je, Bunge halina uwezo wa kukataza na kuamrisha kuachwa mara moja kwa ziara hizi za kijinga zinaweza kuzusha hisia na ghasia miongoni mwa Wa tanzania.

Tunafahamu na wengi wanajua kuwa muda wa kutoa maoni kuhusu mabadiliko ya Katiba ulitolewa na ulikwishamalizika. Kwa sasa ni zamu ya wajumbe wa Bunge la Katiba kujadiliana Dodoma; wakimaliza hao, ndipo itakija zamu ya wananchi kuipigia kura Rasimu itakayotengenezwa Dodoma. 

Sasa ‘upupu’ unaopelekwa kwa wananchi wakati huu ambapo maoni yao hayawezi kuingizwa kwenye Rasimu iliyopo Dodoma ni wa nini kama si kuwachanganya bure Wa tanzania ambao lazi pekee iliyombele yao ni kupiga kura ya maoni?

Ndio maana tungependa kuwashuhudia wajumbe wakiijadili Rasimu bila shinikizo kutoka nje ya Dodoma wala vyama vyao, bali kwa kuzingatia maoni ya wananchi na hasa yaliyomo kwenye nyaraka watakazozitumia wakati huu wa mjadala; miongoni mwa nyaraka hizi zikiwa ni Rasimu, Randama ya Rasimu ya Katiba, katiba za Jamhuri ya Muungano wa Tanzania na ile ya Zanzibar.


