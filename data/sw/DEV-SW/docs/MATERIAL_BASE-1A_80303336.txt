
Mbunge apania Moshi liwe jiji la elimu, utalii

Imeandikwa na Arnold Swai, Moshi

Imechapishwa: 31 Oktoba 2016

MBUNGE wa Jimbo la Moshi Mjini mkoani Kilimanjaro, Japhary Michael amesema mji wa Moshi utakapotangazwa kuwa Jiji, atahakikisha linakuwa jiji la elimu na utalii katika kukuza uchumi wake baada ya viwanda vilivyokuwa tegemeo kufa.

Michael ameyasema hayo juzi wakati akihutubia wananchi wa kata ya Boma Mbuzi iliyopo Manispaa ya Moshi mkoani Kilimanjaro, ambapo alisema fursa ya mji huo kuwa na vyuo vikuu vitano pamoja na utalii wa Mlima Kilimanjaro, itachangia kuwa Jiji la mfano kati ya majiji mengine nchini.
Amesema wakati wananchi wa wakisubiri utekelezaji wa Sera ya Serikali ya Awamu ya Tano ya Tanzania ya viwanda, ni lazima wadau waanze kuweka mipango mbadala tofauti na kutegemea viwanda pekee, ikiwa ni kuwekeza zaidi katika elimu bora na utalii. 
Alisema baada ya kufa kwa viwanda vya mbao, magunia, dawa ya mimea, na Machine Tools, uchumi wa Moshi umekuwa ukitegemea zaidi shughuli za utalii wa mlima Kilimanjaro, vyuo vikuu, pamoja na shughuli ndogo za biashara. 
Mbunge huyo alisema mji huo utahakikisha unatumia vyema vyuo vikuu vilivyopo ambavyo ni Chuo Kikuu cha Ushirika Moshi (MoCU), Chuo Kikuu cha Katoliki (MWECAU), Chuo Kikuu Kishiriki cha Kumbukumbu ya Stefano Moshi (SMMUCo), Chuo Kikuu Kishiriki cha Masoka na Chuo Kikuu cha Tiba cha Kikristo Kilimanjaro (KCM).
Alisema kutokana na kuwapo vyuo mbalimbali mjini hapa, atahakikisha shule za kata zinaboreshwa kwa lengo la kutoa elimu bora sawa na shule za mashirika, taasisi za dini na watu binafsi, kwa lengo la kuzalisha wanafunzi bora zaidi hapa nchini kudhihirisha jiji la elimu na utalii.


