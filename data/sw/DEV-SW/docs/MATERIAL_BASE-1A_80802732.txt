
Watumishi ruksa kuhamisha mafao

Imeandikwa na Angela Semaya, Dodoma

Imechapishwa: 07 Septemba 2016

SHERIA za malipo ya pensheni katika mifuko ya hifadhi ya jamii zimehuishwa na sasa kila mtumishi wa umma atakayetaka kuhamisha mafao yake kwenda mfuko mwingine au kuhamisha ajira anaweza kufanya hivyo. 

Waziri Nchi, Ofisi ya Waziri Mkuu, Sera, Bunge, Kazi, Ajira, Vijana na wenye Ulemavu, Jenista Mgahama alisema bungeni jana kuwa mtumishi wa umma atakayetaka kuhamisha mafao yake anaruhusiwa kwa mujibu wa sheria na hata kama ataamua kuhamisha ajira. 
Alisema pia mstaafu atakayetaka kuendelea kuchangia katika mfuko wa pensheni anaweza kwenda kuzungumza na mfuko huo na kuendelea kupata huduma akiwa nje ya ajira bila usumbufu.
Mhagama alikuwa akijibu swali la Mbunge wa Korogwe Mjini, Mary Chatanda (CCM) aliyeuliza serikali ina mkakati gani wa kuwaondolea matatizo wastaafu kwani Mfuko wa PSPF umekuwa ukiwacheleweshea wastaafu mafao yao.
Katika majibu yake Naibu Waziri wa Fedha, Ashantu Kijaji alisema katika kukabiliana na matatizo ya kulipa wafanyakazi mafao, serikali katika kipindi cha Januari hadi Agosti, mwaka huu, imefanikisha kulipa Sh bilioni 511.86 ambayo ni malimbikizo ya michango ya mwajiri.
Alisema katika kipindi hicho pia, serikali imelipa jumla ya Sh bilioni 83.25 kama malipo ya deni la kabla ya mwaka 1999 pamoja na kulipa malimbikizo ya madai ya wastaafu na mafao mengine yanayotolewa na mfuko.
Kijaju alisema katika kipindi cha Januari, mwaka huu hadi Julai 2016, Mfuko wa PSPF umelipa mafao ya pensheni ya mwezi kwa Sh bilioni 117.33 na sasa mfuko unaendelea kulipa malimbikizo ya mafao ya mkupuo kwa wastaafu wapya na mafao mengine.


