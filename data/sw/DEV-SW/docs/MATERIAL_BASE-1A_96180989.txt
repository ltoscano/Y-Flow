
Magereza, PPF kuwekeza kiwanda cha Karanga

Imeandikwa na Regina Kumba

Imechapishwa: 05 Oktoba 2016

KATIKA kuunga mkono dhamira ya Serikali ya Awamu ya Tano ya kuifanya nchi ya viwanda, Jeshi la Magereza limeingia mkataba wa uwekezaji na Mfuko wa Pensheni wa PPF katika mradi wa kiwanda cha viatu cha gereza la Karanga mkoani Kilimanjaro.

Mkataba huo ulisainiwa jijini Dar es Salaam jana kati ya Mkurugenzi Mkuu wa PPF, William Erio na Kamishna Jenerali wa Jeshi la Magereza, John Minja kupitia shirika la jeshi hilo la uzalishaji mali.
Kamishna Minja alisema jeshi hilo linaunga mkono jitihada za Rais John Magufuli katika kuifanya nchi kuwa ya viwanda, hivyo mkataba huo utahusisha ujenzi wa kiwanda kipya cha kuchakata ngozi na uwekaji wa mashine za kisasa za kutengenezea bidhaa za ngozi katika kiwanda hicho. 
Pia, kiwanda kitatengeneza bidhaa nyingine za ngozi. “Uwekezaji katika kiwanda hicho utasaidia Jeshi letu kufikia kiu ya kuzalisha bidhaa za ngozi zenye ubora wa hali ya juu na zinazochochea ushindani katika soko la ndani na la nje, hivyo kutimiza malengo ya taifa letu katika kufikia uchumi wa viwanda ifikapo mwaka 2025,” alisema Minja.
Kamishna Minja alisema uwekezaji huo, utawezesha vyombo vyote vya ulinzi na usalama nchini, kununua sare za viatu na vifaa vingine vya bidhaa za ngozi zinazozalishwa katika kiwanda hicho kitakachoboreshwa na kufungwa mashine mpya.
Aidha, Kamishna Minja alisema kiwanda hicho pia kitaweza kutengeneza viatu vya shule vya wanafunzi ambao kwa sasa upatikanaji wake ni wa shida.
“Mkakati wa Jeshi la Magereza hivi sasa ni kuendelea kuboresha maeneo mbalimbali pamoja na kuchangamkia fursa zilizopo ili kuhakikisha linafikia ufanisi unaotarajiwa katika utekelezaji wa majukumu yake,” alisema Kamishna Minja.
Kwa upande wake, Erio alisema wataalamu wanaandaa upembuzi yakinifu ambao ndani ya siku 30 utakuwa umekamilika ili kutafuta fedha za mradi huo, ambao unatarajiwa kuanza ndani ya mwaka mmoja na nusu hadi miwili.


