
Tafsiri ina dhima kuu
TAFSIRI ni kitendo cha kuhawilisha taarifa fulani kutoka lugha asili iliyoandikiwa taarifa husika hadi kwa lugha lengwa. Tafsiri huwa na lengo la kujaribu kuhamisha ujumbe, maana na taathira zote za kimawasiliano na kisanaa kutoka lugha chanzi kwenda lugha pokezi.
Jambo hili si rahisi hata kidogo, na ushahidi uliopo ni ithibati kwamba tafsiri chache zilizopo leo ulimwenguni, hususan za misahafu,ni zenye uhalisi hasa wa taarifa asilia. Kwa hivyo, yaelekea kwamba ili tafsiri iweze kufanywa katika uhalisi wake, mambo kadha sharti yazingatiwe: Kwanza, mtafsiri lazima azimudu vyema lugha zote mbili, yaani lugha asili na lugha lengwa; si katika uwezo wa kisarufi na uwezo wa kimawasiliano tu, bali pia uwezo wa kihisia, kimatumizi na kiutamaduni. Uwezo wa kisarufi ni wa kutunga sentensi ambazo kisarufi ni sahihi na zinakubalika katika matumizi ya lugha yenyewe. Nao uwezo wa kimawasiliano ni wa mtu kuweza kuwasilisha wazo lake na kueleweka.
Hata hivyo, wakati mwingine mtu anaweza kufahamika katika mawasiliano ingawa kauli yake si sahihi kisarufi, kimatumizi na kiutamaduni. Uwezo wa kimatumizi ni ule unaomhakikishia mtumizi lugha kwamba anatumia muundo fulani wa lugha kwa mujibu wa miiko na desturi mbalimbali zinazokubalika katika lugha fulani.
Pili, mtafsiri ikiwezekana, yafaa awe amefunzwa stadi hii ya tafsiri katika misingi ya kiisimu na hasa nadharia za tafsiri. Wa aidha, mtafsiri hana budi kuwa amepitia na kupikika vilivyo katika nadharia mbalimbali za tafsiri na kujua mbinu gani; kwa namna gani na tafsiri gani inafaa katika kuikabili kazi fulani ya tafsiri.
Tatu, mtafsiri anatakiwa aelewe hasa lengo la kutafsiri kazi fulani ili aweze kuchagua aina ya tafsiri inayohitajika katika utekelezaji wa kazi yake.
Nne, mtafsiri pia aweze kupima mwanya wa kiutamaduni na kijamii uliopo kati ya lugha mbili atakazozitumia. Hii ni muhimu kwa sababu kila kukiwa na mwanya mkubwa sana baina ya tamaduni mbili za lugha hizo, ndipo inakuwa vigumu kupata tafsiri nzuri na halisi kama inavyotakiwa.
Lugha kama chombo cha mawasiliano inatokana na chimbuko na utamaduni fulani na ndio pia kielelezo cha jamii hiyo. Kwa sababu jamii mbalimbali hutofautiana kiutamaduni na hivyo kilugha, lazima uwepo ugumu wa kutafsiri taarifa moja hadi nyingine. Tazama kwa mfano jinsi ingalikuwa vigumu kufasiri kauli hizi kutoka kwa Kiswahili kwenda kwa Kiingereza: ’Lila na fila havitangamani’, ‘Mgalla muue na haki yake umpe’, ’usirukie maneno’, ‘bibi aliyebugia chumvi nyingi’ na ‘amevunja ungo’.
Katika hali hii, makala au taarifa ya kifasihi inakuwa ngumu zaidi kutafsiri, kwa maana fasihi i karibu sana na utamaduni wa watu na kwa hivyo husomba kauli nyingi zenye kueleza sura za utamaduni huo.
Isitoshe, fasihi nayo kama sanaa yoyote, ina mwelekeo wa ubunifu na msisitizo wa usanii. Lugha ya kisanaa aghalabu huwa haisemi wazi, hivyo humpa taabu mtafsiri. Kwanza mtafsiri hulazimika kutegua mitego ya kimafumbo na vitendawili inayotegwa na mwandishi wa kazi ya fasihi; na kisha atafute neno au msemo sahihi na mwafaka unaokaribiana na kulingana na vitendawili hivyo vya lugha. Ndio maana tunapongeza tafsiri nzuri ya Fortunatus Kawegere ya Animal Farm-Shamba la Wanyama na tafsiri za Julius Nyerere za Julius Ceaser –Julius Kaisari na Merchants of Venice-Mabepari wa Venisi. 
SANAA Ni wazi kwamba tafsiri ya kazi ya kisanaa inahitaji mtafsiri kwa kiasi fulani, kuingiwa na ilhamu au kariha kama aliyokuwa nayo msanii alipokuwa akiandika.
Lakini labda swali lingeulizwa: Je, tafsiri ina umuhimu gani? Kwa nini watu wajitaabishe kutafuta neno au kauli fulani kutoka lugha moja hadi Bila shaka umuhimu wa tafsiri ulibainika zamani sana. Fikiria suala la kusambaza na kupashana habari katika ulimwengu wa leo ambao umekuwa kama kijiji kutokana na utandawazi.
Pia mabadilishano ya fikra, utamaduni, sayansi, teknolojia na vumbuzi mbalimbali zinazohitaji tafsiri. Lakini pengine la muhimu zaidi hapa ni tafsiri katika elimu.
Lugha ya Kiswahili itakuwa lugha ya masomo katika mifumo yetu ya elimu siku moja. Basi itatulazimu tutafsiri vitabu vya elimu kutoka lugha mbalimballi zinazohifadhi maarifa na fani mbalimbali za elimu.
Bila shaka itatokea haja ya kuwepo mabingwa wa kutafsiri vizuri kwa ajili ya kuiendeleza lugha ya Kiswahili iende sambamba na lugha inayofasiriwa kwa Kiswahili.
alex.ngure@yahoo.com 


