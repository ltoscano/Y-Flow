
Ulimbukeni wa Ulimbiki Aug 22, 2012 by Raia Mwema in

Kwa Waziri wa Mikiki na Makeke, Uzitoni Street, Bongo.
Mpenzi Frank,
UMEANZA mpenzi! Mimi nilifikiri tumekubaliana tuweke mshahara wangu kwa ujenzi wa nyumba yetu. Sasa hili wazo la runinga ya kisasa limetoka wapi?
Ninapojaribu kueleza kwamba tulikubaliana vingine unakasirika na kugoma kupokea simu. Ni haki hiyo mpenzi kweli? Najua wewe unapenda kuangalia mpira kwenye runinga nzuri na Ulimbiki ulikushtua lakini mara nyingine … na kunisusa kweli ni njia ya kutatua tatizo mpenzi? Baada ya miaka yote hii?
Eniwei, sitaki hata kufikiria hayo, ngoja niendelee na Ulimbiki. Na kwa nini Ulimbiki na siyo Olimpiki. Au ni kwa sababu sisi tuna ulimbukeni wa ulimbiki.
Mimi si mwanamichezo lakini kweli sisi tunaweza kufanya mazoezi ya wiki mbili ili tushindane na waliofanya mazoezi miaka miwili?
Ugali wetu na dagaa unaweza kushindana na vyakula maalumu vya wanamichezo huko? Au tunaona kwamba idadi ya maofisa wasindikizaji ndiyo inayoamua idadi ya nishani. Maofisa oyee!
Usinishangae mpenzi. Hata mimi nilikuwa naibiaibia mashindano pamoja na maelezo ya maisha ya wachezaji. Nilishangaa kuona wanavyojitesa kwa ajili ya kufanikiwa. Lakini baada ya kuibiaibia, nadhani shida si maandalizi tu.
Hata jinsi tunavyowatafuta watu ina kasoro kabisa.
Jamaa mmoja alimletea Bosi pendekezo ambalo alitaka Bosi alifikishe kwa waziri wa matembezi na michezo. Kwa kuwa niliachwa peke yangu nyumbani, nilipata nafasi ya kuichukua baada ya kuisoma na kuinakili. Hebu toa mawazo yako hapa.
Mheshimiwa Waziri, 
Baada ya kuangalia ushiriki wa wanamichezo wetu ndani ya Ulimbiki, naomba nitoe mchango wangu wa mawazo jinsi ya kuboresha ushiriki wetu na kuhakikisha kwamba wanamichezo wetu wanarudi na nishani badala ya nishai. 
Tena, mheshimiwa waziri naamini kwamba ni rahisi sana. Hebu angalia kuna michezo ya aina gani na tujiulize kama watu wetu hawawezi kucheza michezo hii.
Kutupa mikuki, kutupa mishale. Hatuna watu wa aina hiyo? Si kwamba ni jadi yetu upande wa makabila fulanifulani. Tukipata wale mabingwa huko kwao na kuwapatia mafunzo hawawezi kuingia kwenye Ulimbiki na kutoka na nishani?
Haya, kuna michezo ya majini. Mashindano ya kutumia makasia ya aina mbalimbali. Madau na ngalawa za kisasa. Wataalamu wetu wa uvuvi hawaingii hapa? Wanavyoweza kwenda mbali sana na vingalawa vidogovidogo, ukiwapa ngalawa za kisasa, nani ataweza kushindana nao?
Kulenga shabaha. Hawa wanajeshi wetu wako wapi hadi wanashindwa kupata hata mmoja wa kulenga shabaha kwenye ngazi ya kimataifa? Sasa adui akivamia, wanalenga wapi?
Haya bila kusahau kukimbia. Nani hajawahi kumwona Haile Gebreselassie? Mkono wake umekunjika fulutaimu kutokana na kubeba vitabu vyake wakati anakimbia kwenda shuleni kilomita kibao. Sasa akawa bingwa wa dunia kutokana na mazoezi hayo.
Tuna watoto wangapi ambao bado wanakimbia kilomita kibao hadi shuleni?
Potelea mbali hawana vitabu vya kubeba lakini wanabeba tofali, au fagio, au kuni kwa ajili ya walimu. Humu hakuna hata mmoja wa kushindana na Wakenya na Wahabeshi?
Haya na usisahau vipaji vya akina dada zetu. Juzi nilimwangalia mmoja akipandisha ndoo kichwani mwake. Mbinu aliyoitumia ni ileile ya wanyanyua uzito kwenye Ulimbiki. Hatuwezi kuanzisha mashindano ya ndoo hadi tupate mabingwa wetu wa kwenda huko? Na vijana wanaopandisha magunia kwenye mabasi au kuyabeba sokoni, au wanaovuta mkokoteni hawana misuli ya kushindana?
Sijamaliza Mheshimiwa Waziri. Hawa vijana wa guta, na wa baiskeli inayobeba mara kumi ya uzito wao wenyewe, wakipewa mafunzo kidogo hawawezi kushindana katika mbio za baiskeli? Hujui kwamba yako makabila ambayo ngoma zao ni za kuruka sana … sasa. Na bila kusahau hawa wadokozi wetu wanavyotimua mbio wakigundulika. Nakuambia Usain Bolt hafui dafu mbele ya hawa. Hata kabla hajasimama wale wameshamaliza mbio. Na kwa njia hiyo hatakuwa na sababu ya kudokoa tena na atakuwa mfano kwa wadokozi wote wengine.
Wako katika mapenzi ya michezo na ujenzi wa taifa Basi mpenzi, nilinakili hii maana kwa kweli nilipenda mawazo yake, kisha nikairudisha haraka sebuleni. Tena nilisikia gari la Bosi limefika hivyo hata mimi ilibidi kukimbia kama Bolt ili barua itulie kabla hajaifungua. Na unajua Bosi alifanya nini? Alipitisha macho harakaharaka kisha akaikunjakunja na kuitupilia mbali.
‘Pumbaf! Nani atafanya kazi ya kutafuta hawa kama hawapewi posho kibao ya kumaliza pesa zote zinazotolewa kwa ajili ya michezo? Nani yuko tayari kuachana na kasumba ya ‘michezo yetu ya kizungu iliyoendelea’ na kuingiza ya kwetu ya kishenzi kwenye mashindano ya taifa. Mbio za guta. Mashindano ya kunyanyua ndoo. Mashindano ya mitumbwi. Mashindano ya uwindaji na kadhalika. Anataka tuchekwe? Watu wengine bwana. Hidaya, hebu leta wiski yangu!’ Basi hata yule jamaa aliporudi kujua hatma ya barua yake Bosi alimwambia aende akaulizie wizara ya matembezi kisha akamwelezea Mama Bosi huku akicheka hadi akashikwa na kwikwi.
Lakini wewe unaonaje mpenzi? Huyu hana wazo zuri kweli. Tatizo ni kwamba hatuthamini watu wetu. Tunabaki kushangaashangaa watu wa nchi nyingine kisha kusema sisi ni nchi masikini ndiyo maana … Umasikini gani wakati tuna utajiri wa watu kabisa? Yaani kila siku tunadharau rasilimali watu, na kuthamini rasilimali ofisa ndiyo maana idadi ya maofisa inashinda kabisa idadi ya wachezaji wenyewe.
Lakini ni vilevile katika mipango yetu yote. Huko vijijini nani anathamini mawazo ya mwanakijiji? Tumeona mipango mingapi inaharibika huko kwetu kwa sababu wanakuja wajuzi na ushuzi wao bila kutambua kwamba wajuzi wa mazingira yetu ni sisi wenyewe? Afadhali hata biblia maana amri zilikuwa kumi, wale wana amri miamia na mradi unaposhindikana wanatulaumu sisi eti wavivu, eti nini sijui. Wanakera.
Vinginevyo, kama hatuwezi kuwatambua watu wazuri kwa ajili ya Ulimbiki, basi tuanzishe Ulimbiki yetu na michezo tunayoijua sisi tofauti na ile ya dunia.
Napendekeza mashindano yafuatayo: Ukwapuaji fedha. Anayekwapua zaidi kwa kasi zaidi anapata nishani.

Kusinzia kwa muda mrefu wakati wa bunge. Na pia, uwezo wa kutoa hotuba kwa muda mrefu zaidi. Bila kusahau wenzetu wa vijijini na vijana.
Uwezo wa kukaa kwenye nusu tofali bila kutingishika. Uwezo kwa kutumia kipande cha chaki cha sentimita moja.
Najua mambo kama hayo yanaweza kuwachosha watazamaji lakini potelea mbali.
Tutapata mashujaa wetu wa kwelikweli.
Akupendaye zaidi ya runinga yako, Hidaya.


