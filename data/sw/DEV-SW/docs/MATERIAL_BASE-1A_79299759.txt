Siku tatu za elimu ya uraia kijijini Chipogoro
Feb 18, 2015

BAADA ya saa 13 za safari niliwasili kijiji cha Chipogoro, Wilaya ya Mpwapwa, Dodoma mnamo majira ya saa tatu usiku.
Nikiwa Dodoma mjini, nilimdadisi mmoja wa abiria wenzangu juu ya Chipogoro. Hali ya Chipogoro ilikuwa kinyume na maneno matamu ya abiria yule aliyeniambia kuna huduma zote za msingi ikiwamo nyumba za wageni za kutosha.
Njaa kali iliyotokana na woga wangu wa kula safarini, ilinisukuma moja kwa moja katika banda la vihepe, ambako niliambiwa nyumba ya kulala wageni ipo moja tu upande wa pili wa barabara! Vihepe vyangu mkononi, nikavuka barabara kuelekea nilipoelekezwa.
Baada ya kuuliza mara kadhaa, nikawasili. Vyumba vinne vyenye choo ndani vilishajaa. Umeme uliopo ni wa mwanga wa jua na unawasha taa tu. Chumbani shuka chafu. Godoro limejaa kunguni huku mbu wakishangilia kitoweo ukiachia mbali joto kali. Choo ilikuwa chafu mno huku maji yakiwa ya shida.
Majira ya saa tano usiku wasanii wa kundi la TACCI, walionileta Chipogoro waliwasili katika nyumba ya wageni niliyofikia. Kuingia kwao kulileta mgogoro mkubwa kwani vyumba havikutosha, huku maji yakiisha kabisa. TACCI, ni kifupisho cha Tanzania Community Civic Initiative ni taasisi ya kiraia ya jijini Dar es Salaam inayotoa elimu ya kiraia.
Wasanii wa TACCI walinieleza kuwa shida nilizokutana nazo Chipogoro hazifikii hata nusu ya mikasa migumu waliyoipitia katika msafara wao wa muda usiopungua miezi miwili katika kata na vijiji vya Wilaya ya Mpwapwa wakitoa elimu ya uraia. Lakini, je, shida zote hizo wanazozipitia zinazaa tija yenye thamani ya kujitoa mhanga kiasi hiki?
Ratiba yangu ya siku tatu ya kutembea na kushuhudia kazi za wasanii wa TACCI ilinipatia majibu.
Asubuhi ya siku yangu ya kwanza ya kazi baada ya sindano kali za mbu na kunguni, wanasheria wawili, Clementina William na Husna Kiobya, ambao ni sehemu ya kundi hilo walianzisha ratiba kwa kuendesha semina ya viongozi wa kata kuhusu mirathi na utawala bora.
Viongozi walivutiwa na somo la wosia. Hususan maana, faida, masharti na mahala pa kuhifadhi wosia.
Mwisho wa semina, viongozi waliwabembeleza wanasheria watembelee vijiji vyao wakawape wananchi elimu hiyo.
“Tungeweza kwenda sisi wenyewe lakini hatutaeleza kwa ufasaha kama huu”, Mwenyekiti wa kijiji cha Chipogoro maarufu kama Punda wa Yesu, aliwaambia wanasheria.
Baada ya semina, viongozi walionyeshwa maigizo yenye mafunzo murua yaliyokusudiwa kuonyeshwa katika vijiji vitatu vilivyoteuliwa vya kata hiyo.
Mchana wa siku hiyo, kazi ya kutoa elimu kupitia mchezo wa kuigiza ikaanza katika kijiji cha Wiyenzele. Sambamba na maigizo, kuliwekwa pia hema la sheria kushauri wananchi bure namna ya kupigania haki zao.
Katika hema la ushauri lililoanza saa tisa nilishuhudia foleni ya wananchi wenye matatizo mbalimbali wakisubiri kuonana na wanasheria. 
Clementina, mmoja wa wanasheria alisema wananchi wengi wa Mpwapwa wamekuwa wakiomba ushauri juu ya migogoro ya ndoa, ardhi na mirathi huku wahanga wakuu wakiwa ni wanawake na watoto.
Mara kadhaa, washauri hao wamekuwa wakipata mrejesho kutoka kwa wananchi wanaoshukuru baada ya kufanikiwa ama kutaka ushauri zaidi.
Saa 12.30 jioni onyesho la sanaa la maigizo likaanza. Maigizo manne yalionyeshwa yakigusa maudhui mbalimbali ikiwamo utawala bora, unyanyasaji wa wanawake na watoto.
Igizo la kwanza lilikuwa la ngoma na ishara likiaanza kwa kuonyesha baba ananunuliwa pombe na watu ambao wanakuja baadaye kumhonga fedha ili awaozeshe binti yake mwenye maendeleo mazuri kielimu anayesoma shule ya msingi. Mama wa mtoto anapinga na kupokea kipigo kikali huku binti akizirai kwa mshtuko.
Igizo la pili linaonyesha wategemezi waliolala wakisubiri kuletewa maendeleo na viongozi, waume, wazazi na kadhalika. Wananchi hawahudhurii mikutano kujadili maendeleo wakiamini walishachagua viongozi ambao ndio wanaopaswa kuleta maendeleo bila mchango wowote wa mwananchi!
Igizo la tatu linahusu unyanyasaji wa wanawake na wajane. Baada ya kufariki mumewe, mmoja wa wahusika anafukuzwa katika nyumba waliyojenga na mumewe huku ndugu wakijirithisha kila kitu.
Naye dada yake analalamika kupigwa na mumewe ambaye ni mlevi, mvivu lakini akitegemea kupikiwa vinono bila ya kuacha fedha. Dada huyu kila aliposhtaki, – kwa baba, mama, shangazi – aliambiwa avumilie.
Wanaume walevi nao wanashauriana kuoza mtoto ili mkwe tajiri awe anawanunulia pombe kilabuni. Hata hivyo igizo linaisha kwa madada wawili kupambana na kusambaratisha ukoo mzima uliopanga kumdhulumu mjane na yatima.
Igizo la nne linaonyesha kiwango cha kujisahau cha Wa tanzania. Linaanza kwa paukwa, pakawa ambapo mzee mmoja anasimulia kuhusu nchi moja nzuri, yenye tajiri wa maziwa, asali na madini lakini ina wananchi wapuuzi.


