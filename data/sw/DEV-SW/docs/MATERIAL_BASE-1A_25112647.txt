
Kampuni mpya kuandaa Ngorongoro Marathon

Imeandikwa na Mwandishi Wetu

Imechapishwa: 21 Novemba 2016

MBIO za Ngorongoro zitafanyika mwakani Aprili 22 chini ya muandaaji mpya, Kampuni ya Meta Sports Promotions, imeelezwa.

Akizungumza kwa njia ya simu kutoka Karatu mkoani Arusha, Mkurugenzi wa kampuni hiyo Meta Petro alisema kuwa kuanzia mwakani mbi hizo ziko chini ya kampuni hiyo ya michezo.
Meta ambaye ni mwanariadha wa zamani wa kimataifa wa Tanzania alisema kuwa, mbio hizo sasa ziko chini ya watu wa riadha, hivyo zitakuwa na mabadiliko makubwa.
Alisema kuwa kwa sasa wameanza kuwasiliana na makampuni mbalimbali ili kuhakikisha mbio hizo zinakuwa na wadhamini wa kutosha na washindi kupata zawadi nono.
Petro alisema kuwa watu waliocheza mchezo huo wanaujua uchungu wake, hivyo hawako tayari kuona mchezo ukiporomoka au washiriki kupunjwa zawadi.
Aliwasihi wadau mbalimbali wa mchezo wa riadha pamoja na makampuni kujitokeza kwa wingi kuwahi nafasi hiyo haba ya kudhamini mbio hizo, ambazo zinatarajia kuwa na msisimko wa aina yake.


