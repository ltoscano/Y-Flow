
Mnyika atupwa nje Jun 20, 2012

HALI ya mjadala wa Bajeti ya Serikali kwa mwaka wa fedha 2012/2013 katika Bunge si ya kuridhisha, baadhi ya wabunge wakionyesha uwezo mdogo wa kumudu mijadala ya kiuchumi na badala yake, wakijielekeza katika ushindani wa hoja za kisiasa, jazba ikitawala miongoni mwao kiasi cha kurushiana maneno yasiyo ya kistaarabu Raia Mwema, limebaini.
Hali hiyo inajitokeza wakati tayari Waziri wa Fedha, Dk. William Mgimwa akiwa amekwishakuwasilisha bajeti yake na Waziri Kivuli wa Fedha, kutoka Kambi ya Upinzani, Kabwe Zitto, naye akiwasilisha bajeti yake mbadala ambayo imechapishwa katika kurasa za ndani za gazeti hili. 
Mwenendo wa kuonyeshana dharau na jazba za kisiasa ulijitokeza miongoni mwa wabunge siku mbili baada ya mjadala wa bajeti kuanza na wabunge, John Mnyika, Mwigulu Nchemba, Peter Msigwa na Kapteni John Komba, Chiku Abwao, Kangi Ligora, Ezekiah Wenje kwa namna fulani katika mwenendo wa mijadala wakidhihirisha mivutano iliyojikita katika hoja za kisiasa, lakini Waziri wa Nchi, Ofisi ya Rais-Bunge na Uratibu, William Lukuvi, akitoa wito kwa viongozi wa kambi za wabunge kuwa mstari wa mbele kulinda heshima ya muhimili huo wa Taifa, unaowakilisha umma.
Mbunge wa Ubungo, John Mnyika (CHADEMA) aliyewafananisha baadhi ya wabunge sawa na “machizi” wasiohitaji kujibiwa hoja zao na kutamka kuwa Chama cha Mapinduzi (CCM) ni upuuzi na Rais ni dhaifu, alijikuta akitolewa nje ya ukumbi wa Bunge baada ya Lukuvi, kusoma kanuni kuhusu utaratibu wa mijadala ya Bunge akilenga kuthibitisha kuwa, Mnyika amevunja taratibu hizo.
Awali, kabla ya Mnyika kutamka Rais ni dhaifu aliwafananisha baadhi ya wabunge kuwa ni sawa na machizi na CCM ni upuuzi, hali iliyomfanya Naibu Spika, Job Ndugai, kumtaka afute maneno hayo kwa maelezo kuwa ni lugha ya kuudhi, ambayo ni kinyume cha kanuni za uendeshaji shughuli za Bunge.
Baada ya ubishani wa muda, Mnyika alifuta matamshi hayo ya kuwaita wengine machizi na kuruhusiwa kuendelea na mjadala, lakini wakati akiendelea, Mbunge wa Iringa Mjini, Mchungaji Peter Msigwa alikuwa akiingilia kwa kutamka maneno, kinyume cha kanuni za uendeshaji Bunge zinazoelekeza wabunge wengine kutozungumza wakati mwenzao anazungumza kwa ruhusa ya Spika.
Lakini wakati Mnyika akitoa lugha hiyo, sambamba na kudai kuwa Rais ni dhaifu, kinyume cha matakwa ya kanuni za Bunge na kufikia hatua ya kutolewa nje ya ukumbi wa Bunge, Mbunge wa Iramba Magharibi, Mwigulu Nchemba, juzi Jumatatu jioni, katika hali ya kuonyesha jazba za kisiasa, aliita bajeti iliyoandaliwa na Kambi ya Upinzani bungeni kuwa ni “takataka” na kuamua kuitupa nakala ya hotuba hiyo aliyokuwa ameishika mkononi wakati akichangia mjadala.
Hata hivyo, katika kile kinachothibitisha udhaifu wa mwongoza kikao cha siku hiyo, Mwenyekiti Silvester Mabumba, alishindwa kudhibiti jazba za Mwigulu.
Mbali na wabunge hao, Mbunge wa Singida Mashariki, Tundu Lissu, siku hiyo ya Jumatatu naye alifananisha kipindi cha mikutano ya Bunge kuhusu bajeti kuwa ni sawa na msimu wa ujinga (silly season), lakini kwa upande wake, Mbunge wa Mbinga Magharibi, Kapteni John Komba (CCM), yeye aliomba ustaarabu utawale bungeni na akaonya kuwa, kama ngumi zitaweza kupigwa bungeni, basi upande wa kambi ya upinzani wataumia kwa kuwa idadi ya ngumi zao ni ndogo na upande wa CCM unazo ngumi nyingi. 
Kama vile wabunge walikusudia kuonyesha utovu wa nidhamu ndani ya mhimili huo, kelele zisizo na mpangilio wala ruksa ya Naibu Spika aliyekuwa akiongoza kikao hicho zilikuwa nyingi, upande mmoja ukipiga kelele kuonyesha hali ya kuonewa na wengine, wakijaribu kuonyesha kuwa kilio cha kuonewa si sahihi.
Ni mijadala hiyo ambayo inatafsiriwa kuwa inawanyima wananchi fursa ya kujua zaidi kuhusu hali ya uchumi na kibajeti kwa ujumla, kutoka kwa wawakilishi wao ambao sasa wameamua kuingia katika mivutano ya kisiasa.
Naibu Spika wa Bunge, Job Ndugai alijaribu kutuliza hali ya hewa kwa kutumia mabavu ya kikanuni, akisaidiwa na Waziri Lukuvi.
Lakini baadhi ya hoja zilizowaudhi wabunge wa upinzani ni pamoja na kauli ya Mbunge wa Mwibara, Kangi Ligora, aliyekuwa akiwashangaa wabunge hao bila kuheshimu Chama cha Mapinduzi kinachowalipa mishahara.
Kangi ambaye ni kati ya wabunge wachache wa CCM waliopata kutia saini waraka wa kutokuwa na imani na Waziri Mkuu, chini ya uratibu wa Mbunge wa Kigoma Kaskazini, Kabwe Zitto, alijikuta katika wakati mgumu, baada ya Mbunge wa Mbozi Magharibi, David Silinde kutaka mwongozo kwa Spika ili afute kauli hiyo, hoja ambayo ilisisitizwa na Mbunge, James Mbatia.
Katika hoja zake, Silinde alimtaka Kangi kurekebisha maelezo yake yaliyokuwa yakibainisha kasoro zilizomo katika hotuba ya bajeti ya kambi ya upinzani, na hasa katika eneo la makusanyo ya mapato. Lakini Silinde alipingwa na Mbunge, Christopher ole Sendeka, aliyesoma kitabu cha hotuba ya bajeti ya upinzani kuthibitisha kasoro hizo na wakati huo huo, kusoma kitabu cha Waziri wa Fedha, Dk. William Mgimwa, kuthibitisha kile kinachoelezwa kuwa umakini katika uandishi wa bajeti hiyo.
Mkutano wa sasa wa Bunge unarejea historia za mikutano iliyopata kutangulia ambapo wabunge takriban watatu wa CHADEMA waliwahi kutolewa nje ya vikao, kwa makosa ya kutozingatia matakwa ya kanuni za uendeshaji wa vikao vya Bunge.
Wabunge wa CHADEMA waliowahi kutolewa nje ya ukumbi wa Bunge ni pamoja na aliyewahi kuwa Mbunge wa Arusha Mjini, Godbless Lema, Mbunge wa Singida Mashariki, Tundu Lissu na Mbunge wa Iringa Mjini, Mchungaji Peter Msigwa.
Wakati wabunge hao wakiweka rekodi ya kutolewa nje ya Bunge katika Bunge hili la 10, katika Bunge la tisa, Mbunge wa Bariadi Mashariki, John Cheyo, aliwahi kutolewa nje ya ukumbi wa Bunge na aliyekuwa Spika wa wakati huo, Samuel Sitta.


