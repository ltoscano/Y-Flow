
Hizi ndizo sababu za vijana wengi kushindwa kwenye usaili wa kazi
Wakati vijana wengi wakikabiliwa na tatizo la kutokujiamini kiasi cha kushindwa kutumia vipaji vyao, changamoto hiyo imekuwa ndiyo chanzo cha wengi kushindwa kwenye usaili (interview) wakati wa kuomba kazi.
Wiki iliyopita nilizungumza na mkurugenzi wa kampuni moja ya kusaili wafanyakazi kutoka Arusha, Ismail Nassary ambaye alinithibitishia kwamba uwezo wa Wa tanzania kujieleza kwenye usaili ni tatizo licha ya kuwa wengi wanakuwa na elimu stahiki na uzoefu kazini.
Anasisitiza kwamba kampuni yake huwa inachukua jukumu la kuwafundisha namna ya kujieleza wanapokwenda kufanyiwa usaili. Tatizo kubwa alisema ni kutokujiamini kwa Wa tanzania walio wengi, jambo linalowafanya wakose ajira wanazozitaka.
Anaendelea kufafanua kwamba moja ya maswali ambayo huwa hayajibiwi ipasavyo ni lile linalomtaka msailiwa kujielezea yeye ni nani (Swali: Tell us about yourself). Anasema swali hili ndiyo nafasi pekee ya msailiwa kujinadi mwenyewe kulingana na sifa alizo nazo na kwanini yeye apewe kazi badala ya mtu mwingine.
Anasema wengi wamekuwa wakiishia kueleza majina yao, shule zote walizosoma mpaka kuhitimu, kisha wanahitimisha kwa kusema "that's all".
Mkurugenzi huyo anasema swali hilo ni pana linamtaka msailiwa pamoja na mambo mengine aeleze sifa zake katika kazi anayoiomba.
Kwa maelezo ya mkurugenzi huyo, ni wazi kwamba bado kuna ombwe kubwa la weledi na kujiamini kwa wanafunzi wanaomaliza vyuo mbalimbali.
Ndiyo maana bado kuna hofu ya kutekeleza mkataba wa ushiriano wa EAC unaohusu mienendo huru ya watu (free movement) na ajira kwa sababu nafasi nyingi zitachukuliwa na Wakenya na Waganda ambao lugha ya Kiingereza inawaongezea kujiamini.
Kitu kinachopunguza kujiamini kwa Wa tanzania ni uzungumzaji fasaha wa lugha ya Kiingereza. Wengi wanakuwa wana weledi unaotakiwa lakini wanashindwa kuthibitisha kwamba wanajua na wana uwezo wa kufanya kazi husika.
Usaili unahitaji maandalizi na kuijua vizuri kazi unayoomba. Ukifika kwenye usaili na ukawa hujajiandaa kiasi cha kutosha utashindwa tu na kubaki kulaumu kwamba waliopata kazi walitoa rushwa kumbe wana uwezo mkubwa kuliko wewe.
Mwonekano wa mavazi wakati wa usaili ni jambo muhimu. Kuna faida kuu mbili za kuvaa vizuri wakati wa usaili; kwanza, inakuongezea kujiamini. Tafiti kadhaa zimebainisha kwamba watu wanaopendeza mbele za watu wanajiamini zaidi kuliko wale ambao hawapendezi.
Pili, inakupa alama muhimu wakati wa usaili. Unapoingia kwenye chumba cha usaili, hatua ya kwanza wasaili wataangalia mwonekano wako. Usipowavutia wataamini kwamba hufai kwa kazi unayoiomba hata kama una sifa nyingine zote.
Ni muhimu kuwa na mwonekano mzuri wakati wa usaili ili uweze kupata nafasi unayoitarajia. Mbali na dhamira ya kupata kazi, unawafanya hata watu wanaokuzunguka kuwa na mtazamo chanya juu yako. 
Pamoja na maandalizi yote muhimu, kujiamini ndiyo silaha itakayo kuvusha wakati wa usaili. Na vitu vinavyompa mtu ujasiri wakati wa usaili ni kuijua vizuri kazi anayoiomba na kuijua lugha ya Kiingereza ili kuwasiliana vyema na wasaili.
Lugha ya Kiingereza imekuwa tatizo kwa Wa tanzania wengi pale usaili unapofanyika kwa lugha hiyo. Licha ya kwamba Tanzania tunatumia lugha ya Kiingereza katika kujifunzia elimu ya sekondari na vyuo, wengi hawatumii lugha hii katika kuzungumza.
Kwa mfano, baadhi ya kazi zinazotolewa siku hizi watakwambia sifa za mwombaji ajue kuzungumza na kuandika lugha ya Kiingereza.
Kuzungumza na kuandika ni vitu viwili tofauti. Wa tanzania wengi tunajua Kiingereza cha kuandika lakini kuzungumza kwa ufasaha ni tatizo. Hiyo inasababishwa na kwamba hatuitumii lugha hiyo mara kwa mara katika mazungumzo.
Lazima tujijengee tabia ya kuzungumza Kiingereza mara kwa mara hasa wanafunzi ili kujiweka katika nafasi nzuri ya kuitumia lugha hiyo. Pamoja na umuhimu wa lugha yetu adhimu ya Kiswahili, bado hatuwezi kukipuuzia Kiingereza kwa sababu kimefunganishwa na mfumo wa maisha yetu.
Kwa kutambua udhaifu huo, Serikali ilianzisha Wakala wa Huduma za Ajira (Taesa) ambao moja ya majukumu yake ni kuwaandaa vijana kwa usaili. Wakala hii ni muhimu lakini vijana wengi hawaitumii kama kiunganishi chao na waajiri.
Bado kuna nafasi ya kujifunza na kufanya marekebisho pale ambapo hapajakaa vizuri. Kama kijana jitahidi kujifunza kitu kipya kila siku hasa kwa kusoma vitabu. Tujijengee tabia ya kusoma vitabu mara kwa mara.
Peter Elias ni mwandishi wa gazeti hili. Anapatikana kwa simu 0763891422.


