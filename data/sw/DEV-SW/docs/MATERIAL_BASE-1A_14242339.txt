
Meli kubwa zaidi yatinga Bandari Dar

Imeandikwa na Mwandishi Wetu

Imechapishwa: 30 Septemba 2016

MAMLAKA ya Usimamizi wa Bandari Tanzania (TPA) imesema kwamba sasa milango ipo wazi kwa meli kubwa zaidi kutia nanga katika Bandari ya Dar es Salaam, kwani teknolojia ya meli za kisasa inaruhusu.

Mbali na teknolojia iliyotumika kutengeneza meli hizo, Mamlaka imeboresha ujuzi wa manahodha wake baada ya kuwapeleka katika nchi za Afrika Kusini, Denmark na Ufaransa kupata mafunzo jinsi ya kuingiza meli za aina hiyo bandarini.
Mkurugenzi Mkuu wa Mamlaka hiyo, Deusdedit Kakoko alisema hayo baada ya manahodha wa mamlaka kufanikiwa kuingiza meli kubwa zaidi katika historia ya Bandari ya Dar es Salaam yenye urefu wa mita 261.
Meli hiyo inayoitwa MV Hammonia Grenada ambayo ina uwezo wa kubeba makasha 4,256, imetia nanga katika bandari ya Dar es Salaam na kushusha makasha 483 na kupakia makasha 656 kabla ya kuelekea Thailand. 
Kakoko alisema bandari ya Dar es Salaam ina uwezo wa kuhudumia meli zenye ukubwa huo katika gati zake nne, ambazo ni gati namba nane, tisa, 10 na 11 ambazo zina kina chenye urefu mita 11.
Alisema ujio wa meli hiyo ni ushahidi tosha kwamba bandari ina uwezo wa kupokea meli kubwa za aina hiyo, ambazo awali zilikuwa zikiishia bandari ya Mombasa tu.
Hapo awali, TPA ilishawahi kuingiza meli nyingine kubwa yenye urefu wa mita 250 na baadae ikaingiza meli nyingine yenye urefu wa mita 255.
Kwa mujibu wa Kapteni Mwingamno, meli zenye urefu wa mita 261 mara nyingi huishia bandari ya Mombasa kutokana na udogo wa lango lakini ujio wa meli hii umefungua rasmi milango ya kibiashara.


