
Waliohodhi ardhi wabanwe zaidi

Imeandikwa na Mhariri

Imechapishwa: 17 Oktoba 2016

KATIKA maeneo mengi ya nchi kumekuwa na kilio cha muda mrefu cha baadhi ya wananchi kukosa ardhi kwa ajili ya kilimo, ufugaji na ujenzi wa makazi ilihali katika maeneo yanayowazunguka, wapo wananchi wachache wamehodhi maeneo makubwa ambayo mengi kati yake yamegeuka mapori kutokana na kutoendelezwa. 

Kilio hicho sasa kimesikika kwani Serikali ya Awamu ya Tano, imeanza kuchukua hatua kama kuwanyang’anya watu hao kutokana na kutoyaendeleza, badala yake, kuwapatia wenye nia ya dhati ya kuendeleza ikiwamo ya kupewa wakulima kwa ajili ya shughuli za kilimo. 
Kama hiyo haitoshi, juzi Waziri wa Ardhi, Nyumba na Maendeleo ya Makazi, William Lukuvi alibainisha mkakati wa serikali wa kuwabana zaidi wanaohodhi maeneo bila kuyaendeleza ambapo kuanzia Julai mwakani, kutawekwa sheria kali za umiliki na wamiliki wa ardhi hizo watatozwa kodi kubwa. 
Sisi tunapongeza uamuzi huo wa serikali maana hali sasa imekuwa mbaya, matajiri wanamiliki ardhi kubwa bila kuendeleza ilihali wanazungukwa na wananchi katika maeneo hayo hawana maeneo ya kulima na kujenga makazi.
Wanatumia nafasi hiyo na kugeuza Tanzania kuwa ya ‘Mabwana na Watwana,’ kwani maeneo hayo wanayatumia kuwakodisha kwa fedha kubwa wakulima kwa ajili ya kilimo tu bila kuwafanya kuwa wamiliki wa ardhi.
Wengine wamekwenda mbali zaidi, wanamiliki ardhi wasiyoendeleza na kuitumia kwa ajili ya kupata mikopo benki, mikopo ambayo haiendelezi ardhi ile iwe kwa kilimo, ufugaji au hata kujengwa viwanda wakati ardhi ile ingeweza kutumika kwa ajili ya uzalishaji mali na nchi kupata kipato na watu kupata ajira.
Tumeshuhudia pia wapo wanaomiliki viwanja zaidi ya vitano wakikaa navyo kwa miaka mingi bila kujali uwepo wa Sheria inayotaka viwanja kuendelezwa ndani ya miaka mitatu. Viwanja hivyo wanavitumia kama biashara ambapo wanavihodhi kwa zaidi ya miaka mitano, baadaye kuviuza kwa bei ya juu wakati serikali iligawa na kuuza ili wananchi waondokane na tatizo la makazi.
Kutokana na hali hiyo kwenye maeneo mapya kama ya Gezaulole, Kisota, Tuangoma, Mbweni, Bunju kwa Dar es Salaam hadi leo, tangu viwanja vigawiwe mwaka 2003, havijaendelezwa na kugeuka kuwa mapori ya wahalifu.
Kuna maeneo mengine kama Gezaulole na Mabwepande tangu viwanja wapewe wananchi ishapita miaka mitatu hakuna dalili ya kuanza ujenzi. Hali hiyo pia tumeiona Mbezi Beach ambako ni zaidi ya miaka 30, tangu viwanja wapewe wananchi lakini bado ni mapori.
Wakati watu wanahodhi maeneo hayo na kuyalangua kwa bei kubwa, wapo Wa tanzania wengi wenye fedha za kujenga makazi hawana ardhi ya kujenga, hivyo lengo la serikali la kupunguza tatizo la makazi linaendelea kugonga mwamba.
Tunaiomba serikali kupitia kwa Waziri wa Ardhi, Lukuvi, kulivalia njuga suala hili la wanaohodhi ardhi bila kuendeleza kwa kuhakikisha sheria inang’ata kwa kunyang’anywa maeneo bila kujali nafasi ya mmiliki kwenye jamii.
Tunasema hivyo, kwani kuna tetesi kuwa wapo vigogo wa serikali zilizopita na hata wafanyabiashara wana maeneo makubwa na hawajayaendeleza huku wananchi masikini, wakipata shida ya maeneo ya ujenzi wa makazi, kilimo na kufuga.
Kitendo cha watu kuhodhi ardhi wakati wengine hawana hata kipande kidogo cha kuwaingizia chakula, kinasababisha chuki.
Hali hiyo ikiachwa kuendelea ni sawa na kutengeneza bomu ambalo likilipuka litamaliza wengi, wasiokuwamo na waliomo.
Ni vyema tuchukue tahadhari mapema kabla ya hatari kutokea. Sheria iliyopo ya kutaka watu waendeleze ardhi kwa ujenzi ndani ya miaka mitatu, ifanye kazi kwa vitendo, serikali iwanyang’anye wasioendeleza ardhi na sheria ya kutoza kodi kubwa kwa wamiliki wa maeneo hayo, itakapoanza kutumika ifanye kazi kila eneo.


