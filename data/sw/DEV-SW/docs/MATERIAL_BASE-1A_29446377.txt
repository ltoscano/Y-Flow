
Azam, Stand katika vita kali Ligi Kuu

Imeandikwa na Grace Mkojera

Imechapishwa: 02 Oktoba 2016

TIMU za soka ya Azam FC na Stand United leo zitashuka dimbani kwenye viwanja tofauti kusaka ushindi katika michuano ya Ligi Kuu Tanzania bara.

Azam na Stand ni miongoni mwa timu zinazowania nafasi za juu kwenye msimamo.
Kabla ya mechi ya jana kati ya Simba na Yanga, Stand United ilikuwa nafasi ya pili ikiwa na pointi 12, na Azam FC ilikuwa ikishika nafasi ya nne kwa pointi 10 nyuma ya Yanga.
Azam FC huenda leo ikapoza machungu ya kufungwa michezo miwili mfululizo katika mchezo dhidi ya Ruvu Shooting kwenye uwanja wa Azam Complex, Chamazi.
Imetoka kupoteza dhidi ya Simba bao 1-0 na dhidi ya Ndanda FC mabao 2-1.
Katika michezo sita iliyocheza, imeshinda mitatu, imetoka sare mmoja na kupoteza miwili.
Kwa upande wa Ruvu, inashika nafasi ya 10 ikiwa na pointi nane baada ya kushinda michezo miwili, kutoka sare mbili na kupoteza michezo miwili.
Stand United ni timu ya pili baada ya Simba, ikicheza michezo sita bila kupoteza, ikishinda mitatu na kupata sare tatu. Mtibwa Sugar itacheza dhidi ya African Lyon kwenye uwanja wa Manungu, Morogoro.
Inashika nafasi ya tano ikiwa na pointi 10 baada ya kushinda michezo mitatu kati ya sita, kupata sare moja na kupoteza miwili. Inakutana na African Lyon inayoshika nafasi ya 12 ikiwa na pointi sita, ikishinda mchezo mmoja, ikipata sare tatu na kupoteza miwili. Timu zote mbili zinahitaji ushindi kujiweka sehemu salama.
Kagera Sugar inakutana na Prisons zikifanana kwa pointi tisa, zote zikishinda michezo miwili, zikipoteza mchezo mmoja na kupata sare tatu. Pia zinahitaji ushindi kujiongezea pointi na kuingia katika harakati za kuwania nafasi za juu. Majimaji itakuwa nyumbani kwake kwenye uwanja wa Majimaji Songea kumkaribisha Stand United.
Timu hiyo imetoka kupoteza michezo yote sita, huenda kurejea kwa kocha wao Kalimangonga Ongalla kukaleta matumaini mapya ya kurudisha imani kwa mashabiki wake. Tofauti na Stand United ambayo pia, inaweza kukaza kupata matokezo mazuri na kuendelea kutesa katika nafasi ya pili.
Mbao itakuwa mwenyeji wa JKT Ruvu kwenye uwanja wa CCM, Kirumba Mwanza.
Inashika nafasi ya saba ikiwa pointi nane baada ya kucheza michezo saba, kushinda miwili, kupata sare mbili, na kupoteza mitatu.


