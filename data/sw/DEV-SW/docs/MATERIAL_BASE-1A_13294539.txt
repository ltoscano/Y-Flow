
Ireland yadhamini Wa tanzania 8 elimu ya juu

Imeandikwa na Basil

Imechapishwa: 30 Septemba 2016

WATANZANIA wanataaluma wanane wamepatiwa fursa ya ufadhili na Ubalozi wa Ireland kusoma Shahada ya Uzamili katika fani mbalimbali.

Ufadhili huo umetolewa kupitia programu maalumu ya serikali ya nchi hiyo ya kufadhili masomo na mafunzo ya Irish Aid’s Fellowship Training Programme inayosimamiwa na Serikali ya Ireland.
Balozi wa Ireland nchini, Paul Sherlock, akizungumza katika hafla ya kutangaza ufadhili huo kwenye ubalozi wa nchi hiyo, Dar es Salaam, aliwapongeza waliopata nafasi hiyo. 
“Ninawapongeza kila mmoja wenu kwa kupata fursa hii. Tangu kuanzishwa kwa mpango huu miaka 40 iliyopita, tumewasaidia Wa tanzania zaidi ya 200 wanaoshiriki katika programu hiyo ya Irish Aid’s Fellowship Training Programme," alisema Balozi Sherlock.
Aliongeza kuwa programu hiyo ni muhimu kwa uhusiano baina ya Tanzania na Ireland na mafunzo hayo yalianzishwa kusaidia kufikiwa kwa malengo yaliyowekwa na Serikali ya Tanzania katika mpango wake wa awamu ya pili wa maendeleo, unaotekelezwa kwa miaka mitano.
Maeneo ambako wanufaika wa ufadhili huo watasoma katika shahada zao za uzamili ni kilimo endelevu, lishe na kusimamia na kutathmini afya na watasoma katika Chuo Kikuu cha Dar es Salaam (UDSM), Chuo Kikuu cha Kilimo cha Sokoine (SUA), Chuo Kikuu cha Dodoma (UDOM) na Chuo Kikuu Mzumbe.
Alisema walengwa ni wanataaluma waliokubali kujikita katika eneo lao la kitaaluma na ambao wakimaliza masomo watakuwa tayari kufanya kazi na taasisi zao na kutumia ujuzi watakaoupata kusaidia jamii nzima.
Jana pia Wa tanzania 10 walipewa vyeti vya utambulisho kwa kumaliza shahada ya uzamili mwaka huu kupitia programu hiyo, wakiwemo wawili waliopata ufadhili kusoma nchini Ireland.


