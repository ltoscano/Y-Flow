
Wanazuoni waunga mkono mihula miwili

Imeandikwa na Shadrack Sagati

Imechapishwa: 08 Desemba 2016

BAADHI ya wanazuoni wa masuala ya elimu, wameunga mkono hatua ya serikali ya kutaka shule zote zinazotoa elimumsingi, kufuata mihula miwili ya masomo kwa maelezo kuwa zinawafanya wanafunzi kupata muda wa kupumzika, lakini pia zinatoa fursa kwa serikali kutekeleza mipango yake ya kielimu. 

Wakizungumza jana na gazeti hili, wanazuoni hao walisema kuna masuala yanayofanywa na serikali hata kwa shule binafsi na wakatoa mfano michezo ya shule za msingi na sekondari pamoja na mitihani ya majaribio ya moko na ile mitihani ya taifa.
Profesa Justin Galabawa wa Chuo Kikuu cha Dar es Salaam alisema waendeshaji wa shule nchini, lazima wakubaliane na mfumo wa elimu wa mihula miwili ambayo inampa fursa mwanafunzi kupumua.
Alisema mwanafunzi akikaa muda mrefu shuleni kama huo wa mihula mitatu, tija yake katika ufaulu wa mitihani unakuwa hafifu.
“Ni vizuri kuwa na mihula miwili, hii inawapa fursa wanafunzi kupumua nyumbani katikati ya mihula hiyo na hata wanaporudi shuleni wanakuwa na mori wa kusoma zaidi,” alisema mtaalamu huyo wa masuala ya elimu.
Alisema mfumo wowote wa elimu duniani, lazima ufuate matakwa ya Serikali ili kutoa fursa kama kuna shughuli ambazo zinatekelezwa na serikali baina ya shule hizo zisiweze kuathirika.
“Kwa mfano, kuna wakati kuna michezo ya Umitashumita na Umiseta, haya ni mashindano yanayohusu shule zote za serikali na zisizo za serikali, inakuwaje kama yanafanyika wakati shule zingine zimefungwa na zingine zinaendelea na masomo? Alihoji.
Alisema uamuzi wa serikali wa kutaka shule zote ziwe na mihula miwili ni mzuri, kwa sababu hata pale serikali inapoahirisha jambo, kama kufanya mitihani ya mock kutahusu shule zote kwa kuwa zote zinakuwa ziko kwenye mfumo mmoja.
“Nashauri wamiliki wenzangu wa shule wafuate utaratibu huu ni mzuri, wasiitunishie msuli serikali, hawa ndio wanaongoza mfumo wa elimu nchini,” alisema Profesa Galabawa ambaye pia anamiliki Shule ya Sekondari ya Thomas More Machlina iliyoko jijini Dar es Salaam.
Naye Profesa wa Uhandisi Ujenzi wa Chuo Kikuu cha Dar es Salaam, Aloyce Mayo ambaye pia ni Mkurugenzi wa Sekondari ya Alpha, alisema mfumo wa mihula miwili ambao umewekwa na serikali ni mzuri kwa shule zote zinazotoa elimumsingi.
Profesa Mayo alisema kwamba mihula miwili ambayo katikati ina mapumziko mafupi inafaa na akahoji, “Sijajua kwa nini baadhi ya wamiliki wanang’ang’ania mihula mitatu, sioni kama ina tija sana tofauti na hii miwili.” Alisema yeye ni mmoja wa viongozi wa shule binafsi na kupitia umoja wao, hawaoni tatizo la shule kuwa na mihula miwili. Aliongeza tatizo hilo limekuwepo zaidi kwa wamiliki wa shule binafsi za msingi ambazo ndio waumini wa mihula mitatu.
“Yawezekana wao wana sababu za msingi, lakini kwangu mimi mihula miwili ambayo ina mid term (mapumziko mafupi) ni nzuri sana kwa uendeshaji wa shule,” alieleza Profesa Mayo.
Kumekuwapo na mvutano kati ya serikali pamoja na baadhi ya wamiliki wa shule binafsi kuhusu mihula ya masomo. Serikali imeshatoa Waraka Namba Moja wa mwaka 2015 ambao unaelekeza kuwa shule zote lazima ziwe na mihula miwili pamoja na mapumziko mafupi kwa kila mhula.
Lakini shule binafsi zenyewe zimekuwa zinataka mihula iwe mitatu kwa madai kuwa inatoa fursa kwa watoto kuwa nyumbani wakati wa mvua na baridi na pia inarahisishia wazazi na walezi katika masuala ya kulipa ada.


