
Shabana yamsajili staa wa Nigeria
KLABU ya Shabana FC imeziwahi huduma za wachezaji watatu wa kigeni katika mikakati ya kujisuka kabla ya msimu ujao wa Ligi Kuu ya Kenya. 
Derrickson Muchinji, Habib Mohammed wote kutoka Express SC ya Uganda na Ichi Chibweze kutoka Nigeria ni wachezaji wa hivi punde kujiunga na klabu hiyo.
Meneja wa kiufundi Gilbert Selebwa amethibitisha kuwa usajili huo unafikisha idadi ya wachezaji waliotua Shabana kufikia saba.
“Ligi kuu ya Kenya ina ushindani mkubwa na timu nyingi zinazopandishwa daraja hushushwa katika jaribio la kwanza. Tunalenga kukwepa mkondo huo katika duru ya kwanza ya ligi kuu,” alisema.
Shabana inalenga kumaliza miongoni mwa timu nane-bora ligini, na ndio sababu kuu ya kujiandaa bara bara kabla ya dimba hilo kung’oa nanga mwezi Februari, 2015.


