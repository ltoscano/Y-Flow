
Msuva awapiku Kichuya, Muzamir

Imeandikwa na Rahel Pallangyo

Imechapishwa: 06 Novemba 2016

MSHAMBULIAJI wa Yanga, Simon Msuva amechaguliwa kuwa mchezaji bora wa Ligi Kuu Tanzania Bara kwa Oktoba.

Akizungumza na wandishi wa habari Dar es Salaam jana, Ofisa Habari wa Shirikisho la Soka Tanzania (TFF), Alfred Lucas alisema Msuva amewashinda wachezaji Shiza Kichuya na Muzamir Yassin wa Simba.
“Msuva alikuwa na washindani wa karibu wawili katika kinyang’anyiro hicho cha Oktoba kutoka Simba, ambao ni Shiza Kichuya na Muzamir Yassin na kuwashinda,” alisema Lucas.
Kwa Oktoba ambao ulikuwa na raundi sita, Msuva aliisaidia timu yake kupata pointi 14 baada ya kufunga mabao manne, na kutoa pasi tano za mwisho. 
Kwa kushinda tuzo ya mchezaji bora wa mwezi, Msuva atazawadiwa kitita cha Sh milioni moja kutoka kwa wadhamini wa ligi hiyo Kampuni ya Vodacom Tanzania.
Msimu uliopita Msuva aliibuka mchezaji bora wa Ligi Kuu na ni miongoni mwa wachezaji walioitwa kwenye kikosi cha timu ya taifa kitakachocheza na Zimbabwe Novemba 13.


