
Waandishi wamesema weee, hadi mambo yanatokea
Inafahamika, lakini waandishi wa habari wanakuwa kama amplifier. Kazi yao ni kupaza sauti na wahusika wanajua, lakini wanajisahaulisha, matokeo yake mambo yanatokea hadharani kweupee.
Yapo mengi. Kabla ya kuanza msimu wa Ligi Kuu, waandishi wa habari katika makala na habari za kawaida walinukuu wataalamu mbalimbali, waliandika mengi kukumbusha tu kuwa kabla ya ligi kuanza inatakiwa wachezaji wa timu zote kupima afya zao.
Lilikuwa jambo la maana sana. Sijui kama kazi hiyo ilifanyika au inafanyika kwa wachezaji zaidi ya 400 wa timu za Ligi Kuu, sidhani.
Inatakiwa klabu kupima afya za wachezaji wake kila mara ili kuondokana na tatizo la kuanguka uwanjani na wakati mwingine kupoteza maisha. Yote waliandika.
Iliandikwa pia kuwa wachezaji wanatakiwa kukatiwa Bima ya Afya. Ikiwa mchezaji atapatiwa bima ya afya, itamsaidia yeye na familia yake kwa kulipa kiasi kidogo cha fedha. Itamuwezesha hata mchezaji mwenyewe kwenda kupima kwa wakati wake. Sina hakika kama wachezaji wote zaidi ya 400 wana bima ya afya.
Wiki iliyopita ilikuwa ya huzuni na majonzi kumpoteza chipukizi, Ismail Mrisho Khalfan aliyekuwa akiitumikia Mbao FC ya U-20 mjini Bukoba.
Naweza kusema ni matokeo ya viongozi wa timu kutosikiliza na wala kujishughulisha kupima wachezaji wao kwa sababu mbalimbali.
Hilo la Bukoba ni matokeo, lakini angalia ligi imemalizika, kila kiongozi akili yake ni atacheza vipi karata zake kwa mzunguko wa pili, atafanya nini aweze kutwaa ubingwa.
Baada ya kumalizika mzunguko wa kwanza wa Ligi Kuu, ukweli sijasikia timu fulani imefanya vipimo kwa wachezaji wake, hata picha kuzagaa mitandani, wanapima, hakuna.
Mzunguko wa kwanza umemalizika na sasa unakaribia wa pili na timu zimeanza maandalizi, ilitakiwa kupimwa afya; presha iko sawasawa? Utimamu wa mwili ukoje? Nani anatakiwa apate huduma ipi? Waliocheza mfululizo na kupata fatigue, warudishe mwili kwa kufanya nini? Sina hakika kama yamefanyika.
Haya ni ya upande mmoja wa wachezaji kupima afya, kuna hili la wasimamizi wa mchezo kuruhusu mchezo kuendelea bila kuwa na huduma ya kwanza iliyo kamili.
Kuna mechi moja ilichezwa Uwanja wa Karume, Dar es Salaam. Sikumbuki ilikuwa nani na nani lakini ninachokumbuka ni kwamba, katika mchezo ule, mchezaji aliumia, ilibidi wachezaji wenzake wambebe mwenzao wamtoe nje ili mchezo uendelee.
Kuna matukio mengi ya michezo lakini yanakosa huduma ya kwanza. Inawezekana vipi mwamuzi kuanzisha pambano ilhali hakuna hata gari la huduma ya kwanza? Hii ndiyo kufanya kazi kwa mazoea.
Mwamuzi au msimamizi wa mchezo anatakiwa, kukagua kama kila eneo limekamilika kwa kusaidiana na wasaidizi wake.
Mechi nyingi zinachezwa lakini hakuna huduma ya kwanza iliyotimia wala watoa huduma waliobobea katika huduma za michezo, na pengine waliopo, ama hawana utaalamu au hawana uzoefu na kinachofanyika ni mazoea tu ya kuwepo kwao uwanjani.
Kutokuwa na watu makini hasa dawati la huduma ya kwanza, matokeo yake wachezaji kupoteza maisha. Mfano, mchezaji amepatwa tatizo, muhusika anachojua ni kumpigapiga misuli, kumkanda na barafu basi, lakini kama kutakuwa na mengine wanachanganyikiwa. Inatakiwa wataalamu wa kweli. 


