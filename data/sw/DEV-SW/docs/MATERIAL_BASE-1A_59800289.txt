Wasaka urais wabagua wadhamini Mwanza
Jun 24, 2015

KATIKA hali ambayo haikutarajiwa, makada wa Chama Cha Mapinduzi (CCM) wanaosaka urais wameonyesha ubaguzi mkubwa katika kutafuta wadhamini ndani ya chama hicho mkoani Mwanza.
Uchunguzi wa kina uliofanywa na Raia Mwema wiki hii umebaini kuwa wagombea wengi wameendelea kumiminika karibu kila siku katika wilaya mbili kati ya saba zinazounda mkoa huo kusaka wadhamini ndani ya chama hicho.
Wilaya ambazo makada wengi wa CCM wamekuwa wakipishana karibu kila siku kutafuta wadhamini katika harakati za kuomba kuteuliwa na chama hicho kugombea urais, ni Nyamagana na Ilemela zinazounda Jiji la Mwanza.
Hadi juzi Jumatatu, wilaya za Nyamagana na Ilemela zilikuwa zimefikiwa na zaidi ya wagombea 10, huku nyingine tano, baadhi zikiwa hazijafikiwa kabisa na nyingine zikiwa zimefikiwa ama na msaka urais mmoja, au wasiozidi watatu.
Wilaya nyingine tano ambazo zimeonekana kubaguliwa katika harakati hizo za kusaka uongozi wa nchi ni Kwimba, Misungwi, Magu, Ukerewe na Sengerema.
Katibu wa CCM Wilaya ya Kwimba, Tabu Lugwesa, ameliambia gazeti hili kwamba hadi juzi Jumatatu kulikuwa hakuna msaka urais aliyefika wilayani humo kutafuta wadhamini.
“Mpaka sasa hakuna mgombea urais hata mmoja aliyekuja kutafuta wadhamini hapa Kwimba, sijui ni kwanini, labda ni kwa sababu wilaya yetu iko pembeni mno,” amesema Lugwesa.
Halikadhalika, hakuna muwania urais kupitia CCM aliyefika katika Wilaya ya Ukerewe ambayo ni kisiwa katika Ziwa Victoria kutafuta wadhamini ndani ya chama hicho.
Mwenyekiti wa CCM Wilaya ya Ukerewe, Ali Mambile, ameliambia Raia Mwema kwamba huenda jiografia ya wilaya hiyo ndiyo imesababisha wasaka urais kuikwepa katika harakati za kusaka wadhamini.
“Huku (Ukerewe) hajafika mgombea urais hata mmoja, hatujawaona sisi, lakini nadhani hata jiografia tulivyokaa ni tatizo, sidhani kama kuna mgombea mwenye nia mbaya na sisi,” alisema Mambile.
Kwa upande wake, Katibu wa CCM Wilaya ya Magu, Bangija Pangobu, amesema hadi hiyo juzi mgombea urais pekee aliyekuwa amefika wilayani humo ni Waziri wa Ujenzi na Mbunge wa Chato mkoani Geita, Dk. John Magufuli ambaye alipata wadhamini 38.
Hata hivyo, Pangobu ameelezea kutoshangazwa na hali hiyo kutokana na alichokieleza kuwa utaratibu wa kutafuta wadhamini haumbani wala kumchagulia msaka urais wilaya ya kwenda.
“Hakuna uwazi ni wapi hasa wagombea wanapaswa kwenda kutafuta wadhamini, mpaka sasa huku Magu amekuja Dk. Magufuli pekee, alikuja Juni 10, mwaka huu akapata wadhamini 38, lakini huenda watakuja wadhamini wengine,” amesema Pangobu.
Pia katika Wilaya ya Misungwi, kada wa CCM aliyekwenda kutafuta wadhamini ni aliyekuwa Waziri wa Nishati na Madini, Profesa Sospeter Muhongo pekee ambaye alipata wadhamini 45.
Katibu wa CCM Wilaya ya Misungwi, Donald Magessa, amethibitisha hilo akisema “Aliyekuja huku kutafuta wadhamini hadi sasa (juzi Jumatatu) ni Muhongo pekee, naona yuko makini sana, hataki mbwembwe.”
Angalau katika Wilaya ya Sengerema hadi hiyo juzi ilikuwa imeambulia wasaka urais watatu waliokwenda kutafuta wadhamini ndani ya CCM.
Kwa mujibu wa Katibu wa CCM Wilaya ya Sengerema, Mohamed Shabani Mohamed, makada chama hicho waliofika wilayani humo kutafuta wadhamini ni Dk. John Magufuli, Balozi Ali Karume na William Ngeleja ambaye ni Mbunge wa eneo hilo.
Wakati wilaya hizo, hususan Kwimba, Ukerewe, Misungwi na Magu zikikabiliwa na ‘ubaguzi’ huo, wilaya za Nyamagana na Ilemela zimeendelea kuongoza kwa kufikiwa na makada wengi wa CCM wanaosaka urais.
Katibu wa Jumuiya ya Wazazi ya CCM Wilaya ya Ilemela, Faisali Dauda Hamadi, amesema hadi hiyo Jumatatu makada tisa walikuwa wamefika wilayani humo kutafuta wadhamini.
Hamadi amewataja makada hao wa CCM kuwa ni Profesa Mark Mwandosya, Makongoro Nyerere, Jaji Augustino Ramadhani, January Makamba, Edward Lowassa, William Ngeleja, Stephen Wasira, Luhaga Mpina na mkulima kutoka mkoani Kigoma, Elidephonce Bihole.
Hata hivyo, Wilaya ya Nyamagana ndiyo inayoongoza hadi sasa mkoani Mwanza kwa kufikiwa na makada wa CCM wengi wanaosaka urais.
Katibu wa CCM wa wilaya hiyo, Elias Mpanda, ameliambia gazeti hili kwamba zaidi ya makada 10 wa chama hicho wameshafika ofisini kwake kutafuta wanachama wa kuwadhamini katika mbio hizo.
Kwa mujibu wa Mpanda, wasaka urais waliofika wilayani humo kwa ajili hiyo ni pamoja na Frederick Sumaye, Dk. Asha-Rose Migiro, Lazaro Nyalandu, William Ngeleje, Edward Lowassa, January Makamba na Bernard Membe.
Baadhi ya makada walifika katika wilaya hizo kutafuta wadhamini kimyakimya na wengine kwa shamrashamra zilizotawaliwa na mbwembwe mbalimbali.
Waliofika kutafuta wadhamini kimyakimya ni pamoja na Jaji Augustino Ramadhani, Profesa Mark Mwandosya, Lazaro Nyalandu, Stephen Wasira, Makongoro Nyerere, Luhaga Mpina na Elidophonce Bihole.


