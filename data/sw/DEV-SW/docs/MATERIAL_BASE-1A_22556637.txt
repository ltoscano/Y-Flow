Vikwazo usafiri salama barabarani viondolewe haraka

Imeandikwa na Basil

Imechapishwa: 27 Septemba 2016

TAARIFA kwamba kati ya Januari na Agosti mwaka huu zimetokea ajali 6,971 na kupoteza uhai wa watu 2,217 na wengine wakiachwa majeruhi na vilema, hazina budi kuchukuliwa kwa uzito unaostahiki.

Tunakubaliana na kauli ya Naibu Waziri wa Mambo ya Ndani ya Nchi, Hamad Yussuf Masauni alipotamka wakati anazindua Wiki ya Nenda kwa Usalama Barabarani jana mkoani Geita kwamba ni vyema suala la usalama barabarani likawa ni ajenda ya kitaifa.
Sisi tunasema hatua yoyote mwafaka itakayosaidia taifa letu kujinasua katika kadhia hii inayokatisha usalama na maisha ya watu wetu liungwe mkono kwa kauli moja na kila anayelitakia heri taifa letu.
Masauni, katika hotuba yake aliagiza Wakala wa Barabara Tanzania (TANROADS) kuondoa matuta kwenye barabara kuu ambayo amesema yameonekana kuwa ni sehemu ya vyanzo vya ajali barabarani.
Uwezo wa kuondoa matuta ya barabarani tunao na kama tunaona kwamba unatuletea hatari zaidi badala la lengo la awali la kupunguza kasi ya mabasi na magari mengine yawapo barabarani hususan katika maeneo hatarishi na vivuko vya usalama kwa wananchi, basi tuyaondoe ili kupisha hatari inayotukabili.
Pia mwito uliotolewa na Naibu Waziri huyo wa kuwataka watumiaji wote wa barabara kufuata sheria na kanuni za barabarani kwa umakini unaostahiki, hauna budi kuzingatiwa na kila mmoja wetu.
Kanuni hizo ni pamoja na kuacha kushabikia mwendo kasi, kuvuka kwenye vivuko vya watembea kwa miguu na waendesha baiskeli na mikokoteni na watoto kuvuka barabara wakiwa chini ya uangalizi.
Lakini taarifa iliyotolewa pia katika tukio hilo la jana na Naibu Waziri wa Wizara ya Ujenzi, Uchukuzi na Mawasiliano, ambaye pia ni Makamu Mwenyekiti wa Baraza la Taifa la Usalama Barabarani, Edwin Ngonyani, kwamba makosa ya binadamu yanachangia asilimia 80 ya ajali na kufutia na mwendo kasi ambao nao unachangia asilimia 12 ya ajali hizo, haina budi kufanyiwa kazi. Hivi ni makosa gani hayo ya binadamu ambayo hatuwezi kuyafanyia kazi kwa makusudi kwa lengo la kuyadhibiti ili kuokoa maisha ya watu wetu?
Kwa nini wanaosabisha makosa hayo ya kibinadamu wasibanwe ipasavyo ikiwa ni pamoja na kufikishwa kwenye vyombo vya sheria wapate wanachostahiki kwa uhalifu husika?
Sisi bado tunaamini msemo wa wahenga wetu kwamba 'Umoja ni Nguvu na Utengano ni Udhaifu' bado unatufaa katika kulishughulikia janga hili ili kulidhibiti kwa kushikamana pamoja kukabiliana na hao wanaosababisha makosa ya kibinadamu na kuendelea kupoteza maisha ya watu wetu na kutengeneza vilema.
Wasafiri husika, polisi wa Usalama Barabarani na serikali kwa ujumla wake, tukilivalia njuga, tutaweza kulishinda janga la ajali na uwezo huo tunao.
Tusikubali kuwaachia watu wachache ambao kwa makusudi bila kujali sheria na kanuni waendelee kutumaliza. Tusikubali asilani.


