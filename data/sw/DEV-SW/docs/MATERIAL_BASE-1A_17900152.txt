
Tunamaliza mwaka kwa chuki na fitna Jun 01, 2012

Moja ya mambo ambayo tutahitaji kuyatafakari sana tunapoelekea kufunga mwaka 2008 ni hatua tulizopiga sisi kama watu na kama nchi.
Tukiachilia mbali kupanuka kwa mijadala inayohusu utawala bora (uongozi bora?) ambalo ni jambo zuri na muhimu, yapo mambo ambayo hatuna budi kuyashughulikia kwa pamoja kama Wa tanzania.
Tumejadili sana suala la ufisadi na imefika mahala inaonekana dhahiri kwamba matarajio ya wananchi hayawezi kufikiwa kwa mazingira na mtindo wa kuyashughulikia matatizo husika ambao umekuwa ukitumika.
Miaka ya 1980 kampeni ya aliyekuwa Waziri Mkuu Edward Sokoine ilionekana kufaulu sana katika kuwashughulikia “Walanguzi” na “Wahujumu uchumi”. Lakini mtindo uliotumika kushughulikia tatizo ulikuwa na upungufu wa msingi uliosababisha hata baadhi ya “wahujumu uchumi” kudhihirika wazi kuwa walikuwa wameonewa. 
Na pia kulikuwa na tatizo la kujenga mitizamo fulani ya kudumu katika mazingira ya wakati husika. Ghafla ikaonekana na hata kuanza kujengeka dhana kwamba wale waliojihusisha na ujasiriamali hawakuwa mbali na uhujumu uchumi.
Yakatengenezwa maboksi mbalimbali wakawekwa watu kwa mujibu wa taswira yao ya umma ilivyokuwa imejengeka.

Ni dhahiri pia kuwa tokea miaka ya mwanzoni mwa 1990 lilipopitishwa Azimio la Zanzibar lilitengenezwa ombwe la kitaifa juu ya nini tulikuwa tukikisimamia kama Wa tanzania. Badala ya kupenda nchi kwanza kuliko vitu vingine tukaanza kupenda vyama zaidi; tukaanza kupenda pesa zaidi; tukaanza kupenda makabila yetu zaidi; tukaanza kupenda dini zetu zaidi, tukaanza kupenda vijiji vyetu zaidi, n.k.
Matokeo yake baadhi yetu hatuna hakika ni wangapi miongoni mwetu – ukiachilia mbali wanajeshi walio katika ajira hiyo – tutakuwa tayari kurejea mstari wa mbele endapo itatokea siku tukaitwa kwenda vitani.
Ninashawishika kabisa kuamini kuwa siku hiyo watatokea Yuda watakaosema hakika wao si Wa tanzania. Watasema vita hiyo haiwahusu. Watasalimisha maisha yao na familia zao na kuwaacha ndugu zao maskini wakipambana na matokeo ya vita.
Ninakumbuka siku magaidi walipovamia hoteli mbili kule India jinsi Mkuu wa Kitengo cha Kudhibiti Ugaidi alivyojitoa mhanga; akavaa kofia ya chuma, vesti ya kuzuia risasi na kujitoma ndani ya hoteli. Aliuwawa mle kwa risasi.
Televisheni zilimuonyesha muda akiwa anavaa kwa ajili ya kujiunga na vijana wake kuingia katika hoteli mojawapo ya Taj Mahal, na punde tu askari wakisaidiana kuondoa maiti yake eneo la hatari.
Bado ninamkumbuka pia mkuu wa kitengo cha zima moto ya Marekani siku ya Septemba 11 alivyojitoa mhanga na kujitoma ndani ya jengo mojawapo lililokuwa linateketea kwa moto. Mkuu yule wa zimamoto alifia ndani ya jengo lile mara lilipoporomoka.
Matukio haya yanathibitisha tabia ya raia anayedhihirisha upendo wake mkubwa kwa maslahi ya taifa na tunu kubwa zaidi kuliko nafsi yake. Je, bado tunaweza kushawishika kuwa zipo sababu za kuwafanya Wa tanzania wote wawe na upendo na nchi yao wakati wote, kwa mazingira yoyote, bila kujikanganya wala kuhoji uhalali wa upendo wao?
Je, tunaweza kujiaminisha vipi kuwa wale tuliowapa dhamana ya kufanya maamuzi makubwa kwa niaba yetu kama wananchi wana upendo wa kweli na nchi hii kiasi cha kuwa tayari kujitolea kufa wakitetea maslahi mapana ya umma?
Je, ni wangapi miongoni mwa hao tuliowapa dhamana wamedhihirisha kwa matendo yao, bila kujikanganya wala kugeuka geuka, kwamba wana uzalendo usiohojika na yeyote katika macho ya umma?
Na kama matendo yao yanatushawishi tuhoji uzalendo wao kuna sababu zipi zilizowafanya wakwame katika kipimo cha sifa za kutuwakilisha au kutuongoza?
Je, ni tofauti za kimitizamo tu au zinagusa misingi inayotufanya tujisikie Wa tanzania?
Je, wale waliofaulu katika kipimo cha uzalendo ni mambo au vitu (tunu) gani vinavyowapa nguvu za kuipenda na kuithamini nchi yao? Je, nao pia wanaipenda na kuithamini nchi yao wakati wote na kwa mazingira yoyote bila kujikanganya wala kugeuka geuka?
Je, hizi tofauti zinazodhihirika wazi miongoni mwa makundi mbalimbali katika yanayochukiana kupita kiasi katika jamii yetu leo zinaashiria nini? Je, ni kitu gani kinawapa wanamakundi hao msukumo wa wao kuamini wako sahihi na ni lazima washinde katika vita iliyoanza chini chini dhidi ya kundi hasidi?
Wakati tunaendelea kujadili masuala mbalimbali yanayolihusu taifa, kuna moto wa chini kwa chini unawaka katika jamii yetu. Hatujaujadili moto huu kwa uzito unaostahili.
Tayari wapo watu wameanza kuwekwa katika maboksi ya kimtazamo. Na hali ilivyo sasa haina tofauti kabisa na ilivyoanza kule Rwanda wakati wananchi wale walipoamua kuwekana katika maboksi yaliyomtambulisha kila mmoja na asili yake.
Leo hii Tanzania tayari kuna watu wanatambulishwa kuwa wao ni wa kundi fulani.
Na karibu kila Mtanzania atajikuta akilazimika (au akilazimishwa) kuingia katika kundi fulani kutegemea na msimamo au maslahi binafsi.
Si lengo la safu hii kutabiri shari lakini vipo viashiria kuwa hivi sasa yapo makundi ya Wa tanzania yanachukiana kupindukia kiasi kwamba haiwezekani kukakosekana njama za kuanza kumalizana. Na pale matukio ya kumalizana yatakapofikia mahala yakawagusa wahusika fulani huenda nchi hii ikajikuta imefunga rasmi ukurasa wa kitabu chake cha amani.
Kuna mambo mawili makuu yanaweza kutokea. La kwanza ni sisi kama taifa kukaa chini tukiwa na tofauti zetu, zikiwamo za msingi na zile za kuchumia tumbo, tujadili ni mambo gani yanayotufanya tujivunie kuwa Wa tanzania na ni kwa nini tuamini kuwa tutakuwa tayari kuyapigania hata ikibidi kufa.
Katika mjadala huu tuhakikishe tunashamirisha uwazi na nia njema kwa kuithamini kwanza nchi badala ya kung’ang’ania katika makundi na maslahi membamba yanayojenga kiburi na ubinafsi.
Lakini mjadala huu usiishie tu katika mazungumzo. Umalizike kwa kuiunda upya katiba yetu ili iweke bayana misingi ambayo hakuna binadamu atakayeruhusiwa kuichezea.
Mjadala huu uhakikishe tunarejea katika mitaala yetu kuanzia chekechea hadi vyuo vikuu kuwekeza katika watoto na vijana wetu misingi ya utaifa na maadili ya utu ili kazi ya kushighulikia tatizo la ufisadi isiwe kubwa kama ilivyo.
Jambo la pili, ambalo tunaomba litupishie mbali, ni kwamba Wa tanzania tutaendelea kuchochea moto wa chuki na uhasama tulioamua kuujenga miongoni mwetu kutokana na ubinafsi wetu na tutafika mahala tutaanza kudhuriana.
Katika hili la pili madhali kila kundi litakuwa likiongozwa na kiburi cha kutaka ushindi binafsi, basi tutakuwa tumeipeleka nchi hii pabaya. Historia itaweka kumbukumbu ya fedheha sana kuhusu mchango wetu katika kuchafua amani ya nchi hii. Tumuulize Theoneste Bagosora aliyepatikana na hatia ya kupanga mauaji ya halaiki Rwanda.


