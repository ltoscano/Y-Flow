
Mbeya City kuweka wazi usajili

Imeandikwa na Grace Mkojera

Imechapishwa: 27 Novemba 2016

TIMU ya Mbeya City imesema itaweka mambo hadharani juu ya usajili wa wale wachezaji itakaowatema mwishoni mwa mwezi huu.

Msemaji wa timu hiyo, Dismas Ten aliliambia gazeti hili kuwa wameshaanza maandalizi ya kuelekea kwenye mzunguko wa pili wakati uongozi ukiendelea na mchakato wa kuboresha kikosi kutokana na mapendekezo ya kocha wao.
Alisema wapo watakaoachwa lakini kujua ni akina nani, wataweka wazi Novemba 30, mwaka huu, akisema bado ni mapema kwa kuwa usajili unaendelea.
“Mipango ya usajili inaendelea, tunapitia taarifa mbalimbali kuona tutaachana na nani, na yupi tutaendelea kuwa naye, usajili utafanyika kabla ya kufungwa kwa dirisha Desemba 15, mwaka huu,”alisema.
Baadhi ya wachezaji wa Mbeya City akiwemo Joseph Mahundi, Raphael Alpha na Kenny Ally wamekuwa wakihusishwa kuchukuliwa na klabu za Azam na Yanga, lakini hakuna hata mmoja mpaka sasa alikwishasaini.
Lakini Azam FC ilibainisha kuendelea na mazungumzo na Mahundi kwa ajili ya kuongeza nguvu kwenye kikosi chao. Mbeya City inayofundishwa na Kocha Mmalawi Kinnah Phiri inatarajiwa kuingia kambini hivi karibuni, kujiandaa na michuano ya ligi.


