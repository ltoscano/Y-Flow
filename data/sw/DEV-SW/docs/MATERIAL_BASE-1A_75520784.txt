Rais Magufuli aipongeza Kilimanjaro Queens

Imeandikwa na Genofeva Matemu – WHUSM

Imechapishwa: 21 Septemba 2016

Rais Dkt. John Pombe Magufuli, amewapongeza wachezaji wa Timu ya soka ya Wanawake ya Tanzania Bara, Kilimanjaro Queens kwa kuandika historia ya kuwa Mabingwa wa kwanza wa Michuano ya kombe la Chalenji kwa nchi za Afrika Mashariki na Kati (CECAFA Challenge) iliyofanyika katika Mji wa Jinja nchini Uganda.

Kilimanjaro Queens imefanikiwa kutwaa Ubingwa huo baada ya kuibwaga Kenya (Harambee Starlets) kwa mabao 2-1 katika mchezo wa fainali uliofanyika jana tarehe 20 Septemba, 2016.
Katika pongezi hizo alizozitoa kupitia kwa Waziri wa Habari, Utamaduni, Sanaa na Michezo Mhe.Nape Moses Nnauye, Rais Magufuli amesema Kilimanjaro Queens imeandika historia ambayo inalipa heshima Taifa na inaamsha morali kwa wanamichezo kufanya vizuri katika mashindano.
"Mhe. Waziri Nape Nnauye naomba unifikishie pongezi nyingi kwa Wachezaji wa Kilimanjaro Queens, Shirikisho la Soka Tanzania (TFF), Walimu na Viongozi wa Timu pamoja na wadau wote waliochangia kuiandaa Timu yetu ya Taifa ya wanawake ambayo hatimaye imepata ubingwa katika michuano hii mikubwa. "Nimefurahishwa sana na ubingwa huu na nawaomba wachezaji wa Kilimanjaro Queens na wanamichezo wengine hapa nchini kuuchukua ushindi huu kama changamoto ya kuongeza juhudi katika michezo yetu ili nchi isiishie kupata ubingwa wa Chalenji bali pia ipate ushindi katika michezo na michuano mingine mingi ambayo hushiriki" Amesema Rais Magufuli.
Rais Magufuli pia amewaomba Wa tanzania wote kuendelea kuwaunga mkono wanamichezo na kuwatia moyo wachezaji kwa kuwa mafanikio yao yanaitangaza nchi na yana mchango mkubwa katika maendeleo.
Awali Waziri wa Habari, Utamaduni, Sanaa na Michezo, Nape Moses Nnauye amewapongeza wachezaji wa timu ya taifa ya soka ya wanawake Tanzania Bara, Kilimanjaro Queens kwa niaba ya serikali na watanzania kwa kazi nzuri waliyoifanya mpaka kuwa mabingwa wa kwanza wa Kombe la Shirikisho la Vyama vya Soka Afrika Mashariki na Kati (CECAFA). 
Waziri Nnauye ametoa pongezi hizo alipozungumza na waandishi wa habari leo Jijini Dar es Salaam.
“Kama serikali ni vyema kuipongeza timu yetu ya Kilimanjaro Queens kwa kuiwakilisha vizuri Tanzania katika michuano ya CECAFA na kuibuka mabingwa kwa kuweza kuruka vizingiti vyote vilivyokuwepo katika michuano hiyo” alisema Nnauye na kuongeza: "Serikali itaendelea kuweka nguvu ya kutosha na kuungana mkono na timu zetu kuwasaidia kuhakikisha wanafanya vizuri zaidi katika michezo mbalimbali." Nnauye amesema Tanzania inaanza kuona matunda ya uwekezaji wa muda mrefu kwani haikuwa kazi rahisi kwa Kilimanjaro Queens kufikia fainali na kuwa mabingwa kwa kupambana na timu ngumu na kuweza kushinda.
Aidha Nnauye amewaahidi wachezaji wa Kilimanjaro Queens kuwaalika bungeni katika Bunge lijalo kwa ajili ya kuwapongeza na kuwaandalia mechi ya kirafiki kati yao na wabunge wanawake kutambua mchango wao wa kuipeperusha bendera ya Tanzania. 
Timu zilizoshiriki michuano ya kombe la chalenji la CECAFA ni Tanzania, Burundi, Zanzibar, Kenya, Ethiopia, Rwanda na mwenyeji Uganda.
Mashindano ya Kombe la Chalenji la CECAFA kwa timu za wanawake yamefanyika kwa mara ya kwanza jambo linalotafsiriwa michuano hiyo inaweza kuinua soka la wanawake kwa ukanda wa nchi za Afrika Mashariki na Kati.


