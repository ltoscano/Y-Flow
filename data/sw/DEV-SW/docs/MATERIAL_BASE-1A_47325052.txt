CCM itakuwa historia ikiendeleza upuuzi huu
Dec 30, 2015

WIKI iliyopita nilisema kwamba haiwezekani kuwa na chama cha siasa ambacho kinataka ridhaa ya kuwaongoza watu walio masikini halafu kiwe kinajiendesha kama chama cha matajiri. Kwa muda mrefu sasa CCM kimekuwa kikiendesha mambo yake ya kisiasa kama vile hakijui umuhimu wa wale wanaoongozwa au waliokipatia ridhaa ya kutawala.
Chama ambacho kimeamua kuachana na itikadi yake ya ukombozi na kujitumbukiza katika itikadi ya utajirisho kwa wachache hakiwezi kuendelea kufanya hivyo milele kwa sababu wanaoamua kiwepo ama kisiwepo madarakani ndio wenye uamuzi wa mwisho.
Kwa miaka kadhaa kumekuwapo na mvutano ndani ya chama tawala kuhusu nini hasa kinachotakiwa kufanyika katika kila nyanja iwe ni kisiasa, kiuchumi au kijamii. Mvutano uliokuwapo na ambao bado utaendelea kuwapo ndiyo hasa uliosababisha hali ambayo tuliishuhudia katika kampeni za uchaguzi mkuu ulioiingiza madarakani Serikali ya Awamu ya Tano ya Dk John Magufuli.
Hapana shaka hata kidogo kwamba wanaojiita wanaCCM damu wanalitambua hilo na wamekwisha kufanya tathmini ya kujua ni kwa nini chama ambacho mgombea wake alikuwa akishinda kwa kishindo miaka iliyopita ghafla amejikuta akipata ushindi wa asilimia 58 ambacho ni kiashiria cha kuporomoka kwa umaarufu wa chama hicho.
Hakuna ubishi hata kidogo kwamba mbinu aliyoitumia Dk Magufuli wakati wa kampeni ya kujinadi bila kuegemea chama chake ilikuwa ni nzuri na iliyobuniwa kwa weledi wa kisiasa. Najua kuna baadhi watakaokuwa hawafurahishwi sana na ukweli huo kwamba ilimbidi mgombea huyo ajinadi yeye kama yeye lakini ukweli utabakia ukweli na hilo ndilo lililomfanya mgombea huyo akaibuka na ushindi.
Baada ya ushindi huo suala moja linakuwa wazi na muhimu sana kwa CCM nalo ni kwamba baada ya hilo kutokea nini kinafuata? Je, chama hicho kina jeuri ya kukaa kimya na kujifanya kwamba hakijaona kilichotokea? Je, kama kimeona kilichotokea sasa njia gani ni sahihi kukihakikishia kuendelea kubaki madarakani kama chama tawala katika chaguzi zijazo?
Tathmini ya hali ilivyokuwa na matarajio ya chama hicho siku za usoni ni jambo muhimu linalotakiwa kufanyika na vichwa tulivu bila ya papara wala mawenge.
Ikumbukwe kwamba CCM kabla ya mfumo wa vyama vingi vya siasa kurejeshwa hapa nchini kilikuwa ni chama dola. Maana ya chama dola ni mfumo wa siasa ambao chama kinakuwa ni kimoja tu katika siasa za nchi husika. Chama hicho ndicho kinachoisimamia serikali kutekeleza sera zinazotokana na itikadi ya chama.
Chama kinakuwa na usemi wa mwisho katika kila suala la maisha ya kisiasa, kiuchumi na kijamii katika nchi husika. Hakuna kinachofanywa na serikali ambacho chama haijakiridhia.
Mfumo huo wa utawala ulihakikisha kwamba chama kinakuwa na nguvu na uwezo mkubwa pengine kuzidi hata serikali katika kila sekta na ndiyo sababu ziliundwa sekretariati mbalimbali za uchumi, ulinzi, fedha n.k.
Sekretariati zilikuwa ni vitengo vikuu vya chama ambavyo tunaweza kuvilinganisha na kile kinachojulikana kama majopo ya wabunguabongo (think tanks). Hizi ni timu ambazo zinakuwa na wataalamu walio na uwezo mkubwa wa kutunga sera ambazo zinapelekwa kwa watendaji wa serikali kuzitafsiri kwa vitendo.
Chama kushika hatamu za uongozi wa serikali maana yake ni kwamba hakuna ambacho hakijapatiwa baraka za chama kinachoweza kutekelezwa katika nchi. Hivyo ndivyo hali ilivyokuwa kabla ya mageuzi ya kisiasa ya nchi yetu katika miaka tisini na kwa hakika hitimisho lilikuwa katika marekebisho ya katiba ya Jamhuri ya Muungano wa Tanzania ambayo yalikubali kurejeshwa kwa mfumo wa siasa wa vyama vingi hapa nchini.
Ni wazi kwamba CCM hakikuwa kimejiandaa kuingia katika mfumo wa siasa wa vyama vingi na matokeo yake ni kwamba mambo mengi yakaachwa kujiendea tu bila ya utaratibu mzuri ambao ungelikihakikishia umadhubuti hata katika mazingira ya ushindani wa kisiasa.
Chama ambacho kilikuwa na itikadi inayosimamia maslahi ya wanyonge, wakulima na wafanyakazi kikaachiwa kutumbikia katika mikono ya mawakala wa ubepari na ukoloni mamboleo. Hilo lilifanyika katika mazingira ambayo ubepari wa kimataifa ulikuwa umechachamaa kote duniani na kulikuwa na kila aina ya shinikizo kuhakikisha vyama vya siasa vya itikadi ya mrengo wa kushoto kama kilivyokuwa Chama cha Mapinduzi vinatii amri na kukimbia vivuli vyao. CCM ikajikuta ikipata kigugumizi katika jambo la msingi sana yaani itikadi.


