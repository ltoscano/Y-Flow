
Wahitimu 35 vyuo vikuu wajiunga kilimo cha umwagiliaji

Imeandikwa na John Nditi, Malinyi

Imechapishwa: 09 Oktoba 2016

WAHITIMU wa vyuo vikuu zaidi ya 35, wameungana na wananchi wa vijiji vya wilaya ya Malinyi, mkoa wa Morogoro kuendesha kilimo cha umwagiliaji wa mazao mbalimbali yakiwemo vitunguu na mpunga.

Takwimu hizo zimetolewa na Mkuu wa Wilaya ya Malinyi, Majura Kasika akizungumza na waandishi wa habari juzi. Alisema wilaya yake imekusudia kuleta mapinduzi ya kijani kwa kukipa msukumo kilimo cha umwagiliaji na kutekeleza kikamilifu mkakati wa Matokeo Makubwa Sasa (BRN).
Alisema kuwa wahitimu hao wameungana na wananchi wa kijiji cha Itete, Njiwa na Itete Mianzini , katika tarafa ya Mtimbira wilayani humo kwa ajili ya kilimo cha mpunga, vitunguu na matikiti kwa njia ya umwagiliaji katika skimu ya Alabama iliyojengwa na Serikali Kuu kwa gharama ya Sh bilioni sita.
Kwa mujibu wa Kasika, wilaya ina jumla ya hekta 127,761.06 zinazofaa kwa kilimo kati ya hizo hekta 27,884.04 zinafaa kwa kilimo cha umwagiliaji na hekta 99,877 .02 zina fursa za kilimo kwa kutegemea mvua ambazo ni hekta 55,429 zinatumika kwa kilimo hivi sasa.
Alisema kwa kutambua fursa kubwa itakayotokana na skimu hiyo, vijana na wahitimu wa vyuo vikuu waliungana na kuanzisha vikundi na kuutumia mradi huo mkubwa wa umwagiliaji wa Itete katika kuzalisha mazao ya mboga, nyanya, vitunguu, matikiti na mpunga ili kuinua uchumi wao na wa wilaya hiyo.
Kasika alisema Skimu ya umwagiliaji ya Itete yenye ukubwa wa hekta 8,000 kama eneo lote litaendelezwa itawanufaisha vijana wengi wa nje na ndani ya wilaya yakiwemo makundi ya watu wa rika nyingine kuzalisha mara tatu kwa mwaka kwa mazao hasa mpunga, vitunguu, matikiti na nyanya.
Baadhi ya wahitimu wa vyuo vikuu waliojitokeza katika kilimo cha umwagiliaji, Jasper Muganyizi, Upendo Mwakatobe na Iddi Bectro , kwa nyakati tofauti walisema kuwa wameamua kuendesha kilimo cha kisasa cha umwagiliaji kwa mazao ya vitunguu , mpunga na matikiti ili kujiongezea vipato vyao.
“Kilimo cha sasa ni cha kisayansi, hivyo elimu tuliyoipata katika nyanja mbalimbali ni njia mojawapo ya kutumia kwenye kilimo, kwa kuwa kilimo cha umwagiliaji ni sahihi na hakisababishi hasara,” alisema Muganyizi.
Mwakatobe aliwataka wahitimu wa vyuo vikuu kutokimbia kilimo kwani kilimo cha sasa ni tofauti na cha zamani na pia kuwahamasisha wanawake wasomi wajikite kwenye sekta ya kilimo kwa manufaa yao ya kiuchumi.


