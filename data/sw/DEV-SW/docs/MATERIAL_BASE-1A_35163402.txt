
Jinsi ya kubana mafuta kwenye gari
Dar es Salaam. Wako wanaofikiria kupumzisha magari yao kutokana na mzigo mkubwa wa gharama za kuyatumia, na hasa bei ya mafuta ambayo inaendelea kupanda, huku kipato kikiendelea kudumaa.
Baadhi wanaweza kuingia katika majaribu ya kununua petroli kwa bei rahisi mitaani wakati ubora wake umeshapunguzwa baada ya wauzaji kuichakachua kwa kuichanganya na mafuta ya taa na hivyo kuwa hatari kwa injini.
Wakati hali ya kiuchumi ikizidi kuwa ngumu kwa Wa tanzania wengi, ambao wanaona mkakati wa Serikali wa kubana matumizi umewaathiri, gazeti la Mwananchi linalo suluhisho la kukuwezesha uendelee kutumia gari lako katika mazingira hayo.
Wataalamu waliozungumza na mwandishi wetu wameeleza mbinu kadhaa za kumuwezesha mtumiaji gari kuepuka kutumia mafuta mengi wakati anapoliendesha na hivyo kujipunguzia mzigo wa gharama za mafuta.
Tembea wakati hakuna foleni "Magari yanapokuwa kwenye foleni yanatembelea gia kubwa, kwa hiyo gari itakuwa inajishindilia chini na hivyo hutumia mafuta mengi,"
alisema Mhadhiri Chuo cha Taifa cha Usafirishaji (NIT), Mhandisi Michael Kyando.
Kyando alisema foleni ni moja ya sababu kubwa zinazofanya mafuta yatumike kwa wingi na hivyo ni muhimu watu kutembea wakati kukiwa hakuna magari mengi barabarani.
Alisema mbali na kutumia gia kubwa, magari pia hutumia mafuta mengi kwenye foleni kutokana na matumizi ya viyoyozi.
Alisema ni muhimu kuzima kabisa kiyoyozi kwenye foleni ili kutunza mafuta, "Kama kuna foleni kubwa na magari yamesimama ni vyema ukazima AC na gari. Iwapo foleni inakwenda taratibu basi usitumie AC, fungua vioo vyako hewa ipite kwa kuwa katika foleni unatumia mafuta zaidi kama utaiacha AC ikiwa imewashwa."
Maoni kama hayo yalitolewa na dereva wa teksi anayeegesha gari lake Buguruni jijini Dar es Salaam, Issa Waziri Burhan ambaye ni makini katika kutumia mafuta kuhakikisha anapata faida. 
"AC ni kitu ninachokiangalia sana kwa kuwa inatumia mafuta mengi wakati unaposimama kwenye foleni. Kiyoyozi husababisha injini kutumia nguvu kubwa zaidi, lakini ikiwa kwenye mwendo haitumii mafuta mengi, ni sawa na usipoiwasha. Faida yangu inatokana na utunzaji wa mafuta," alisema Burhan aliyeifanya kazi hiyo kwa miaka minane sasa.
Kwa safari ndefu, tumia kiyoyozi Wakati husababisha mafuta kupotea mengi kwenye foleni, kiyoyozi ni muhimu kwa safari ndefu.
Mhandisi Kyando alisema vioo vikiwa wazi husababisha upepo kujaa ndani na kulisukuma nyuma na hivyo kusababisha gari kutumia nguvu kubwa zaidi kwenda mbele, kitu ambacho husababisha kutumia mafuta mengi.
Madereva wengi hupenda kuacha vioo wazi wakati wa safari ndefu, wakiamini kuwa usingizi hupotea wakati upepo unapowapiga usoni. Hulka ya madereva Sababu nyingine ya upotevu wa mafuta ni tabia za madereva za kuendesha gari kwa kasi bila ya sababu na kukanyaga mafuta bila ya mpangilio.
"Unapoongeza mwendo kwenye accelerator, kanyaga taratibu kulingana na mahitaji ya gari lako kwa wakati ule," alisema Hussein Khalfan, mkurugenzi mwandamizi wa kampuni ya AMC ambao ni mawakala wa Nissan.
Alisema magari ya mashindano hutumia mafuta mengi kutokana na madereva kukanyaga mafuta kwa fujo ili kuhakikisha wanatumia muda mfupi. "Magari ya mashindano yanaweza kutumia mafuta mengi hadi tenki zima kwa saa mbili wakati mafuta hayo yaweza kutumika kwa safari ya kilomita 700," alisema na kushauri madereva kukanyaga mafuta kadri safari inavyoendelea badala ya kukanyaga kwa fujo.
Alisema kwenye maeneo kama ya mteremko, dereva hana haja ya kukanyaga mafuta. Matunzo ya gari Wataalamu hao pia walisema matunzo ya gari, ambayo ni pamoja na kulifanyia service huepusha utumiaji mkubwa wa mafuta.
"Mtengenezaji au mmiliki anatakiwa kufanya service gari kuangalia injini kila kipindi kilichoainishwa kwa kilomita. Anatakiwa abadilishe filta ya hewa kwa kuwa kama hewa haiingii vizuri itasababisha maafa kwa injini kwa kuwa itakosa nguvu na atakapoilazimisha itaharibika," alisema Mhandisi Kyando.
Khalfan alisema ukaguzi wa mara kwa mara husaidia kulifanya gari lisitumie mafuta mengi.
"Kutokana na injini ya gari kutumia hewa (oxygen) ili kuchoma mafuta, ni muhimu kukagua oxygen sensor, air filter ambayo inaweza kuwa imeziba na kusababisha hewa chafu kuingia kwenye combustion chamber (mahali ambako petroli huchomwa ili kuzalisha nguvu inayozungusha crack shaft ambayo ndiyo inayoendesha gari). Hewa safi ni muhimu sana. Kagua air cleaner,"
alisema Khalfan.
Alisema magari ya zamani yalikuwa yanatumia carburetor lakini ya kisasa yanatumia fuel injector kwa hiyo ni vyema zikaguliwe. Muundo wa gari Umbile la gari pia ni muhimu katika kukabiliana na tatizo la utumiaji wa mafuta, lakini hilo hutakiwa kufanyika kabla ya mmiliki kulinunua. "Sharti la kwanza ni lazima mmiliki azingatie uchaguzi wa gari lisilo pana mbele ili kuepuka mgandamizo wa upepo ambao husababisha litumie nguvu nyingi kwenda mbele," alisema Mhandisi Kyando.
"Inatakiwa gari linapotembea upepo upite nyuma bila ya kuzuiwa na umbile la gari kwa kuwa kulizuia, hulilazimu kutumia nguvu kubwa kwenda mbele na hivyo kutumia mafuta mengi."
Mizigo mizito Ubebaji mizigo pia husababisha gari kutumia nguvu kubwa kutembea na hivyo kutumia mafuta mengi.
Pia kutoongeza mafuta hadi yaishe ni sababu nyingine inayofanya gari litumie mafuta mengi bila ya sababu. 


