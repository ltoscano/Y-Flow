
Michezo ya Bandari yazidi kunoga Tanga

Imeandikwa na Anna Makange, Tanga

Imechapishwa: 18 Desemba 2016

TIMU ya soka ya Bandari ya Dar es Salama imetembeza kichapo cha mabao 3 -0 kwa wenzao wa Makao Makuu kwenye mashindano yanayoendelea kutimua vumbi katika viwanja vya shule ya Sekondari Tanga Ufundi jijini hapa.

Mchezo huo uliofanyika jana ulikuwa na upinzani mkubwa na timu hizo zilikwenda mapumziko bila kupata bao hali iliyosababisha kipindi cha pili kuanza kwa kasi kubwa. 
Bandari Dar es Salaam ilianza kwa kupeleka mashambuli mfululizo langoni mwa timu ya Makao Makuu na kuandika bao la kwanza dakika ya 47 kupitia kwa Sigifridi Kikoti ambaye alitumia uzembe wa mabeki wa Makao Makuu kupachika wavuni bao hilo.
Bao hilo liliwaamsha usingizini timu ya Makao Makuu na kuanza kujipanga upya ili kuchachafya kwa mashambulizi langoni mwa Bandari Dar es Salaam bila mafanikio.
Bandari Dar es Salaam hawakubweteka waliendeleza mashambulizi mazito langoni mwa wapinzani wao na kuandika bao la pili kupitia kwa Nuai Ngongota ambaye alipiga shuti kali lililomshinda mlinda mlango wa makao makuu na kujaa wavuni.
Ngonota aliandika tena bao la tatu kwa timu yake baada ya kumpiga chenga beki wa wapinzani wao na kudumbukiza mpira huo ndani ya nyavu za wapinzani Katika mchezo wa kikapu wenyeji Bandari Tanga waliendelea kutoa kichapo kwa timu zinazoshiriki michezo hiyo mwaka huu baada ya kuididimiza bila huruma timu ya Bandari Mtwara kwa vikapu 88-26.
Aidha, timu ya Bandari Dar es Salama iliibuka na ushindi wa vikapu 50 -47 dhidi ya makao makuu ambapo hadi nusu ya mchezo Bandari Dar ilikua nyuma kwa 27 -19.
Kwa upande wa mchezo wa Netiboli timu ya Bandari Tanga imeendelea kutoa dozi kwa timu zinazoshiriki michuano hiyo baada ya kuichapa Mtwara kwa magoli 43-16 na katika mchezo mwingine timu ya Bandari Dar iliifunga makao makuu magoli 36
-13.

Katika michezo ya kuvuta kamba iliyochezwa jana asubuhi na jioni timu ya Mtwara za wanaume na wanawake ziliwaburuza mabaharia wenzao kutoka Kanda ya ziwa kwa pointi 2-0 ambapo katika mchezo wa Soka Bandari Mtwara ililazimishwa sare ya bao 1-1 na Kanda ya Ziwa.


