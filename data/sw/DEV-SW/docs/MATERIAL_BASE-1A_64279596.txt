
Makonda: Polisi kamateni maofisa ardhi walioghushi nyaraka

Imeandikwa na Sophia Mwambe

Imechapishwa: 29 Novemba 2016

MKUU wa Mkoa wa Dar es Salaam, Paul Makonda ameliagiza Jeshi la Polisi, Kanda Maalumu ya Dar es Salaam, kuwakamata maofisa wa ardhi wote walioshiriki kughushi nyaraka za ardhi, ikiwamo ya kubadilisha hukumu na maagizo ya mahakama. 

Aidha amemuagiza Ofisa wa Ardhi wa Mkoa huo, Edger Msolla, kuwasilisha majina ya maofisa hao kwa Kamishna na Polisi Kanda ya Dar es Salaam, Simon Sirro, ili wachukuliwe hatua.
Pia ameitaka Taasisi ya Kupambana na Kuzuia Rushwa (Takukuru) kuichunguza kampuni ya Nakoroa Investment Limited, ili kuangalia uhalali wake kutokana na kutuhumiwa kuhusika katika migogoro ya ardhi na ikibainika inahusika, ifutwe.
Makonda alitoa maagizo hayo katika mkutano wake wa mwisho katika ziara yake ya siku 10 mkoani humo, uliofanyika katika viwanja vya Mabwepande, wilayani Kinondoni.
Makonda alifikia uamuzi huo baada ya mkazi wa Mlalakua, Joyce Machange kueleza kuwa alibomolewa nyumba nne za marehemu baba yake ambaye alikuwa akidaiwa Sh 200,000.
Mkazi huyo alidai nyumba hizo zilibomolewa siku 35 baada ya baba yake kufariki dunia na mlalamikaji kampuni ya Nakoroa Investment Limited.
Alisema, agizo la mahakama ya ardhi lilimtaka mdaiwa Machange kulipa gharama ili kuzuia nyumba kuuzwa. Aliongeza kuwa baada ya tukio hilo aliwasilisha suala hilo katika ofisi wa mkuu wa mkoa, na Makonda alimkabidhi kwa maofisa ardhi ili wamsikilize.
Msolla alisema, kwa upande wa mlalamikaji, kampuni ya Nakoroa Investment alipowasilisha nyaraka zake, walibaini dalali wa mahakama aliyeteuliwa alibadilisha baadhi ya oda za mahakama na alighushi pia saini.
Msolla alimtaja Ofisa Leseni za Ardhi Kinondoni, Artinius Rugemalila kuwa ndiye alihusika kubadili leseni hiyo ya makazi bila kujiridhisha na mlalamikiwa alipofika mkutanoni, alikamatwa na Polisi.


