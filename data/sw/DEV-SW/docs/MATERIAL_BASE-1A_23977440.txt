
Nyota wa Barcelona ampiku Ronaldo katika mshahara
MASHIRIKA FOWADI Lionel Messi amekuwa mchezaji soka anayelipwa mshahara mkubwa zaidi duniani baada ya kukubali mkataba mpya na klabu ya Barcelona itakayokuwa ikimpa Sh2.4 bilioni kwa mwaka.
Kandarasi hiyo itahakikisha kwamba mshindi huyo mara nne wa tuzo la mchezaji bora duniani (Ballon d’Or), anasalia nao uwanjani Camp Nou hadi 2018.
“FC Barcelona imefikia makubaliano na Leo Messi kuhusu mkataba mwingine ulioongezwa na utakaomweka uwanjani Camp Nou kwa muda zaidi,” tovuti ya Barcelona ilieleza.
Makubaliano ya mkataba huo mpya yamemfanya Messi kumpiku Cristiano Ronaldo wa Real Madrid, ambaye ndiye amekuwa mchezaji anayelipwa ujira mkubwa duniani miongoni mwa wanasoka akikusanya Sh2.1 bilioni kila mwaka. Straika matata wa PSG ya Ufaransa, Zlatan Ibrahimovic ambaye alikuwa anashika nafasi ya pili sasa ni wa tatu akipokea Sh1.8 bilioni kila mwaka. Kabla ya kandarasi hiyo, Messi ndiye aliyekuwa akishikilia nafasi ya tatu kwa ujira wa Sh1.6 bilioni.
Ijapokuwa hawakutangaza wazi masuala kamili yaliyoafikiwa kwenye mkataba huo, vyombo vya habari vya Uhispania vimeripoti kwamba Messi 26, atasalia na klabu hiyo hadi zaidi ya 2018 huku pia akiwa anapokea nyongeza nyingine ya malipo ya marupurupu na bonasi inayokadiriwa kuwa Sh590 kila mwaka juu ya mshahara wake.
Kando na kumpiku Ronaldo kimshahara miongoni mwa wasakataji boli, Messi atashika nafasi ya 10 kwenye orodha ya Forbes ya wanamichezo wanaolipwa ujira mkubwa zaidi duniani 


