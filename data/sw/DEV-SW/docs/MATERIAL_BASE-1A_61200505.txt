Tudumishe mazoezi kuepuka magonjwa

Imeandikwa na Mhariri

Imechapishwa: 19 Oktoba 2016

GAZETI hili katika toleo la jana lilikuwa na habari yenye kichwa cha habari kisemacho kuwa ‘Ulaji vyakula visivyo la lishe bora waathiri wengi’.

Kwa mujibu wa habari hiyo, kwa sasa wakazi wengi wa miji mikubwa nchini kama vile Dar es Salaam, Arusha, Tanga, Mwanza na Mbeya, wanakabiliwa na magonjwa yasiyoambukiza na yasiyojulikana kirahisi kwa sababu ya matumizi ya vyakula na vinywaji visivyozingatia lishe bora.
Pia, habari hiyo ilieleza kwamba ukosefu wa vyakula visivyo na lishe, husababisha magonjwa mbalimbali kama kisukari. Tatizo hilo la ulaji na unywaji usiozingatia vigezo ni kubwa katika miji hiyo mikubwa kutokana na urahisi wa upatikanaji wa vyakula na vinywaji, na pia ukosefu wa muda na maeneo ya kufanya mazoezi. 
Tunaunga mkono kauli ya wataalamu wa afya, wakiwemo madaktari bingwa wa magonjwa yasiyoambukiza, kwamba kuna idadi kubwa ya watu wenye magonjwa hayo, lakini hawajui kama wanaumwa.
Mmoja wa madaktari bingwa hao, Dk Rose Hyness, anasema uchunguzi uliofanywa na taasisi inayojishughulisha na magonjwa yasiyoambukiza nchini, umeonesha kuwa katika Mkoa wa Arusha asilimia 30 ya watu wazima, wanakabiliwa na magonjwa ya kisukari, ambayo pamoja na kusababishwa na vyakula, pia yanachangiwa na kutofanya mazoezi.
Aidha, tunaunga mkono kauli iliyotolewa hivi karibuni na Mshauri wa Masuala ya Afya nchini, Dk Ali Mzige kwamba mtindo wa sasa wa maisha, unaathiri na kuangamiza wanadamu wengi. Dk Mzige anataja mambo kadhaa ya kufanya ili kuimarisha afya na kuepuka magonjwa mbalimbali yasiyo ya lazima kuwa ni pamoja na kuacha uvutaji wa sigara na unywaji wa pombe. 
Kwa mujibu wa Dk Mzige, wavutaji wa sigara wapo kwenye uwezekano mkubwa wa kupata magonjwa zaidi ya 40, ambayo ni hatari kwa afya zao, kama vile ugumba, magonjwa ya saratani, kifua kikuu, moyo, kinywa na macho pamoja na nywele kunyonyoka, wakati unywaji pombe husababisha magonjwa 60 kama vile ugonjwa wa ini na kupunguza CD 4 kwa wagonjwa wa Ukimwi.
Tunahimiza shughuli ya upimaji wa afya kwa hiari ziendelee katika mikoa yote nchini, kwani watu wengi ni wagonjwa, lakini hawajui na hawaendi hospitali kutibiwa hadi wanapozidiwa; hali inayosababisha wakati mwingine kupoteza maisha.
Ni dhahiri watu wengi, hasa wa kipato cha chini, hawana muda wa kupima afya zao kutokana na kujikita zaidi kupambana na ugumu wa maisha. Wengi wao wanapojisikia kuumwa, hunywa dawa za kienyeji au hununua dawa kwenye maduka ya dawa bila kupima.
Wanapozidiwa ndipo huenda hospitalini na kukutwa na matatizo makubwa, hivyo kuwa vigumu kutibika. Tunaiomba serikali iendelee kuwezesha wananchi kupima afya zao; na ikiwezekana itenge siku maalumu ya kupima afya, kama inavyotenga siku ya kufanya usafi ambayo ni kila mwisho wa mwezi; na siku ya kupanda miti kitaifa. 
Tunasisitiza kuwa mbinu kubwa ya kukabiliana na magonjwa mbalimbali ni lazima tubadilike na kufanya mazoezi ya mwili kila siku. Tufanye mazoezi bila kikomo.


