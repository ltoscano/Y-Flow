
Wanachama wasio waaminifu ni hatari kwa ustawi wa chama
Wafuasi wa CCM wakishiriki katika uzinduzi wa kampeni za Uchaguzi Mkuu kwenye Viwanja ya Jangwani jijini Dar es Salaam mwaka jana. Picha ya
Moja ya njia inayoleta mafanikio katika jambo lolote lile ili kuwapo kwa uaminifu kwa wahusika wanaoshughulika na jambo hilo ni kulifanya kwa dhati.
Binadamu ambaye anakuwa na M mchango katika jamii wa kuleta maendeleo ni lazima awe na mambo makuu matano. Mambo hayo ni ujuzi, ukweli, haki, halali na uadilifu.
Mtu akiwa na mambo hayo matano anaweza kuhesabika kwamba ni mtu aliyekamilika na anaweza kutoa mchango wa maendeleo katika jamii yake.
Mtu akikosa mambo hayo suala la kuleta maendeleo hata kwake binafsi litakuwa ndoto achilia mbali kuisaidia jamii inayomzunguka.
Katika vyama vya siasa uadilifu wa wanachama ndiyo jambo la msingi zaidi kwani ndiyo unao weza kukipa maendeleo chama husika hata kikaweza kushika madaraka ya kuongoza Serikali.
Wanachama wakiwa siyo waadilifu wanaweza kuleta taswira potofu ukadhani kwamba una wafuasi ambao wanaweza kukipa chama chako ushindi, lakini ukifika uchaguzi ukaambulia patupu.
Kwa hiyo, kukosa uadilifu katika chama ni jambo la hatari kwani chama kinaweza kikadhani kina wafuasi wengi kumbe hali halisi haiko hivyo.
Ni jambo la msingi kwa wanachama kuwa waadilifu katika chama chao na kuhakikisha hawakigeuki kwa namna yoyote ile hata kwa njia za siri.
Uadilifu kwa chama Mwenyekiti wa Umoja wa Wazazi wa Chama cha Mapinduzi (CCM), Abdallah Bulembo alisema hivi karibuni kuwa kuna wanachama ambao ni ndumilakuwili katika chama hicho.
Bulembo ambaye ni Mjumbe wa Kamati Kuu ya CCM akizungumza na wanafunzi wa vyuo vikuu ambao ni wafuasi wa chama hicho mjini Zanzibar alisema kuwa kuna wanachama ambao usiku wanageuka kuwa CUF.
Kiongozi huyo ambaye aliongoza kampeni za kufanikisha ushindi wa Rais John Magufuli katika Uchaguzi Mkuu wa Tanzania uliofanyika Oktoba 25, 2015 alisema jambo hilo ni baya. 
Bulembo aliwaasa wana CCM kuwa wakweli na wasitumiwe ili kuhujumu chama na kukizorotesha katika majukumu yake.
Inawezekana alieleza Bulembo yanaweza kuwa yapo kwani kwa vyovyote vile kiongozi huyo asingeweza kusema jambo ambalo hajalisikia.
Kwa kweli suala la ndumila kuwili siyo jambo geni katika siasa, lakini ni baya na ambalo halifai katika shughuli zote za jamii.
Pamoja na kwamba Bulembo alizungumzia kwa chama chake cha CCM, lakini jambo hilo la kutokuwa na uaminifu kwa chama halifai kwa mfuasi wa chama chochote kile.
Kwa hiyo ni vyema watu ambao wameamua kujitokeza kuunga mkono chama fulani wafanye hivyo kwa dhati ya mioyo yao na wasiwe vigeugeu. Tabia hiyo inapaswa kuepukwa ili kuleta ustawi wa vyama vya siasa na kuhakikisha kuna amani na utulivu nchini.
Vitendo vya kukiuka maagizo ya chama au kutumiwa na chama kingine na kuhujumu chama chako ni jambo lisilofaa na lazima liepukwe kwani linaweza kuhatarisha amani.
Ni vyema kama mtu yeyote akiona hawezi kuwa mwadilifu katika chama chake alichoamua kujiunga ajiondoe na abaki bila ya kuwa na chama chochote cha siasa kwani hakuna makosa kuwa hivyo.
Hata hivyo, hali ya kuwa mchana unakuwa kama kondoo, lakini usiku unavaa ngozi ya chui ni jambo la hatari na linaweza hata kupoteza maisha yako.
Siasa zina ushabiki wa hali ya juu na kuna watu wengine wanaweza kuvumilia iwapo utafanya vitendo vya kukihujumu chama chao na wakagundua jambo hilo. Katika mazingira ya aina hiyo lolote linaweza kutokea na muhusika hujikuta anaathirika jambo ambalo linaweza kuepukwa. Kuifuta CUF Katika siku za karibuni kumekuwako na maneno ya baadhi ya watu ambao wanataka Chama cha Wananchi (CUF) kifutwe kwa madai kuwa kinachochea na kuhatarisha amani ya nchi.
Wanaotoa madai hayo baadhi yao wakiwa wanasiasa wanadai kwamba CUF imekuwa ikiwashawishi wananchi kuipinga Serikali ya Mapinduzi Zanzibar (SMZ) na kutoshirikiana nayo.
Kabla ya Uchaguzi Mkuu wa Zanzibar uliofutwa CUF ilikuwa inashirikiana na CCM kuunda Serikali ya Umoja wa Kitaifa (SUK) iliyoiongoza Zanzibar kwa miaka mitano tangu mwaka 2010.
Hata hivyo, Serikali hiyo ya Umoja wa Kitaifa ilivunjika baada ya kuitishwa uchaguzi wa marudio Zanzibar uliosusiwa na CUF na matokeo yake kukaiweka madarakani Serikali ya CCM.
Mbali na kuivunja SUK uchaguzi huo wa marudio ulivunja mwafaka ulioafikiwa na CCM na CUF ambao ulirudisha hali ya amani katika nchi na kufuta uhasama uliokuwapo baina ya wafuasi vyama hivyo.
Mwafaka wa Zanzibar kati ya CCM na CUF uliafikiwa baada ya makubaliano kati ya aliyekuwa Rais wa Zanzibar na Makamu mwenyekiti wa CCM Zanzibar, Dk Amani Abeid Karume na Katibu Mkuu wa CUF, Maalim Seif Shariff Hamad.
Kuvunjika kwa SUK na mwafaka kumezusha mpasuko wa kisiasa Zanzibar na hali ya uhasama kwa wananchi imerudi upya ambapo sasa baadhi ya Wazanzibari wanabaguana katika kupeana huduma za jamii kama vile kuuziana bidhaa.
Katika hali ilivyo sasa, fikra za kutaka kuifuta CUF siyo suluhisho la matatizo yaliyoko Zanzibar.
Kwa namna yoyote ile hata itokee Msajli wa Vyama vya Siasa aamue kuifuta CUF haina maana kwamba hali hiyo itaifanya Zanzibar iwe shwari kisiasa.
Hakuna uwezekano hata kidogo kwamba wafuasi wa CUF iwapo chama chao kitafutwa watajiunga na chama kinachotawala cha CCM.
Hata hivyo, bila shaka wafuasi hao wanaweza kuunga mkono chama kingine au wakaunda chama kipya na hali ikaendelea kama kawaida na wakaongeza upinzani kwa chama tawala.
Kwa mtazamo huo ni vyema wote wale wenye fikra za kutaka CUF ifutwe wakayafuta mawazo hayo kwani hayana mchango wowote katika kuondoa mpasuko wa kisiasa uliopo Zanzibar.
Kama kuna dhamira ya kweli ni vyema kwa wanasiasa wa Zanzibar kutafakari upya na kutafuta njia mbadala ya kumaliza mgogoro wa kisiasa Zanzibar.
Demokrasia ya kweli Jambo ambalo linaweza kuleta amani na utulivu katika nchi ni kuhakikisha kwamba kila jambo linafanywa kwa kuzingatia misingi ya haki.
Ni lazima kila tukio katika nchi liwe linafanyika kwa uhalali bila kuwa na uonevu kwa baadhi ya watu au kutoa upendeleo kwa baadhi ya watu. Kwa maneno mingine nchi inapaswa kuwa na demokrasia ya kweli ambapo kila mwananchi atatimiziwa haki yake bila masharti yoyote.
Mwandishi ni mwanahabari mwandamizi na mchambuzi wa masuala la siasa na jamii.Anapatikana kwa email sanani07@yahoo. com na maoni@mwananchi.co.tz


