
Edward Lowassa: CCM ina kiwewe

January 13, 2017

WAZIRI Mkuu wa zamani na Mjumbe wa Kamati Kuu ya Chama cha Demokrasia na Maendeleo (CHADEMA), Edward Lowassa, amesema kuimarika kwa umoja na mshikamano miongoni mwa vyama upinzani nchini kunawatia kiwewe Chama Cha Mapinduzi (CCM) wanaoongoza serikali na kufanya waanzishe mbinu chafu za kisiasa. 
Lowassa aliyasema hayo jana katika Hoteli ya Gaprina, Mjini Kahama, mkoani Shinyanga ambako alifikia akiwa njiani kwenda mkoani Kagera kwenye ziara ya kuimarisha chama.
Alisema kuimarika kwa mshikamano huo chini ya mwavuli wa vyama vinavyounda Umoja wa Katiba ya Wananchi (UKAWA) ni hatua kubwa katika safari ya kuing’oa CCM madarakani na kuingia Ikulu ili waweze kuongoza dola.
“Wameanza mbinu chafu za kutuondoa kwenye umoja wetu kwa kuwalisha viongozi wetu maneno… kuna gazeti moja limenilisha maneno likidai eti nimeitabiria CCM ushindi katika uchaguzi mdogo wa udiwani kule Arumeru.
“Haya ni mambo ya ajabu kabisa, hili gazeti (si Majira), linaishi kwa kodi zetu wananchi, leo linatumika kuvunja demokrasia hili ni jambo la kusikitisha sana,” alisisitiza Lowassa ambaye katika safari hiyo ameongozana na Naibu Katibu Mkuu CHADEMA Zanzibar, Salum Mwalimu.
Aliongeza kuwa; “Wanaandika uongo mchana kweupe kuwa nilikuwa katika kampeni kwenye kitongoji cha Ematasia…mimi sikwenda, mbinu wanazofanya wananchi wameshazijua, hawako tayari kuona hamu yao kutaka mabadiliko inapotea,” alisema.
Lowassa ambaye alitokea Zanzibar ambako alikwenda kushiriki uzinduzi wa kampeni za Uchaguzi Mdogo wa Ubunge Jimbo la Dimani akimuunga mkono mgombea wa CUF, alisema vyama vya upinzani vina mshikamano mkubwa na kuwataka wanachama wao kuiga mfano huo.
“Katika ziara tunazofanya ili
kuimarisha chama, pia tunaimarisha mshikamano miongoni mwa wapinzani…CCM wanapata kiwewe, tunawaambia hata wafanyeje mabadiliko hayaepukiki, watawatia ndani viongozi wetu kwa hila lakini wajue hiyo ndiyo inazidisha vuguvugu, huu ni upepo unaovuma kote duniani, wajifunze yaliyotokea Gambia, Ghana na kwingineko,” alisisitiza.
Katika hatua nyingine, mamia ya wakazi wa Mji wa Kahama waliizingira hoteli aliyofikia Lowassa wakitaka kumuona ambapo habari za kuwepo kwake zilianza kuenea Jumatano jioni ambapo, jana asubuhi wananchi hao walifika katika hoteli hiyo.
Akiwa njiani kwenda Bukoba, Lowassa na msafara wake alipata nafasi ya kusalimiana na wananchi katika mnada wa Lusahunga wilayani Biharamulo ambako wananchi walimwambia kuwa, hali yao ya maisha ni ngumu, pia wanakabiliwa na ukame.
Hata hivyo, Lowassa hakuzungumza lolote zaidi ya kuwapungia na kuwasalimia akisema mikutano ya hadhara imepigwa marufuku na asingependa kuvunja sheria na amri hiyo.


