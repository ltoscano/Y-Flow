Soko la mbaazi laanguka

Imeandikwa na Basil

Imechapishwa: 14 Septemba 2016

SOKO la mbaazi duniani limeanguka na kuathiri nchi mbalimbali zinazolima zao hilo ikiwemo Tanzania. Hata hivyo, serikali imesema inafanyia kazi hali hiyo ili kuhakikisha inatafuta masoko na wanunuzi mbadala ili mbaazi ambazo zinalimwa nchini ikiwemo Babati (Manyara), Lindi na Mtwara.

Naibu Waziri wa Kilimo, Mifugo na Uvuvi, William ole Nasha alikiri kuwa bei ya mbaazi nchini imeshuka na kwamba soko la mbaazi limetikisika dunia nzima.
Alikuwa akijibu swali la nyongeza Mbunge wa Babati Mjini, Pauline Gekul (Chadema) aliyesema mbaazi zimedoda jimboni kwake na wafanyabiashara wamegoma kununua akiwemo mnunuzi mkubwa India huku nchi jirani za Uganda na Kenya nazo zikiwa zimelima na kutaka kufahamu serikali inafanya juhudi gani kuokoa hali hiyo.
Akijibu swali hilo la nyongeza, Nasha alisema soko la mbaazi limetikisika dunia nzima na wanunuzi wakubwa wamekataa kununua mbaazi kwa bei ya awali na kutoa mfano wa Mtwara na Lindi kuwa mbaazi zinanunuliwa hadi Sh 500 kwa kilo moja. 
Hata hivyo, Nasha alisema serikali inafanya juhudi kutafuta mnunuzi mkubwa mbadala atakayenunua mbaazi za wakulima hapa nchini kwa be nzuri.
Katika swali la msingi, Mbunge wa Lupembe, Joram Hongoli (CCM) alitaka kufahamu serikali inashughulikiaje mgogoro baina ya wananchi na mwekezaji aliyepewa kiwanda cha Igombolo-Lupembe 2009.
Nasha alisema mwekezaji Kampuni ya Dhow Mercantile (EA) Limited alishinda kesi na Muungano wa Vyama vya Ushirika Lupembe (MUVYULU) iliamriwa ilipe fidia inayokadiriwa kuwa Sh bilioni 28 pamoja na gharama za kuendesha kesi, lakini MUVYULU ilikata rufaa na hivyo kesi hiyo bado ipo mahakamani.
Waziri wa Kilimo, Mifugo na Uvuvi, Dk Charles Tizeba alisema mgogoro huo umefika mwisho na kuwataka MUVYULU kuacha kung’ang’ania kukataa maamuzi ya mahakama ili kuepusha migogoro na kuwawezesha wananchi kunufaika na maendeleo yanayofanywa na mwekezaji.


