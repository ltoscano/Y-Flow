
Zantel wajipanga kutengeneza ajira kwa vijana nchini

December 22, 2016

KATIKA mpangomkakati wa kupunguza tatizo la ajira kwa vijana nchini, Kampuni ya Zantel wamejipanga kutengeneza ajira kwa vijana.
Akizungumza wakati wa uzinduzi wa duka na kituo kipya cha huduma kwa wateja kilichopo jengo la China Plaza Kariakoo, Dar es Salaam juzi Ofisa Mtendaji Mkuu wa Zantel, Benoit Janin alisema kwa kishirikiana na serikali watatengeneza ajira kwa vijana kama mawakala wa mauzo pamoja na mawakala wa AzyPesa.
Alisema hicho ni kituo cha pili Dar es Salaam, kikisaidiwa na vioski na sehemu mbalimbali za kutolea huduma, ambapo Zantel ina mpango wa kufungua maduka zaidi ya kutolea huduma ili wateja wake waweze kupata huduma na bidhaa mahali popote.
“Katika duka hili, kama yalivyo maduka mengine Tanzania, wateja wetu watapata huduma na bidhaa mbalimbali zenye kiwango cha 4G pamoja na viwango vingine vitakavyoweza kukidhi mahitaji mbalimbali.
“Bidhaa hizi zinauzwa kwa bei nafuu, jambo litakalofanya Wa tanzania wengi wamiliki vifaa vya mawasiliano ambavyo ni hitaji muhimu kwa karne hii.
“Kwa mfano, tuna simu maalumu kwa wanafunzi na wafanyabiashara, zilizowekewa vifurushi vyenye gharama nafuu. Hizi zinaweza kuwasaidia kufanya mawasiliano popote walipo,” alisema.
Janin alisema maduka yote yana wafanyakazi wenye ufahamu na ujuzi na wako tayari kuwahudumia wateja wao na kuwasaidia wanapohitaji huduma za kimtandao, ambazo kwa sasa ni muhimu katika maisha ya kila siku.
Alisema wakiwa katika hatua za mwisho za maboresho ya mtandao wao, wanahakikisha kwamba wanasambaza bidhaa na huduma zao ili ziweze kuwafikia wateja kwa urahisi zaidi.
Ufunguzi wa duka hilo katika eneo la Kariakoo ni moja ya mikakati ya kampuni hiyo ya kusogeza huduma zake karibu na wateja, ambapo hivi karibuni wafanyakazi wa Zantel walifanya ziara katika mikoa mbalimbali nchini kuzungumza na wateja wao.


