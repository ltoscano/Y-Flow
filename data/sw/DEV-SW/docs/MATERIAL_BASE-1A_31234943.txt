Waomba ndege za ATCL zitue Kahama

Imeandikwa na Mwandishi Wetu, Kahama

Imechapishwa: 30 Septemba 2016

WADAU na wafanyabiashara mbalimbali wilayani hapa, mkoani Shinyanga, wameiomba Kampuni ya Ndege ya Tanzania (ATCL) itakapopanga ratiba za ndege mpya ijumuishe wilaya ya Kahama.

Wameomba kujumuishwa kutokana na wilaya hiyo kuwa kitovu cha biashara kinachounganisha nchi za Jumuiya ya Afrika Mashariki. Ombi hilo lilitolewa siku moja baada ya Rais John Magufuli, kuzindua ndege mbili aina ya Bombardier Dash Q400 zilizotengenezwa Canada zitakazofanya safari nchini na nje ya nchi.
Wafanyabiashara hao, walisema kuwa kuwepo kwa safari angalau moja ya ndege katika mji huo, kutasaidia katika kukuza biashara na kwa wafanyabiashara wa ndani na nje watatumia fursa hiyo kufanya shughuli zao kwa wakati.
Mmoja wa wafanyabiashara hao, Candy Mtembei, anayemiliki Kampuni ya Kencan Company Limited inayojishughulisha na ukataji wa tiketi za ndege Kanda ya Ziwa, aliomba Serikali kuipa kipaumbele wilaya hiyo inayokua kwa kasi.
"Mji wa Kahama upo katikati ya nchi tano za Maziwa Makuu na pia umezungukwa na wawekezaji wakubwa hususan wale wa madini na kilimo cha tumbaku. Kukiwa na safari angalau moja kwa wiki, kutawarahisishia kufanya biashara zao kwa wakati", alisema Mtembei. 
Alisema hivi sasa, wanasafiri umbali wa kilometa zaidi ya 400 kutoka hapo Kahama kwenda Mwanza kutafuta huduma hiyo na wengine husafiri kutoka Ngara, Rusumo kwenda Kagera umbali wa kilometa 600.


