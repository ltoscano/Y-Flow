
Tatizo la umeme ni usambazaji
Na VALENTINE OBARA
HATUA ya serikali kuzindua mradi utakaoongeza megawati 140 za nguvu za umeme nchini inafaa kupongezwa, japo hiyo haitoshi kuhakikishia wananchi huduma bora zaidi za usambazaji wa nguvu za umeme. 
Huduma ya usambazaji umeme H nchini inayosimamiwa na kampuni ya Kenya Power ni mojawapo ya yale yanayohangaisha pakubwa zaidi wananchi na wawekezaji.
Wakati mwingi tumeshuhudia malalamishi mengi kutoka kwa wawekezaji kuhusu gharama ya juu ya nguvu za umeme, hali ambayo huwapelekea kupandisha gharama ya bidhaa la sivyo wapate hasara kwenye biashara zao.
Vilevile wananchi wanaotumia umeme manyumbani mwao wamekuwa wakishuhudia kupotea kwa nguvu za umeme mara kwa mara. Hali hii hufanya wengi kusalia na maswali kuhusu ikiwa kweli tuko mbioni kujiweka katika ushindani na mataifa yaliyoendelea, kwani Kenya haistahili kushuhudia haya katika karne ya 21.
Sekta hiyo ni kati ya zilizo muhimu zaidi katika juhudi za kubingirisha gurudumu la maendeleo nchini na kuinua hali ya kimaisha kwa wananchi.
Hivyo basi, inahitajika hatua nyingi zaidi japo hiyo haitoshi kuhakikzichukuliwe katika kuboresha utoaji wa huduma hiyo.
Kuongezwa kwa kiwango cha nguvu za umeme kinachozalishwa pekee haitoshi, kwani bado mbinu zile zile za zamani ndizo zitakazotumiwa kusambaza umeme.
Ni sharti kampuni ya Kenya Power iwekeze katika vifaa vya teknolojia ya kisasa iwapo tunataka kuona mabadiliko katika utoaji huduma.
Ni aibu kuwa katika enzi hii, wakazi wa mitaa mbalimbali Nairobi, jiji kuu la Kenya linaloheshimika pakubwa kimataifa, hulazimika kuishi gizani bila nguvu za umeme kwa zaidi ya saa 24 eti kwa kuwa mvua kubwa imenyesha. Aibu iliyoje! Ikiwa hali ni hivyo katika jiji kuu, unaweza ukatanabahi jinsi ilivyo katika maeneo ya mashambani hasa katika maeneo ambapo mvua ni sehemu ya maisha ya kila siku.
Itakuwa jambo la busara ikiwa kutakuwepo vifaa vya kusambaza umeme ambavyo vinaweza kustahimili hali mbaya ya anga, hasa mvua.
Ikumbukwe kuwa serikali imekuwa mbioni kwa miaka kadha sasa kuongeza idadi ya watu wanaounganishiwa nguvu za umeme kwenye maeneo ya mashambani, ingawa kuna mtindo wa stima kupotea mara kwa mara.
Hakutakuwa na manufaa ikiwa serikali itapatia uzalishaji umeme uzito zaidi na kusahau kuboresha mbinu za usambazaji wa huduma hiyo.
Masuala hayo mawili hutegemeana na hivyo basi yanastahili kushughulikiwa kwa pamoja.
Kumekuwa na wadadisi wa masuala ya kiuchumi ambao hupendekeza kuwezeshwa kuwepo kwa kampuni nyingine ya usambazaji umeme ambayo itatoa ushindani kwa Kenya Power.
Katika biashara yoyote ile, ushindani hupelekea kampuni husika kujitahidi zaidi katika utoaji huduma kwa wateja. 
Mfano bora umeonekana wazi katika sekta ya mawasiliano ya simu ambapo kuwepo kwa kampuni nyingi za utoaji wa huduma hizo kumechangia pakubwa kuwezesha wateja kujichagulia kampuni ambazo wanaona zinawafaa zaidi.
Itahitajika washikadau wote wawazie zaidi suala la huduma bora za usambazaji umeme, la sivyo juhudi za kuongeza kiwango cha umeme kinachozalishwa hazitakuwa na manufaa kwa wananchi.


