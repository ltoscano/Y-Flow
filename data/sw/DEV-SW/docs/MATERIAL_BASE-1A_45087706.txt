Orodha ya mambo ya Muungano iongezwe II
Mar 13, 2014

KUHUSU sifa za kuchaguliwa kuwa mgombea nafasi ya urais au Bunge (ibara ya 79 na. 125), kwa sasa vyama ndivyo vinavyopendekeza- kwa kweli kuteua mgombea. Kumbe baadhi ya walioteuliwa kugombea wasingechaguliwa kama wapiga kura wangewajua. Propoganda za vyama na mashabiki ndizo zinazotawala. Matokeo yake taifa linapata viongozi wabovu na serikali dhaifu.
Napendekeza kwamba pawepo na chombo cha kuchuja na kuhahikiki sifa za wagombea waliopendekezwa na vyama. Kiwe na mamlaka ya kuyakataa na kuagiza vyama vipendekeze wengine au mwingine. Tume ya Uchaguzi ipewe mamlaka hayo. Katika kutekeleza wajibu huu, tume itaongozwa na miiko ya uongozi iliyoorodheshwa katika Katiba hii.
Zipo nchi nyingine zenye utaratibu huo wa kuchuja. Bila kuwa na chombo kama hicho sifa hizo zitabaki kwenye makaratasi na mambo yataendelea kama kawaida tuliyoizoea na taifa litaendelea kupata viongozi wabovu.
Bunge kumshitaki Rais

Ni maoni yangu kwamba kiwango kilichopendekezwa cha asilimia 75 ya kura za wabunge kwa ajili ya kuunda Kamati ya Uchunguzi na cha kumwondoa Rais ni cha juu mno. Kwa nini asilimia zaidi ya 50 isitoshe kwa ajili ya kuunda kamati hiyo na asilimia 66 (theluthi mbili) isitoshe kumwondoaZaidi ya kiwango hicho ni “KULINDANA”.
Pia Katiba itamke Rais au kiongozi aliyeondolewa madarakani asistahili kulipwa mafao ya uzeeni – pensheni – kama ilivyo kwa watumishi wengine wa umma wanaofukuzwa kazi.
Utaratibu wa kubadili Katiba 

Kwa hili tuongozwe pia na uzoefu tuliokwishapata na uzito wa Katiba iliyopitishwa na wananchi. Utararibu wa kubadilisha Katiba usiwe rahisi kama huu uliopendekezwa, ambao ndiyo unaotumika sasa. Utaratibu huu ndio uliokiwezesha chama tawala kwa kutumia wingi wa wabunge wake bungeni kufuta haki ya raia binafsi kugombea urais au ubunge bila ya kuteuliwa na chama cha siasa. Tusiruhusu utaratibu huu wa kubadilisha Katiba uendelee.
Napendekeza kwanza, theluthi mbili wa wabunge kutoka Tanganyika na theluthi mbili kutoka Zanzibar zitahitajika kama ilivyo sasa na pili;
theluthi mbili ya wabunge wa upinzani – hawa wanawakilisha wananchi waliowachagua, tatu; kama mabadiliko yanayokusudiwa ni makubwa ibara 119 iliyopendekezwa naunga mkono.
Kuundwa kwa Bunge la Jamhuri
Ibara ya 113 inahitaji uchambuzi wa kina, isije ikashindikana kuitekeleza. Naona jimbo la uchaguzi eneo lake litakuwa kubwa mno hata kufanya kazi ya wagombea kufanya kampeni kuwa ngumu na yenye gharama kubwa. Yapo pia maswali ya kujiuliza: Ilani ya uchaguzi ya chama au mgombea itakuwa na sera za aina gani kuhusu masuala ya ulinzi na usalama, mambo ya nje na mengineyo kama hayo ili kuwashawishi wapiga kura wapige kuraTume ingeangalia uwezekano wa mabunge ya nchi washirika kuchagua wabunge wa Bunge la Jamhuri ya Muungano kama inavyofanyika sasa kwa Bunge la Jumuiya ya Afrika Mashariki. Ila Rais atachaguliwa na wananchi. Napendekeza iwe hivyo.
Majukumu ya Mkurugenzi wa uchaguzi
Majukumu ya mkurugenzi wa uchaguzi (ibara ya 196; -3) – kwamba “Mkurugenzi wa Uchaguzi wa Tume ya Uchaguzi atatekeleza majukumu yake kwa kusaidiwa na watendaji ambao ni watumishi wa umma ….” Mkurugenzi asilazimishwe kutumia watumishi wa umma kama ilivyo sasa. Ushahidi upo unaoonyesha kwamba watumishi hao wanajikuta wanatumikia mabwana wawili- Tume kwa upande mmoja na mwajiri wake kwa upande wa pili ambaye anataka matakwa yake yatekelezwe na hivyo kupotosha haki! Napendekeza Tume iwezeshwe kuajiri au kuteua watumishi wake ambao watawajibika kwake tu.
Vyanzo vya mapato ya serikali ya Muungano
Katika vyanzo vya mapato ya serikali ya Muungano (ibara ya 231) kwanza; pendekezo hili, kwa maoni yangu, litazaa serikali dhaifu na kuweka Jamhuri ya Muungano kama kivuli. Ni serikali gani ambayo haina mamlaka ya kutoza kodi wananchi wake ili iweze kuwatumikia ipasavyo
Tunataka Serikali ya Muungano yenye nguvu. Nguvu hii ni pamoja na uwezo wa kupata mapato ya kutosha ya kuendesha Serikali ya Muungano. Mapato hayo yachangiwe na kila mwananchi mwenye uwezo wa kulipa kodi na kila taasisi inayolipa kodi kwa mujibu wa sheria. Kwa utaratibu wa sasa wananchi wanalipa kodi inayoendesha shughuli za Muungano na shughuli za Tanzania Bara na Zanzibar.


