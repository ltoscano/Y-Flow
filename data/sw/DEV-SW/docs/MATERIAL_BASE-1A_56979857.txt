
Zawadi Rock City Marathon zawekwa hadharani

Imeandikwa na Mwandishi Wetu

Imechapishwa: 15 Septemba 2016

WARATIBU wa mashindano ya riadha ya Rock City Marathon wametangaza gharama na zawadi zitakazotolewa kwa washindi wa mbio hizo zinazotarajiwa kufanyika kwenye Uwanja wa CCM Kirumba Mwanza Septemba mwaka huu. 

Akizungumzia zawadi hizo jijini Dar es Salaam jana, mratibu wa mbio hizo zinazoandaliwa na Kampuni ya Capital Plus International kwa kushirikiana na mkoa wa Mwanza, Mathew Kasonta alisema washindi wa kwanza wa mbio za kilometa 21 kwa wanaume na wanawake watajinyakulia Sh milioni 1.5 kila mmoja, Sh 900,000 kwa washindi wa pili na Sh 700,000 kwa washindi wa tatu.
Kwa upande wa mbio za kilometa tano ambazo zitaongozwa na wakuu wa mikoa ya Mwanza na Simiyu ambazo pia zitahusisha wafanyakazi kutoka kampuni mbalimbali pamoja na watu wenye ulemavu wa ngozi, Kasonta alisema washindi watapatiwa zawadi za heshima kwa kampuni huku fedha zikitolewa kwa washiriki wenye ulemavu wa ngozi.
“Washindi wa mbio za kilometa tatu ambazo zipo mahususi kwa ajili ya wazee watapatiwa Sh 50,000 kwa washindi wa kwanza huku washindi wa pili na wa tatu pia wakipatiwa pesa taslimu,’’ alisema.
Kasonta alisema kwa washindi wa mbio za kilometa 2 zitakazohusisha watoto wenye umri kati ya miaka 7 hadi 10 watapatiwa Sh 30,000 kila mmoja.
Alisema washindi wa kwanza kwenye mbio fupi za mita 100, 400, 800 na 1500 ambazo ni mahususi kwa wanafunzi watapatiwa zawadi ya Sh 50,000 kila mmoja (wanaume na wanawake), Sh 30,000 kwa washindi wa pili huku washindi watatu wakiambulia kiasi cha Sh 20,000 kwa kila mmoja. 
“Kubwa zaidi pia ni kuwashukuru sana wadhamini wa mbio hizi kwa kuendelea kutuunga mkono kwenye maandalizi haya yaani kampuni za Freidkin Conservation Fund na African Wildlife Trust, Benki ya NMB, New Mwanza Hotel, Shirika la Taifa la Hifadhi ya Jamii (NSSF), Real PR Solutions, Fabec, Tiper, Puma Energies, Clouds Fm, Jembe Fm, Barmedas Tv na EF Out Door,” alisema.
Alitoa wito kwa washiriki zaidi kuendelea kujisajili ili kuthibitisha ushiriki wao kwenye mbio hizo ambazo mbali na kuibua vipaji vya mchezo wa riadha hapa nchini pia zinalenga kupambana na ujangili pamoja na kutangaza utalii katika Ziwa Victoria.
“Kwa wakazi wa jiji la Mwanza na mikoa jirani wanaweza kujisajili kwa kuchukua fomu katika vituo kadhaa vikiwemo Ofisi za michezo wilaya zote za mkoa wa Mwanza, Ofisi zote za riadha mikoa ya Geita, Simiyu na Shinyanga, Uwanja wa Nyamagana, Chuo Kikuu cha Mtakatifu Augustino Mwanza, Kituo cha Michezo Malya, Shule ya Kimataifa ya Isamilo na Mwanza Hotel. “Kwa upande wa Dar es Salaam Fomu za ushiriki pia zinapatikana katika ofisi za Kampuni ya Capital Plus International iliyopo ghorofa ya tatu jengo la ATC, jijini Dar es, Salaam,” alihitimisha.


