
Ni kweli, tunahitaji sheria hii Nov 22, 2012

KATIKA ukurasa wa tatu wa gazeti hili tumechapisha habari kuhusu mkutano wa viongozi wa Taasisi za Kupambana na Rushwa Afrika Mashariki (EAAACA), ulioanza Jumatatu wiki hii jijini Mwanza.

Viongozi mbalimbali wamezungumza katika mkutano huo, wakitoa mapendekezo na ushauri ili kuboresha mapambano dhidi ya rushwa katika nchi za Afrika Mashariki.

Kati ya wazungumzaji ni pamoja na Makamu Mwenyekiti wa Kamati ya Maadili na Kupambana na Rushwa ya Kenya (EACC), Irene Keino. Pamoja na mambo mengine, Keino ameshauri Tanzania kuwa na sheria maalumu ya ufuatiliaji wa rasilimali zake zinazoibwa, yaani Asset Tracking Act.

Pamoja na kuwapo kwa sheria ya kulinda mashahidi, tunadhani ni wakati muafaka Tanzania kuwa na sheria ya namna hiyo, inayojitegemea na si kuweka kipengele hicho ndani ya sheria nyingine. 

Zipo sababu kadhaa muhimu za kuunga mkono ushauri huo na kubwa zaidi ni ukweli kwamba, uchumi wetu kama taifa unazidi kufunguka siku hadi siku, changamoto za kudhibiti mfumo wetu wa kiuchumi pia zinazidi kukua kadiri miaka inavyosogea mbele.

Fursa za kibiashara nchini zinazidi kufunguka huku kasi ya uvunaji wa rasilimali za nchi ikizidi kuongezeka. Changamoto hizo na nyingine ambazo si rahisi kuziorodhesha hapa, ni dhahiri kuwa zitakuwa na mianya ya ufisadi. 

Ndani ya orodha hiyo ya changamoto za kupanuka kwa uchumi na kasi hii ya uvunaji wa rasilimali za nchi, wizi na ufisadi wa rasilimali ni tishio la dhahiri. Kwa maana hiyo, ni muhimu sasa kuwa na sheria ya namna hiyo ingawa pia uzoefu unathibitisha kuwa, kwa Tanzania, tatizo la msingi si sheria bali ni usimamizi wa sheria.

Hata hivyo, pamoja na kutambua kuwa tatizo la msingi si sheria bali usimamizi wa sheria, ni vizuri pia kuendelea kuboresha na hata kutunga sheria mpya nzuri zaidi kwa imani kuwa, siku moja, wasimamizi makini wa sheria hizi watajitokeza.

Tunatambua kuwa mapambano dhidi ya rushwa na wizi wa rasilimali za nchi ni vita inayohitaji matumizi ya silaha zote kwa kadiri zinavyoweza kupatikana.

Hatuna hiari ya kuchagua silaha katika vita dhidi ya rushwa na ufisadi, na wala hatuna hiari ya kuchagua muda gani tutumie silaha gani. Ni kweli nchi inahitaji sheria ya ufuatiliaji rasilimali zilizoporwa, Bunge na watendaji serikali wafikirie kwa makini ushauri huu.


