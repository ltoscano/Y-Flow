UBSIKURANTI
May 31, 2012

(((NAOMBA radhi kwa kuanza sehemu hii ya mjadala wangu kwa parandesi nyingine. Parandesi ya wiki hii imelazimishwa na kichwa cha maneno nilichoteua kwa ajili ya makala ya wiki hii: OBSIKURANTI.
Kama nilivyodokeza mwishoni mwa makala ya wiki jana, nashindwa kupata neno la Kiswahili litakaloeleza vilivyo dhana ya neno la ki-magharibi ‘obscurantism’ au ‘obscurantist’.
Kwa hakika zipo dhana nyingi tunazozijadili kila siku ambazo hazijapatiwa maneno mwafaka katika lugha yetu, na hili ni mojawapo ya hayo. Katika hali tuliyo nayo, basi, nadiriki kusema kwamba inafaa, mara kwa mara, tutohoe, tutunge, tuzue,tufue au tufinyange maneno mapya kutokana na maneno yatokanayo na lugha nyingine. Si ndivyo lugha zote, pamoja na Kiswahili, zilivyokua?)))
Mtu anayeelezwa kama obsikuranti (obscurantist) ni yule anayeshikilia anachodhani kwamba anakijua na akaking’ang’ania kwa nguvu zake zote, na akawa tayari hata kwenda vitani kutetea ‘ujuzi’ wake huo. Ni mtu anayeamini mambo ambayo yanaweza kuwa yamepitwa na wakati, na maarifa ya kuonyesha hivyo yanapatikana, lakini hataki hata kusikia wala kuona jambo lo lote linaloweza kuyumbisha au kuteteresha ujinga wake.
Jamii pia huweza kufungwa na minyororo ya uobsikuranti. Kwa kweli ni jamii ndiyo huzaa watu obsikuranti, kwa maana kwamba jamii hujenga mifumo yake ya kiimani kwa muda mrefu, na huiwekea taratibu za kimfumo na kimiundo, ikiwa ni pamoja na sheria, kanuni na desturi zinazohakikisha kila mwanajamii anapiga goti mbele ya imani za kimapokezi, mara nyingi kwa kuhofu kuadhibiwa.
Sote tumezaliwa katika jamii zenye imani kadhaa zilizoandamana na maelekezo pamoja na makatazo kem kem. Tumejamiishwa (socialised) katika imani, sheria, kanuni na
taratibu hizo, kimsingi bila kuwa na fursa ya kuhoji ulazima wa kufanya hivyo. Kwa jinsi hii, hata yale maelekezo yaliyo na faida, au makatazo yenye manufaa, tunayafuata na kuyatii bila kujua ni kwa nini tunafanya hivyo.
Jamii nyingi za Kiafrika haziruhusu watoto waulize maswali mengi, hasa kama maswali hayo yana mwelekeo wa kusaili misingi ya imani zilizozoeleka. Mtoto akitaka kujua kuliko anavyostahili kujua atachapwa, au ataambiwa ni mkaidi au mdaku, hana adabu, haheshimu wakubwa, na kadhalika.
Matokeo yake ni kwamba, katika medani nyingi, tumejenga jamii zetu juu ya misingi ya imani za kale ambazo hazina mashiko katika dunia ya leo, na wala haishangazi kwamba kimaendeleo tuko hivi tulivyo. Jamii zetu haziruhusu udadisi, na bila udadisi hakuna maendeleo. Nitalirejea hili mbele ya safari.
Hali hii ina uhusiano na masuala ambayo nimekuwa nayajadili kwa muda sasa, hususan huduma bora za elimu na afya kwa watu wetu. Katika kuelewa vyema tatizo la uobsikuranti na jinsi ya kupambana nao masuala ya elimu na afya yanajitokeza moja kwa moja.
Hata katika mazingira ya uobsikuranti uliokithiri, katika giza nene la ujinga na ujuha, hujitokeza miale michache ya mwanga ambayo hata nguvu za uobsikuranti haziwezi kuiziba kabisa, ingawaje zinaweza kuifunikafunika kwa muda fulani. Hatimaye miale hiyo hujikusanya na kuunganisha nguvu na kisha kuwa kurunzi yenye mwanga mkali unaoonekana kila mahali.
Kwamba katika kiza kikuu cha uobsikuranti miale kama hii inaweza kujitokeza na hatimaye kuwa na nguvu isiyozuilika ni kutokana na msukumo mkubwa wa uwakala wa mabadiliko (agency of change).
Hakuna wakala wa mabadiliko mkubwa zaidi kuliko elimu, elimu ya kweli inayolenga kuvunja minyororo ya uobsikuranti, kufumbua macho ya ubongo na kumulika mwangaza mkali ndani ya akili ya binadamu. Kwa maana hii uwekezaji katika elimu bora ni uwekezaji katika vita dhidi ya uobsikuranti.
Tunaweza tukalumbana hadi kuku wanarudi nyumbani kuhusu hicho kinachoitwa elimu bora (na bora tungelumbana badala ya watawala kujifanya wanajua kwa niaba yetu), lakini yako mambo kadhaa ambayo hayakubali mjadala mrefu.
Kwa mfano, kwa yale yanayohusu mjadala tulionao hivi sasa, haiwezekani “elimu bora” ikawa ni ile inayowafanya wanaoipata wakaendelea kuamini kwamba kuna watu wanapaa kwa kutumia ungo kama helikopta toka Songea hadi Tanga.
Mtu aliyepitia shule hadi chuo kikuu na akapata shahada hii au ile, na bado akawa anaamini kwamba tunao Wa tanzania wanatengeneza helikopta za makuti, huyo kapitia shule tu, lakini elimu imempita kando. 


