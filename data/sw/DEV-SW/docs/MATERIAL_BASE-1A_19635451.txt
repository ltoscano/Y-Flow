
Mikoa ya kusini ina sifa zote za kuwa ukanda maalumu wa kiuchumi
Ukanda wa Kusini mwa Tanzania unajumuisha mikoa ya Lindi na Mtwara ambayo kwa miaka mingi ilikuwa ipo nyuma kimaendeleo kutokana na hali mbaya ya miundombinu hasa barabara.
Kwa miaka ya 1990 na kurudi nyuma halikuwa jambo la ajabu kutumia zaidi ya majuma mawili kwa usafiri wa barabara kwa safari ya kutoka Dar es Salaam hadi Lindi au Mtwara, wakati hivi sasa ni mwendo wa saa sita hadi saba.
Hali hiyo ilisababishwa na ubovu wa barabara na kutokuwapo kwa daraja na kivuko cha uhakika katika mto Rufiji. Kasi ya maendeleo katika mikoa hiyo ilikuwa ndogo sana kiasi kwamba kwa watumishi wa Serikali waliokuwa wanahamishiwa mikoa hiyo waliona kana kwamba wanapewa adhabu na waajiri wao.
Katika miaka ya hivi karibuni hasa kuanzia miaka ya 2000 mikoa ya Lindi na Mtwara, imekuwa ni kivutio kikubwa kwa ajili ya kuishi na uwekezaji katika sekta ya kilimo, viwanda na biashara.
Wa tanzania kutoka mikoa mbalimbali nchini wamekuwa wakihamia kwa kasi katika mikoa hii na kujishughulisha na shughuli za kilimo, ufugaji na biashara.
Kwa kipindi hiki ambacho Serikali imedhamiria kwa dhati kujenga uchumi wa viwanda ni vyema ikaangalia namna ambavyo inaweza kuzitumia fursa zilizopo eneo hili.
Mikoa ya Kusini ina sifa zote na fursa za kubeba taswira ya uchumi wa viwanda kwa Taifa letu.
Mambo hayo, kwanza kabisa mikoa ya Lindi na Mtwara ina ardhi kubwa ambayo haitumiki kwa shughuli za uzalishaji.
Ardhi ya mikoa ya Kusini haina migogoro na inafaa kwa shughuli za kiuchumi. Kwa hali hiyo basi iwapo itawekewa mikakati maalumu ni fursa tosha kwa ajili ya uwekezaji katika kilimo, ufugaji na viwanda.
Uwapo wa ardhi kubwa na yenye rutuba, mvua za kutosha, tambarare ni kivutio cha kilimo cha kisasa, ufugaji na ujenzi wa viwanda vya kusindika mazao ya kilimo na mifugo.
Fursa nyingine ni bandari ya Mtwara ambayo ina kina kirefu cha asilia. Bandari ya Mtwara ni fursa tosha kwa ajili ya uingizaji wa malighafi kutoka nje ya Mtwara na pia usafirishaji wa bidhaa kwenda nje ya nchi.
Inaweza kutumiwa kama mlango wa kusafirishia bidhaa za viwandani kutoka mikoa hii na pia kuingizia malighafi mbalimbali za viwandani.
Bandari ya Mtwara ina eneo kubwa ambalo linaweza kutumika kwa ajili ya upanuzi na ujenzi wa miundombinu ya kuiimarisha.
Gesi asilia ni fursa nyingine ya kuhakikishia chanzo cha nishati ya uhakika kwa ajili ya matumizi ya viwanda vikubwa, vidogo na majumbani. Pia ziada ya gesi asilia inayozalishwa na kuchakatwa inaweza kusafirishwa kwenda nje ya nchi kwa kupitia Bandari ya Mtwara.
Ni rahisi kuvutia wawekezaji kuja kuanzisha viwanda katika mikoa ya Lindi na Mtwara, ambako ndiko inakopatikana gesi asilia ya kuzalisha nishati ya umeme kwa ajili ya viwanda.
Pia ni njia ya kuweza kufufua na kujenga viwanda vingine vya kubangulia korosho ili kuziongezea thamani badala ya kuuzwa zikiwa ghafi nchi za nje.
Fursa nyingine kwa mikoa hii ni uzalishaji wa zao la korosho, ufuta na alizeti. Uzalishaji wa mazao haya ni kichocheo tosha cha uanzishwaji wa viwanda vya kubangua korosho na kukamua mafuta ya ufuta na alizeti.
Wakulima wanaweza kuhamasishwa zaidi kulima kwa wingi alizeti, ufuta na korosho na kisha kuhakikishiwa soko la uhakika na bei nzuri ya mazao hayo.
Ni rahisi kufufua viwanda vya korosho katika mikoa ya Lindi, Mtwara na Wilaya ya Tunduru kuliko kuanza kujenga viwanda vipya katika mikoa hiyo au mikoa mingine nchini.
Kijiografia mikoa ya Lindi na Mtwara inapakana na nchi jirani ya Msumbiji ambayo ina mahusiano mazuri na Tanzania na hivyo basi bidhaa za viwandani ambazo zitakuwa zinazalishwa katika mikoa hii zitapata soko zuri katika mikoa ya Kaskazini mwa Msumbiji.
Kwa mantiki hiyo basi ni jambo lililo wazi kwamba mikoa hii ina fursa zote za kufanywa kuwa Ukanda Maalumu wa Uchumi wa Viwanda hapa Tanzania.
Litakuwa jambo la kushangaza iwapo Serikali itaendelea kuvutia wawekezaji waendelee kujenga viwanda jijini Dar es Salaam wakati mikoa ya kusini kuna fursa zote zaidi ya Dar es Salaam.
Wakazi wa Kusini nao wanapaswa kuchangamkia fursa hizi za kiuchumi. 
Joshua Mnonjela ni mchambuzi wa maswala ya uchumi na jamii.
(0787696900 au joshuamnonjela@ yahoo.com)


