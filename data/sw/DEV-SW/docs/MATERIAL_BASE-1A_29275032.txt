Nape kupambana na wanaokwamisha tiketi za elektroniki

Imeandikwa na Grace Mkojera

Imechapishwa: 01 Oktoba 2016

WAZIRI wa Habari, Utamaduni, Sanaa na Michezo, Nape Nnauye amewatoa hofu mashabiki wa soka juu ya upatikanaji wa tiketi za elektroniki huku akiahidi kupambana na wanaokwamisha mpango huo kwa makusudi. 

Nape aliyasema hayo Dar es Salaam jana alipozungumza na waandishi wa habari juu ya tiketi hizo ambazo zinaanza kutumika rasmi leo kwenye mechi ya Ligi Kuu kati ya Simba na Yanga.
Tiketi hizo zilianza kuuzwa juzi lakini kulikuwa na changamoto ambapo baadhi ya wadau wa soka walilalamika kutopatikana kwa urahisi.
Nape alisema, amewaagiza Selcom ambao ndio wauzaji wa tiketi hizo kusambaza kadi na mawakala uwanja wa Taifa kurahisisha huduma hiyo kuanzia jana asubuhi.
Nape alisema kumekuwa na changamoto kidogo katika upatikanaji wa kadi hizo, lakini tayari suala hilo limeshughulikiwa na kwamba kadi hizo zinatolewa bure baada ya mtu kununua tiketi.
“Mfumo huu bado ni mpya, pamekuwa na malalamiko kwamba mambo yanaenda taratibu, tumejipanga kuona mfumo huu unafanikiwa. Changamoto zinazojitokeza zitaendelea kushughulikiwa kwa wakati baadaye mambo yatakwenda vizuri,” alisema.
Nape alisema wapo baadhi ya watu wamekuwa wakipambana ili kusudi mfumo huu usifanikiwe na kuahidi atapambana nao.
Alisema kwa gharama yoyote ile atahakikisha mfumo huo hauanguki kwani mapato halali yatakayopatikana yatakwenda serikalini, kwenye timu na watu wote wanaohusika.


