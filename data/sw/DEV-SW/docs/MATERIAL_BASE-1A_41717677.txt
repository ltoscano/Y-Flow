
Mwanamke wa kwanza kuongoza soko
Dar es Salaam. "Nilikuwa siwezi kujiamini wala kujitambua kama ninaweza kuongoza watu, lakini baada ya kupata mafunzo kwa sasa najiamini na najua haki yangu," anasema Neema Mayenga, Mwenyekiti wa Soko la Kiwalani jijini hapa.
Neema (40) mama wa watoto watano anasema elimu aliyoipata kupitia mafunzo ya msaada wa kisheria kwa wafanyabiashara sokoni kutoka Shirika la Equality for Growth(EFG) ilimfanya kubadili mtazao wa biashara yake.
"Mafanikio haya yamesaidia pia wanawake wengine wajitambue na wajue haki zao na hivyo kufanya maamuzi sahihi bila woga," anasema.
Neema, mfanyabishara mdogo mboga mboga na matunda katika Soko la Kiwalani Kigiligili anasema mbali na kuboresha maisha yake, mafunzo hayo yaliwafundisha jinsi ya kusaidia wengine.
Anafafanua kuwa mafunzo hayo yaliyotolewa na EFG na kufadhiliwa na Mradi Shirikishi wa Wasaidizi wa Kisheria na Serikali za Mitaa katika Kulinda Haki za Wanawake katika Masoko yaliyopo wilaya ya Ilala (LSF), yalimfanya kujua namna gani anaweza kufikia malengo yake.
Hata hivyo, utafiti uliofanywa na Mradi wa LSF ulionyesha kuwa Neema ni mwanamke wa kwanza kuchaguliwa kuwa Mwenyekiti wa Soko, kwani masoko mengi nchini yamekuwa na wenyeviti wanaume na siyo wanawake. Anasema elimu aliyoipata katika mafunzo hayo imeweza kumvusha katika suala la elimu kwani kwa sasa ameweza kuwa na nidhamu ya fedha.
"Sisi wa elimu ya chini tulikuwa hatuwezi kuwa na nidhamu katika matumizi ya fedha, hivyo mafunzo haya yamenisaidia sana," anaongeza. Maisha yake:
Anasema kwa sasa amefanikiwa kununua kiwanja cha kujenga kwani kabla ya mafunzo hayo alikuwa hana uhakika kama siku moja anaweza kununua kiwanja chenye thamani ya Sh 1.5 milioni kilichopo Chanika Managua.
Mbali na biashara anayofanya, pia ameanzisha kilimo cha Tangawizi baada ya kupata mtaji kutokana na biashara yake ya kuuza mbogamboga.
"Nimeanza kulima kilimo cha Tangawizi huko mkoani Ruvuma baada ya kupata mafunzo ya namna bora ya kulima zao hili, nilitunza fedha nilipofikisha kiasi cha Sh2 milioni nikaamua nilime kilimo hiki kwani Tangawizi hutumia miezi sita kuvumwa na nina mpango wa kulima kilimo cha mbogamboga ndani ya mwezi huu," anasema Nafasi yake ya uongozi akiwa mwenyekiti Akiwa Mwenyekiti wa Soko la Kiwalani ambaye alichaguliwa kwa kura nyingi Juni 31, mwaka jana, anasema moja ya majukumu yake ni kuhakikisha unyanyasaji wa kijinsia katika soko hilo unaisha.
Neema ambaye ni mwenyekiti pekee wa soko kwa Wanawake Tanzania nzima anafafanua kuwa soko lina huduma ya choo nzuri na bafu na kwamba takataka hukusanywa kila siku na gari la kubebea takataka hizo ambalo hufika kwa wakati na kuondoa na hivyo kufanya soko hilo kuwa safi wakati wote.
Hata hivyo, ushuru unaokusanywa katika Soko la Kiwalani ni Sh300,000 kwa mwezi na kiasi hicho ni kidogo kutokana na biashara kuwa mbaya na baadhi ya wafanyabaishara wa soko hilo wamefunga biashara zao kutokana biashara kuwa mbaya. Ukatili wa kijinsia masokoni upo?
Anasema kwa sasa ukatili wa kijinsia umepungua kutokana na kila mtu kutambua haki zake. "Kabla ya kupatiwa mafunzo, baadhi ya wafanyabiashara wanaume katika soko hili walikuwa hawathamini wanawake katika uongozi lakini baada ya kupata elimu wamebadilika," anasema. 


