
Buguruni Sokoni waomba kuboreshewa miundombinu

October 21, 2016

UONGOZI wa Soko la Buguruni wameomba Halmashauri ya Manispaa ya Ilala kuacha urasimu na kuweka wazi mapato yanayopatikana kutokana na makusanyo ya kodi za wafanyabiashara kwa kamati ya uongozi wa soko hilo ili kuboresha miundombinu ya soko hilo.
Akizungumza na waandishi wa habari Dar es Salaam jana Mwenyekiti wa soko hilo Said Kondo alisema kuwa,soko hilo lina jumla ya wafanyabiashara 3,200 waliosajiliwa rasmi huku kukiwa na wavamizi zaidi ya 1,000 nje ya soko ambao wamekuwa wakifanya biashara bila kulipa ushuru.
Alisema kitendo hicho cha halmashauri kutokuwa wazi kwa kamati ya soko kuhusu mapato yanayopatikana kutokana na kodi kunasababisha kukwamisha uboreshaji wa soko hilo.
“Soko la Buguruni linakabiliwa na changamoto ya uharibifu wa miundombinu kutokana na uchakavu wa majengo hali inayosababisha bidhaa nyingi sokoni hapo kushuka thamani kutokana na kuharibiwa kwa mvua ama jua,” alisema.
Aidha aliongeza kuwa kwa sasa hali halisi ya biashara sokoni hapo si nzuri,wafanyabiashara wengi wameyumba kiuchumi kutokana na mzunguko wa fedha kuwa si mzuri.
“Sasa hivi bei za bidhaa zina ushindani, wafanyabiashara wanauza kulingana na walivyonunua ili wapate faida, soko ni la ushindani ukileta bidhaa nzuri utauza na ukileta bidhaa mbaya utapata hasara pamoja na kwamba biashara kutoka kwa wakulima zinakuja kama kawaida,” alisisitiza Kondo.
Akizungumzia sababu ya baadhi ya wafanyabiashara wanaoendesha biashara zao sokoni hapo bila kulipa ushuru alisema hii inatokana na baadhi yao kuichukulia vibaya kauli ya Rais Dkt. John Magufuli aliyoitoa hivi karibuni kuwa wafanyabiashara ‘Wamachinga’ waachwe wafanye biashara.
“Kutokana na hatua hii naiomba Halmshauri ya Manispaa ya Ilala iangalie uwezekano wa kuwatafutia maeneo rasmi wafanyabiashara wote walioingilia soko hilo kinyume cha taratibu ili, kuondoa msongamano uliopo kwa sasa hasa kwa kuzingatia soko hili ni dogo haliwezi kuhimili kundi kubwa la watu,” alisema Mwenyekiti.


