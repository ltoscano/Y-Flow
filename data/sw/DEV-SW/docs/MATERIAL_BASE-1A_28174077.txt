
Kocha Mbao ajifariji licha ya kipigo

Imeandikwa na Alexander Sanga,Mwanza

Imechapishwa: 04 Septemba 2016 KOCHA Mkuu wa Mbao Fc, Etienne Ndairagije ameipongeza timu yake kwa kucheza vizuri licha ya kipigo cha magoli 4-1 kutoka Mbeya City katika mchezo wa Ligi Kuu kwenye Uwanja wa CCM Kirumba.

Alisema kuwa timu yake licha ya kipigo lakini ilicheza vizuri.
"Mbeya City ni timu nzuri nawapongeza nao, pia bila kusahau vijana wangu wamejituma kwa uwezo wao tunashukuru kwa matokeo.Kila mechi tunajifunza kitu kwasababu vijana wangu wengi ndio msimu wao wa kwanza katika Ligi Kuu," alisema Ndairagije.
Ndairagije alisema tatizo jingine la kupoteza mechi hiyo ni kutokana na timu yake kubadilisha kikosi mara kwa mara. Ndairagije amethibitisha uzembe unaofanywa na mabeki wake nayo ni sababu pia ya kupoteza mechi. Kocha huyo alisema mashabiki wavumilie timu itazoea ligi na kufanya vyema.
Kocha mkuu wa Mbeya City, Kinnah Phiri ameipongeza timu yake kwa ushindi huo mnono na amesema wataendelea kufanya vyema katika ligi kuu kwa kushinda mechi zao zote zilizobaki.
Akielezea kuhusu timu ya Mbao FC, Phiri alisema ni timu nzuri inayopigana hivyo waendelee tu kupigana. Phiri alisema kipigo walichotoa kwa Mbao ni ishara kuwa timu hiyo inatakiwa kuamka na kupambana kuweza kupata pointi.
Magoli ya Mbeya City yalifungwa na Raphael Daud katika dakika ya 20 na 89,Omary Ramadhan katika dakika ya 55 na Ramadhan Chombo katika dakika ya 75 huku goli la Mbao lilifungwa na Emmanuel Kichiba katika dakika ya 35.
Mbeya City imekamilika kwa muda uongozi wa ligi hiyo baada ya vigogo vya Yanga, Simba na Azam FC kutoshuka dimbani mwishoni mwa wiki baada ya kuwa na wachezaji wengi katika timu ya taifa iliyocheza Jumamosi na Nigeria na kufungwa 1-0.


