Kally ajifariji Majimaji

Imeandikwa na Grace Mkojera

Imechapishwa: 14 Oktoba 2016

KOCHA wa Majimaji Kalimangonga ‘Kally’ Ongalla amesema kupoteza mchezo wake dhidi ya Kagera Sugar kwenye uwanja wa nyumbani ilikuwa bahati mbaya na kwamba taratibu watarekebisha makosa yao.

Katika mchezo huo uliochezwa kwenye Uwanja wa Majimaji Songea, wenyeji hao walikula kichapo cha bao 1-0.
Akizungumza na gazeti hili jana Ongalla alisema timu yake ilitawala mpira kwa asilimia kubwa katika mchezo huo lakini kwa bahati mbaya walijisahau na kufungwa bao hilo.
“Ukiangalia mchezo mzima, sisi tulicheza vizuri sema tulishindwa kutumia nafasi tulizopata katika kufunga, wenzetu walipata nafasi na kutufunga,” alisema.
Ongalla alisema wanaendelea kurekebisha penye makosa na taratibu mambo yatabadilika kwani kinachohitajika ni uvumilivu kwa mashabiki wa timu hiyo.
Majimaji msimu huu mambo yamekuwa mabaya baada ya kupoteza michezo minane kati ya tisa iliyocheza.
Tangu Ongalla ajiunge na timu hiyo amepoteza michezo miwili na kushinda moja, huku akijipa moyo kuwa mambo yatabadilika muda si mrefu.
Alisema lolote linawezekana kwani kuna michezo mingi iko mbele na kwamba wanaendelea na maandalizi kujiimarisha ili kupata matokeo mazuri.
Timu hiyo inayoshika mkia inatarajia kucheza mchezo ujao dhidi ya Toto African utakaochezwa kwenye Uwanja wa CCM, Kirumba Mwanza keshokutwa.


