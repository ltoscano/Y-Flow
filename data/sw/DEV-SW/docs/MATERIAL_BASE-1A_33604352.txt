
SERIKALI INATUMIA MABILIONI KUTIBU MAGONJWA YASIYOAMBUKIZA
Herieth Makwetta, Mwananchi hmakweta@mwananchi.co.tz
Maambukizi na athari za magonjwa yasiyoambukiza yanaendelea kuongezeka nchini huku yakizigharimu familia na taifa fedha nyingi kukabiliana nayo.
Maradhi ya moyo na maambukizi ya figo ni miongoni mwa magonjwa hayo ambayo yanakuwa tishio kwa wananchi wengi huku matibabu yake ambayo mara nyingi hufanyika nje ya nchi yakiigharimu Serikali zaidi ya Sh36.6 bilioni kati ya mwaka 2013 na 2016 kama zinavyobainisha takwimu za Wizara ya Afya, Maendeleo ya Jamii, Jinsia, Wazee na Watoto.
Taarifa za wizara hiyo zinaeleza kuwa ndani ya muda huo jumla ya wagonjwa 590 waliosafirishwa na Serikali kwenda kutibiwa nje, 430 walikuwa na magonjwa ya moyo na 160 walihitaji kupandikizwa figo. 
Msemaji wa Wizara ya Afya, Nsachris Mwamaja anasema magonjwa ya moyo huwaathiri zaidi watu wazima kuliko watoto na kushauri kuzingatia mazoezi ili kupunguza uwezekano wa kupata maambukizi hayo.


