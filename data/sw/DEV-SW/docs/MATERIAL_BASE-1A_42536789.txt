Polisi Dar waua majambazi watatu, bastola 2, risasi 27 zakamatwa

January 6, 2017

MAJAMBAZI watatu kati ya watano wamekufa wakiwa njiani kukimbizwa hospitali kwa ajili ya matibabu.
Majambazi hao walikuwa wakijibizana risasi na askari polisi na wawili kufanikiwa kukimbia.
Kamanda wa Kanda hiyo, Kamishna Simon Sirro, alisema tukio hilo limetokea Januari 4, mwaka huu, saa 5:20 asubuhi kwenye eneo la Mikocheni, Mtaa wa Kiko, katika Jengo la White Star Tower lenye shughuli mbalimbali za kibiashara.
Alisema katika tukio hilo, polisi walifanikiwa kukamata bastola moja aina ya Sig Sauer yenye namba P 229 ikiwa na risasi nne ndani ya magazine.
Aliongeza kuwa, bastola hiyo ilikamatwa baada ya majibizano ya kurushiana risasi kati ya polisi na majambazi waliofika eneo hilo kufanya tukio la unyangâ€™anyi kwenye moja ya ofisi za jengo hilo.
Kamishna Sirro alisema awali majambazi hao waliwekewa mtego na polisi, baada ya kupata taarifa ya uwepo wa polisi eneo hilo, majambazi hao waliokuwa watano waliamuriwa kujisalimisha lakini walikaidi amri hiyo na kuanza kufyatua risasi.
Katika majibizano hayo, majambazi watatu walijeruhiwa lakini walifariki wakati wakikimbizwa hospitali na wengine wawili walikimbia wakifyatua risasi hewani.
Katika hatua nyingine, jeshi hilo limefanikiwa kuwakamata watuhumiwa wawili kwa wizi wa mali za watalii ambao ni Siasa Nassoro (28), mkaiz wa Buyuni na Ally Omary (35), mkazi wa Mafia mabao wote ni wavuvi.
Watuhumiwa hao walikamatwa Januari 4, mwaka huu, saa saba mchana Mtaa wa Buyuni wakidaiwa kufanya uporaji wa mali mbalimbali za watalii ambao ni wazungu.
Taarifa za tukio hilo zilitolewa na Mwenyekiti wa Mtaa wa Buyuni, Shaban Shaa kuwa kuna wazungu wapatao nane wakiwa na Mtanzania mmoja, wameporwa mali zote baada ya kuvamiwa na majambazi kwenye Kisiwa cha Mapanya.
Katika kufuatilia tukio hilo ndipo wakawakamata watuhumiwa na mali mbalimbali za watalii hao na baada ya mahojiano, walikiri kuhusika na tukio hilo wakiwa na wenzao wanane hivyo upelelezi unaendelea ili kuwasaka watuhumiwa wengine.


