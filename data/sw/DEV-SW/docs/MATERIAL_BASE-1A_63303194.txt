
Ujenzi wa reli mpya wakumbwa na mzozo
KIBWEZI UJENZI wa reli mpya ya Standard Guage Railway (SGR)
katika eneo bunge la Kibwezi Magharibi umekumbwa na mzozo baada ya wakazi kupinga kujengewa daraja la miguu.
Mkutano wa Jumanne baina ya Shirika la Reli Kenya (KRC)
na wakazi hao kuhusu reli hiyo itakayowazuia kufikia soko la Kiunduani, ulitibuka baada ya wakazi kugura kikao wakipinga pendekezo la kujengewa daraja hilo. 
Badala yake walitaka kujengwe barabara ya kupita juu ama chini ya reli itakayowawezesha kupeleka mifugo katika kisima cha maji hapo karibu na pia magari kupita.
Hata hivyo kupitia naibu meneja wa mradi huo wa SGR Bw Tobias Otieno, KRC ilisema haitawezekana wakazi hao kujengewa barabara wanayotaka.
Kwa mujibu wa afisa huyo, KRC ilinuia kutumia ardhi husika kujenga stesheni ya mapumziko ya gari moshi inayotarajiwa kukua hadi “kituo kikubwa”.
PIUS MAUNDU na VERONICAH NTHAKYO


