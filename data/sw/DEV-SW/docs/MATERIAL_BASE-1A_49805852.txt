
Ukaguzi wa mabasi ufanywe kwa umakini

Imeandikwa na Ikunda Erick

Imechapishwa: 03 Novemba 2016

HUDUMA ya usafiri wa mabasi kwenda mikoa tofauti nchini imeongezeka kutokana na mahitaji ya huduma hiyo.

Hata hivyo, mahitaji hayo yanapaswa kutimizwa kwa kuwa na vyombo vya usafiri vinavyokidhi vigezo vya usalama barabarani. Kutokana na uwepo wa mabasi yanayofanya safari ndefu na fupi, unahitajika ukaguzi wa kina wa vyombo hivyo vya moto wa mara kwa mara, ili kujiridhisha kuhusu uwezo wa vyombo hivyo hususan mabasi kubeba abiria na kusafiri hasa umbali mrefu. 
Kwa miaka kadhaa sasa tumeshuhudia ongezeko la ajali za barabarani zinazosababishwa ama uzembe wa madereva au ubovu wa vyombo vya moto, hali inayoligharimu taifa kwa kupoteza nguvu kazi na pia kuacha familia zikiwa na yatima na wenye ulemavu wa viungo wa kudumu.
Licha ya sheria za usalama barabarani kuwepo, baadhi ya madereva wamekuwa wakizivunja kwa makusudi. Aidha, katika kuhakikisha kuwa mabasi hayo yanasafiri yakiwa salama, mamlaka za ukaguzi ikiwemo Mamlaka ya Udhibiti wa Usafiri wa Nchi Kavu na Majini (Sumatra), zinapaswa kuyakagua kwa kina ndipo yapewe idhini ya kufanya safari.
Ninaamini ukaguzi huo utawezesha kuondolewa kwa mabasi yanayokwenda njia ndefu ilhali yakiwa na uwezo kwa kwenda njia fupi, hivyo kuepusha abiria na ajali au misukosuko mbalimbali inayoweza kuwakuta wawapo safarini, mfano kuharibikiwa na magari kila wakati na kulazimika kusumbuka njiani.
Kuna mabasi yameruhusiwa kusafiri kwa umbali mrefu, mfano kutoka Arusha kwenda Dar es Salaam ambao ni umbali wa kilometa 600, ilhali uwezo wake ni wa kusafiri kilometa chache zaidi ya hizo.
Kuna baadhi ya mabasi yanasafiri kwenda mikoa ya mbali huku yakionekana dhahiri kuwa hayana uwezo huo, hali inayostaajabisha na kusababisha wengine tujiulize ikiwa mamlaka zinazohusika na ukaguzi wa ubora na uwezo wa mabasi hayo zinawajibika ipasavyo.
Haimaanishi kuwa mabasi hayo hayana uwezo wa kufanya safari zozote, la hasha, yanamudu safari fupi, hivyo kutakiwa kupewa vibali vya kuzifanya safari hizo na si ndefu kama hizo za kilometa 600 au zaidi. Jambo hilo ni la muhimu, ndio maana ninasisitiza ukaguzi wa kina.
Mabasi mengine nje yana rangi nzuri lakini uwezo wa kufanya safari yalizopangiwa hayana, kutokana na uchakavu. Ni dhahiri kuwa wasafiri wanaotumia mabasi hayo hupata adha nyingi hasa yanapoharibika, maisha yao kuwa mashakani na mali zao pia kuwa hatarini, kwa sababu mengi huharibika katika maeneo yasiyo salama.
Imekuwa kawaida kuona basi la abiria linalopaswa kusafiri kwa saa mbili au tatu likichukua saa sita, kwa sababu ya kuharibika kila baada ya umbali fulani. Hali hiyo inadhihirisha kuwa mabasi mengine ama hayakaguliwi vizuri au yanaidhinishwa yafanye safari ndefu yasizozistahimili. Hii ni hatari.
Ninashauri mabasi ya abiria yafanyiwe ukaguzi wa kina ili yasiyofaa kufanya safari ndefu yapangiwe fupi. Kuyaacha yaendelee kutoa huduma kwa umbali usioyastahili ni kuhatarisha maisha ya abiria kwa ajali zinazoweza kuepukwa.
Polisi wa usalama barabarani wanafanya kazi yao vizuri, abiria nao wana nafasi nzuri ya kuwaonya madereva wanaohatarisha maisha yao kwa kuendesha vibaya na pia wana wajibu wa kutoa taarifa kuhusu mwenendo mzima wa basi husika, ikiwemo kuzitaarifu mamlaka husika kuhusu ubovu wa mabasi wanayoyatumia kusafiri ikiwa yatakuwa yakiharibika njiani mara kwa mara.
Lengo ni kuzishawishi mamlaka za ukaguzi ziyakague vizuri kabla ya kuyaruhusu kufanya safari fupi au ndefu. Ninapenda ieleweke kuwa, ukaguzi wa uwezo na umakini wa madereva pekee hautoshi kuwa tiketi ya usalama wa abiria kwenye safari, bali hata ubora wa mabasi yenyewe unapaswa kuhakikishwa.


