
Grahamstown: Mji wa Afrika Kusini ambako hisia za ubaguzi bado kali May 31, 2012
KUNA jambo kubwa na la wazi miongoni mwa jamii mchanganyiko ya raia wa Afrika ya Kusini, nalo ni mabaki ya ubaguzi wa rangi. Katika maisha ya kila siku, bado kuna ambao wanajiona ni weupe wa kuridhisha ama Wazungu, kuna wanaojigamba na kilio cha Uafrika na pia wasio na simulizi na wenye maisha ya kubangaiza maarufu kama coloureds.
Unapokutana na anayejiona mweupe wa kuridhisha, ni jambo la kawaida kuambiwa kuwa unatoka Afrika, hasa baada ya kujitambulisha kuwa kwenu ni Tanzania, Msumbiji, Zimbabwe ama nchi nyingine yoyote ya kiafrika.

Kwao wao, Afrika ya Kusini siyo sehemu ya Afrika, pengine ni kipande cha Ulaya kilichoangukia katika bara hili!
Katika mji wa Grahamstown, hali hiyo inaweza kuwa dhahiri. Katika mji huu kuna ukumbi wa disko uliopewa jina la Rats and Parrots, (Panya na Kasuku). Hapa, wanaoingia ni Wazungu tupu. Jirani yake upo ukumbi wa Equilibrium ambao kinyume chake unajaa Waafrika (weusi) na muziki wao ni wenye asili ya bara hili tu.
Mji huu ambao ni makao makuu ya Manispaa ya Makana, kwa jinsi unavyoonekana ni sawa na mwingine wowote ule huko Ulaya kwa hali hewa ya ubaridi na ulivyojengeka. Lakini kwa jinsi ambavyo Wazungu wanaonekana kuwa wengi zaidi, wanaamini hapo ndipo kwao!
Ukiishia katikati ya mjii huu na ukadhani umepata hali halisi ya maisha katika taifa hili linalojijenga baada ya kupitia utawala dhalimu wa kibaguzi, utakuwa umewahi kufikia uamuzi; kwani mambo ni zaidi ya hapo.
Bwana Mbuleli Mpokola yeye ni Mxhosa na mwenyeji katika eneo hili, na kazi yake ni kuwatembeza watalii. Bila kutafuna maneno anasema: “Ukiishia hapa hutapata hali halisi ya maisha, hali halisi ipo kwenye township (uswahilini).
Lakini kabla ya hapo, anatupeleka kwenye jengo lililojengwa mithili ya meli ikiwa ni kumbukumbu ya heshima kwa walowezi waliofika Afrika miaka ya 1800 na mchango wao na vizazi vyao katika kuliendeleza taifa la Afrika Kusini. Jengo hili lilifunguliwa mwaka 1962.
Pengine katika kuonyesha kuwa cheche za ubaguzi bado zinaokotwa, Bwana Mpokola anatoa tafsiri tofauti ya jengo hili. Anasema: “Hii ni meli ambayo walikuja nayo (masetla), kuna siku tutawakusanya tuwaweke humo warudi kwao. Watafikaje baharini na kurudi kwao, hatujui, kwa sababu sisi hatukuwaita!” Lakini pia anaonyesha jengo la Kanisa la Anglikana ambalo lilijengwa kwa miaka 145, kutokana na ukweli kuwa Waafrika walikuwa wakibeba saruji na vifaa vingine vya ujenzi kwa kutembea kwa miguu na wakati mwingine mikokoteni ya kuvutwa na wanyama kutoka bandari za Bahari ya Hindi. 
Analaumu kuwa Serikali ya sasa, chini ya Weusi, haijalipiza kisasi na kama angekuwa yeye angefanya hivyo. Anahoji kwa nini Serikali itoe kiasi sawa cha posho ya kujikimu kimaisha kwa Wazungu na Waafrika (Weusi) wasiojiweza; licha ya ukweli kwamba wakati wa utawala wa kibaguzi Weusi walipata nusu ya kile walichopewa Weupe?
Katika eneo la uswahilini la Makana, ndiko ndiko wanakoishi Weusi wengi. Wengi wao ni walalahoi. Nikiwa hapo, najaribu kulilinganisha na eneo la Mwenge Mlalakuwa kule nyumbani Dar es Salaam, lakini ni tofauti kwa kuwa huku Afrika Kusini nyumba zimepangwa. Hata hivyo, maisha ni hohe hahe afadhali ya huko nyumbani.
“Maisha ni duni. Nyingi ya nyumba hizi ni vibanda, lakini kwa sasa Serikali inawajengea makazi wananchi wasiojiweza. Tuliziita nyumba za Mandela, baadaye zikaitwa nyumba za Mbeki na nafikiri kwa sasa zitaitwa nyumba za Zuma; maana kila mmoja akiingia anabatiza kwa jina lake”, anasema mwenyeji wetu Mpokola.
Nyumba hizi ni mchanganyiko. Zipo zile ambazo zimejengwa kwa msaada wa Serikali na zinaonekana kupendeza, lakini pia zipo za mabati. Sura maarufu kati ya zote hizi ni kwamba karibu nyingi zina umeme na wanajitahidi kuwa na samani za ndani, na wakati mwingine hata seti za runinga. Pia eneo hili ni lile ambalo pombe ya kienyeji, maarufu kwa jina la Umkhomboti, hutamba.
Sura nyingine ni kwamba, hapa hakuna duka la Mchaga wala Mmachinga, wote wanalazimika kwenda kununua vitu katika maduka makubwa maarufu kama malls, hata kama ni paja la kuku na chipsi tu.
Hali hiyo ilinikumbusha hatua ya Jiji la Dar es salaam na Mwanza kufukuza Wamachinga. Najiuliza; hatua hiyo ilikuwa kwa manufaa ya nani? Maana wakati hilo linafanyika, maduka ya aina hii (malls) nayo yalikuwa yakiendelea kuivamia nchi.
Bibi J.W. Bouser ni mhadhiri katika Chuo Kikuu cha Nelson Mandela, kilichopo Port Elizaberth. Anasema kwamba katika maeneo haya ya uswahilini, hakuna amani, na hivyo siyo salama kuyatembelea. Hali hii inajidhihirisha na ukweli kuwa ni nadra kuwakuta Weupe (Wazungu) katika maeneo kama hayo.
Unapoingia baa katika maeneo haya, ambapo hata muziki hupigwa, unagundua kitu kingine; nacho ni kwamba chupa za bia hapa ni kubwa kwa ujazo zaidi ya zile tulizozoea Tanzania za nusu lita (500 mililita). Hapa ni kama robo tatu ya lita (780mililita), lakini katika maeneo ya Wazungu, ujazo ni mililita 380 ingawa bei karibu ni moja licha ya tofauti ya ujazo!
Bwana Vulkie Teyise, Mfawidhi wa Kituo cha Kumbukumbu ya Tita kati ya Waxhosa na Wazungu vya Aprili 22, mwaka 1819, anaonyesha sehemu ya kituo hiki ambapo Weusi walikuwa wakiteswa katika zama za utawala wa walowezi wa Kizungu.
Anasema hakuna Mweusi aliyeruhusiwa kusogea hapo zaidi ya wale waliokamatwa wakipinga watawala. 
Anasema kuwa katika mapigano hayo, yanayojulikana kama vita ya Grahamastown, Weusi wengi waliuawa. Wakati wa mapambano hayo, kiongozi wa Waxhosa, Nxele alikamatwa na baadaye kwenda kufungwa katika gereza la Kisiwa cha Robben ambako alifariki akiwa kifungoni. Ni katika gereza hilo ambako Nelson Mandela pia aliwahi kufungwa.
Katika eneo jingine la mji huu ambalo limetengwa, kuna Wahindi na wengi nyumba zao ni za pinki. Mapokela anasema: “Sijui ni kwa nini hawa watu mara nyingi wanajitenga, na nyumba zao zina rangi hii. Sisi kwetu rangi ya pinki huwa tunapaka kumaanisha kuwa baba mwenye mji amekwenda kufanya kazi migodini, hivyo jamii imlindie mkewe! Ila wao sijui wanamaanisha nini. Ni watu wa kujibaguabagua tu!” Lakini pengine ambao maisha yao yanatisha katika Manispaa hii, ni wale wa jamii ya machotara (Coloreds). Wao nyumba zao ni za maboksi na vipande vya mabati, na huko ndiko dawa za kulevya zinakouzwa na uchafu ulikokithiri. Ni maisha duni na hakuna unakoweza kupafananisha na huko kwetu.
Ingawa kuna Mwalimu mmoja wa shule ya sekondari anadai kuwa ubaguzi wa rangi ulikwisha zamani hapa Afrika Kusini, na kwamba kilichobaki ni hisia tu, lakini hali halisi inaonyesha kwamba dhambi hiyo bado ingalipo katika nchi hii yenye maendeleo makubwa barani Afrika. 
Pengine cha kujihoji au cha kuuliza ni utawala wa Rais Jacob Zuma una nguvu gani katika kuiendesha nchi hii, na kuikabili vilivyo dhambi hii?
Lakini kingine ni kuwa, ukimuona maskini katika nchi hii huwa ni hohehohe kwelikweli; maana hana hata kijishamba cha kulima hana. Ardhi kubwa imechukuliwa na matajiri, na mkanganyiko zaidi ni kuwa wote wananunua mahitaji yao kwenye malls zenye majina makubwa.
Je na sisi Wa tanzania ndiyo maendeleo tunayoyakimbilia? Nauliza hivyo; maana na sisi tumeanza kutoa ardhi kwa wawekezaji, na pia tunawafukuza wamachinga ili kupisha maduka makubwa ya wawekezaji wa kigeni.


