Matajiri wanachafua mazingira, masikini wanaathirika
Apr 23, 2014

NILIPOWASILI hapa ughaibuni mwishoni mwa Februari nilitarajia kuwa kipupwe kitakuwa kinatoweka na kiangazi kitakuwa kinaingia.
Hali ilikuwa tofauti kabisa. Mvua ya barafu na baridi kali imeendelea hadi Aprili. Wakazi wa hapa walishindwa kuelewa inakuwaje. Wataalamu walisema hali kama hii haijawahi kutokea katika miaka 20 iliyopita. 
Na huko nyumbani nako, nikifuatilia habari za Tanzania, naona mvua na mafuriko vimetawala nchi nzima. Mwezi wa Machi si kawaida kuona mafuriko kama haya mpaka majumba kuporomoka na watu kupoteza maisha yao.
Haya ndiyo mabadiliko ya tabia nchi yaliyoikumba dunia nzima kutokana na uchafuzi wa mazingira.
Ili kuelewa vilivyo mabadiliko haya ni vizuri kuangalia undani wake, chanzo chake, mustakbali wake na hatua zinazofaa kuchukuliwa. Tusiishie kufikiria tu barabara zetu za Dar es Salaam kufurika au nyumba zetu kuporomoka. Tuzungumzie ulimwengu mzima kufurika au kuteketea. Cha msingi ni kuelewa kuwa huu ni uharibifu unaofanywa na mwanadamu.

Dk. Peter Werner, ambaye ni mtaalamu wa hali ya hewa katika Taasisi ya Potsdam ya Uchunguzi wa Athari za Hali ya Hewa, anasema: “Tunapochunguza hali ya hewa ulimwenguni, kama vile kiasi cha mvua kisicho cha kawaida, mafuriko, ukame, dhoruba, na kuona mabadiliko yake, tunaweza kusema kwa hakika kwamba hali hizo zisizo za kawaida zimeongezeka mara nne katika miaka 50 iliyopita.”
Anasema mabadiliko haya yamesababishwa na ongezeko la gesi fulani hewani kama vile mvuke, hewa ya ukaa, nitrasi oksaidi, na methane. Mwanadamu ameharibu mfumo wa asili. Ni kwa sababu kwa muda mrefu viwanda na magari yamechafua anga kwa mabilioni ya tani za gesi zinazosababisha ongezeko la joto.
Wanasayansi wanahofu kwamba ongezeko la gesi hizo limezuia joto la ziada lisitoke duniani. Hivyo, gesi hizo zinanasa joto la ziada katika anga ya dunia kama vile kioo cha mbele cha gari kinavyonasa joto linaloingia ndani ya gari.

Jopo la kimataifa linaloshughulikia Mabadiliko ya Hali ya Hewa (IPCC) ambalo linadhaminiwa na Umoja wa Mataifa limetoa ripoti ya kurasa 2,500 lilipoitisha mkutano wa kimataifa mwishoni mwa Machi mwaka huu mjini Yokohama, Japan.
Ripoti hiyo iliandikwa na wataalamu 66 na ikasainiwa na wawakilishi 271 kutoka nchi 115, nayo inasema: “Kuna uthibitisho mpya na wenye nguvu zaidi unaoonyesha kwamba katika miaka 50 iliyopita joto la dunia limeongezeka kutokana na vitendo vya wanadamu.”
Ripoti ikaonya: “ Iwapo mabadiliko haya yataendelea basi hakuna nchi itakayopona.”

Watafiti wengi wanaonelea kwamba ongezeko hilo la joto ndilo linalosababisha mabadiliko makubwa ya hali ya hewa duniani.
Wanaaminikwamba matokeo yake kumekuwa na ongezeko kubwa la mvua kaskazini mwa dunia, pamoja na ukame katika Asia na Afrika. Tumeona jinsi El Niño ilivyotokea zaidi katika maeneo ya Pasifiki na kuenea kwingineko.
Ripoti ya IPCC imetoa onyo kali ikieleza jinsi mabadiliko ya tabia nchi yalivyosababisha hali ya hewa kubadilika sana kiasi cha kuhatarisha vyanzo vya maji na upatikanaji wa chakula.
Mwenyekiti wa IPCC, Dak Rajendra Pachauri amesema ni vizuri iwapo dunia itazingatia ripoti hii, kwani iwapo itapuuzwa basi matokeo yake ni kuhatarisha jamii na mfumo mzima wa mwanadamu. Watakaoumia zaidi ni watu masikini wa dunia nzima- walio katika nchi “tajiri” na nchi “masikini”. Kwani ukweli ni kuwa idadi ya watu masikini inaongezeka hata katika nchi zinazojiita tajiri.
“Tunajidanganya kuwa sisi tunaoishi katika nchi tajiri tuko salama na kuwa watakaoathirika ni watu wa nchi masikini tu,” alisema Pachauri na kuongeza, “Unahitaji kuangalia dhoruba ya Sandy (New York) kama mfano mdogo.”
Katika mkutano wa IPCC mshiriki mmoja ni mwanaharakati Bi Christian Teriete alizitaka nchi tajiri kuongoza katika kuzuia mabadiliko ya tabia nchi.


