
KUMBUKUMBU ZA ZAMANI -UWANJANI ARSENAL- BRASIL NA SWEDEN
January 26, 2013

Habari hii iliandikwa miaka mitano iliyopita…
Kumbukumbu za Emirates…
Jumatano tarehe 26 Machi, 2008 nilikwenda kutazama mechi kati ya Brasil na Sweden uwanja wa Arsenal kaskazini ya London. Siku hiyo nchi mbalimbali zilikuwa zikipimana kwa michuano ya kirafiki. Walisema ni kirafiki lakini ni kupimana nguvu kabla ya michuano ya kombe la dunia litakaloanza Septemba kila mahali. Sijui kama Taifa Stars itafikia hatua gani, lakini Inshallah siku hizi tunajitahidi, tena kocha wetu Mbrazili angalau tunanusa ukubwa wa mipira. 

Basi nimekwenda Emirates. Ndani ya mechi kuna wasiotoa macho uwanjani. Kila mchezaji maarufu kama Frederick Lundberg (Sweden) au Robinho (Brasil) akigusa mpira kelele zinapasuka, vigelegele utadhani bao limeingia.
Miye nikienda mipira hii mikubwa husisimkwa na yanayotokea uwanjani kuliko hata mpira wenyewe. Kuna muziki unaopigwa. Aina ya watu wanaokuwepo. Zogo tele tele. Mathalani mwaka 1988 nilikwenda Maracana (uwanja maarufu wa Rio De Janeiro) kuitazama Brasil ikipambana na Argentina. Mchezaji maarufu Diego Maradona alikuwa ndio nyota enzi hizo. Wabrazili na Wargentina hawapatani ni kama mbwa na paka. Nilikuwa nikivutiwa na usanii wa Maradona (sidhani nimewahi kuona mchezaji mzuri kama huyo toka siku hiyo, labda Zinedine Zidane); lakini sikuthubutu kushangilia. Washabiki wa Brazil wangeniua. Mpira kitu cha ajabu…

Basi juzi uwanja wa Arsenal, kilichonifurahisha ni ile “Mexican Wave” iliyanzia wakati wa Kombe la Dunia Mexico (alipocheza Pele na wenzake) mwaka 1970. Inapokuja kila mtu anapiga maktaimu kwa miguu, anaamka mikono hewani anakaa tena, hiyo inakwenda uwanja mzima unakuwa kama unawasiliana. Halafu kuna vigelegele na shangwe bao linapokosekana. Kelele za OOOO na AAAA…
Kwenda mpirani ni kuhudhuria karamu, kukutana na binadamu wenzako, kupiga yowe, kufoka na kulalama. Hapa ndipo unapoona nguvu na hamasa za uhai. Uwanja ulikuwa umejazana. Utadhani mwituni umezungukwa na wadudu, maua na chemchemi. Maisha. Nguvu.
Zamani mpira ulisemekana ni makutano ya madume( hasa Ulaya) wakiimba kwa sauti mbaya wakilewa na kutukana ovyo. Siku hizi mambo yamebadilika. Wapo watu na wanao, wanaume kwa wanawake, vizee kwa vijana.
Brazil iliifunga Sweden bao 1-0 lakini kwangu si muhimu. Umuhimu ni kuwa katika hali ile ya kutisha, kufurahisha na kusisimua.


