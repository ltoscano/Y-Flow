
SUMATRA-CCC waonya abiria kusimamishwa kwenye mabasi

October 12, 2016 2

BARAZA la Ushauri la Watumiaji wa Huduma za Nchikavu na Majini (SUMATRA CCC) wameonya tabia za baadhi ya madereva wa mabasi kupakia abiria zaidi ya idadi ya viti kwa kuwa, inachangia kampuni za bima kushindwa kulipa fidia abiria pindi ajali za barabarani zinapotokea.
Pia, limeshauri kuwepo na chombo maalumu kitakachogharamia matibabu ya abiria watakaokuwa wamepata ajali za barabarani ili kuwapunguzia adha, hasa wale ambao hawajui sheria ya kudai fidia zao mara baada ya kupona.
Akizungumza na Majira Dar es Salaam jana Ofisa Elimu Watumiaji wa Sumatra CCC,Nicholous Kinyariri, alisema kitendo cha abiria kuruhusu dereva kupakia abiria zaidi ya idadi ya viti vilivyoko kwenye chombo cha usafiri wanachotumia inakwamisha kupata haki zao za fidia pindi inapotokea ajali.
Alisema kuna baadhi ya madereva na makondakta wa mabasi wamekuwa na tabia ya kujaza abiria kuzidi idadi ya viti hali inayochangia abiria kukosa haki zao kwa kushindwa kulipwa fidia ajali itakapotokea.
“Ili abiria aweze kulipwa fidia na kapuni ya Bima pindi inapotokea ajali barabarani ni lazima mmiliki wa chombo hicho atoe taarifa kwenye Kampuni ya Bima aliyokatia basi lake ndani ya saa 24 hadi 48 na zaidi ya hapo haki hiyo itakuwa imepotea, hivyo abiria kushindwa kulipwa fidia na bima na jukumu hilo kubaki kwa na mwenye basi,” alisema.
Alisema kwa kuwa Sumatrwa CCC ndiyo chombo chenye jukumu la kutetea watumiaji wa mabasi, ieleweke kuwa sheria hairuhusu mmiliki, dereva ama kondakta kusimamisha abiria kwenye basi na atakayekiuka hatua za kisheria zitakukuliwa dhidi yake.
Aidha, alisema sheria ya usalama barabarani inayotumika ni ya muda mrefu tangu mwaka 1973, hivyo kuna haja kwa serikali kuifanyia marejeo ili iendane na hali ya sasa sambambama na kuiwezesha kuwaadhibu abiria watakaokutwa wamesimama kwenye basi,mmiliki atakayeruhusu gari yake isimamishe abiria pamoja na dereva na kondakta atakayekuwa kwenye basi hilo.
Akifafanua kuhusu uwepo wa chombo maalumu kitakachogharamia matibabu kwa abiria atakayekuwa amepata ajali barabarani, alisema wapo baadhi ya majeruhi kwa kutofahamu haki zao wamekuwa wakipoteza haki zao za kufidiwa.


