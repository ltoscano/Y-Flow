
Hudumu za MRI zarejea Muhimbili

Imeandikwa na Francisca Emmanuel

Imechapishwa: 18 Septemba 2016

WAGONJWA zaidi ya 52 wamepatiwa vipimo vya mashine ya MRI iliyopo katika Hospitali ya Taifa Muhimbili, tangu ilipoanza kutoa huduma hiyo Septemba 14, mwaka huu.

Mashine hiyo ambayo ilikuwa kwenye matengenezo kwa wiki tatu, ilibainika kuwa kifaa kiitwacho Gradient Module, kiliharibika, hivyo kiliagizwa kipya.
Akizungumza na waandishi wa habari jana Dar es Salaam, Mkuu wa Idara ya Mionzi katika Hospitali hiyo, Dk Flora Lwakatare alisema, mashine hiyo ipo chini ya hospitali hiyo kwa ushirikiano na Kampuni ya Philips ambayo huifanyia matengenezo kwa gharama zao pindi inapoharibika.
Alisema kifaa kilichoharibika, kiliagizwa nchini Uholanzi na mafundi walibadilisha betri 31 ambazo ni za muda mrefu na kufunga mapya ili kuongeza ufanisi wa mashine hiyo.
‘’MRI iliyopo ina takribani miaka tisa hivyo ni lazima vifaa vibadilishwe kama ilivyo kwenye mashine nyingine. Pia tunatoa huduma kwa wagonjwa 40 kwa siku na mtu mmoja hutumia dakika 40 kupata majibu,’’ alisema Dk Lwakatare.
Aliongeza kuwa MRI hufanyiwa matengenezo kwa mwaka mara mbili na ikikaa zaidi ya miaka tisa, inatakiwa kubadilishwa au kununuliwa nyingine kwa kuwa vifaa vinakuwa vimechakaa. Pia alisema, wagonjwa waliolazwa hufanyiwa matibabu hayo jioni kutokana na msongamano wa wagonjwa wanaokuwepo asubuhi na mchana.
Alifafanua kuwa, gharama kwa wagonjwa wa rufaa waliopo hospitalini hapo ni Sh 210,000, wenye bima ya afya Sh 300,000 hadi Sh 450,000, wagonjwa binafsi hutibiwa kwa Sh 460,000.
‘’MRI imerejea tena tangu Agosti 24, mwaka huu ilipoharibika kutokana na hitilafu ya umeme. Mafundi wa Philips kwa kushirikiana na mafundi wetu, walitafuta athari na kugundua. Tunawaomba wananchi mje kwani huduma zimerejea na inafanya kazi saa 24,’’ alisema.
Daktari Bingwa wa Mionzi, Mussa Ndukeki alisema, MRI hutumika kupima matatizo ya ubongo na uti wa mgongo na haitumii mionzi na alisema mtu ambaye mwili wake amewekwa chuma, hawezi kutumia mashine hiyo kwani ina sumaku ambayo inaweza kukitoa chuma hicho.
‘’MRI na CT-Scan vyote hupima chochote mwilini lakini inategemea ugonjwa ulipo. CT-Scan hupima zaidi mapafu na inatumia mionzi. Lakini kati ya wagonjwa 10 wanaowekwa kwenye mashine ya MRI, wanne huacha matibabu sababu ya woga,’’ alisema Dk Ndukeki.


