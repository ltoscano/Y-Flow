
Wajawazito albino wawezeshwe kliniki
Serikali yatakiwa kuwawekea mazingira rafiki huko waliko
Anthony Kayanda, Mwananchi kayanda@mwananchi.co.tz
Kigoma. Baadhi ya wajawazito wenye ualbino wanaoishi vijijini na wale wanaoishi mbali na zahanati au vituo vya afya wamekuwa wakikwama kupata huduma muhimu za kliniki kwa ajili ya huduma ya mama na mtoto.
Mratibu wa Asasi ya Kioo cha Kijiji cha Ilagala, Wilaya ya Uvin za mkoani hapa, Edward Simon ameziomba halmashauri zote mkoani humo kuweka utaratibu utakaowezesha watu wenye ualbino kupata huduma ya kliniki.
Akizungumza wakati wa semina maalumu ya kuijengea uwezo jamii kuhusu vita dhidi ya unyanyapaa na ukatili wa kijinsia, Simon alisema baadhi ya wanawake wajawazito wenye ualbino hawahudhurii kliniki kwa sababu hakuna mazingira bora na wezeshi kwa ajili yao.
"Baadhi wanaishi vijijini mbali na maeneo yenye huduma ya kliniki na hawana usafiri wa uhakika na hawawezi kutembea kwa miguu kwa kuhofia maisha yao kutokana na imani potofu kuhusu kundi hili la jamii," alisema Simon.
Mratibu huyo aliitaka Serikali kutengeneza mazigira mazuri vijijini kwa kundi hilo na mengine katika jamii ili yaweze kuhudumiwa ipasavyo.
Mkazi wa Kijiji cha Msimba, Kata ya Mungonya Said Bilalama ambaye pia ana ualbino alisema mpango huo ukitekelezwa utahamasisha wanawake wenye hali hiyo kuhudhuria kwa wingi kliniki ili kupata huduma za afya.
Mwenyekiti wa Mtaa wa Katubuka mjini Kigoma, Shedrack Bulushi alisema pamoja na kuihimiza Serikali kupitia halmashauri zake kuweka mazingira bora kwa watu wenye mahitaji maalumu kuhusu suala la afya, pia jamii inapaswa kusaidia kundi hilo kupata mahitaji muhimu. Pia, Bulushi alisema unyanyapaa umekuwa ukichangia baadhi ya wenye ualbino kutofuata huduma za afya zinakopatikana. 


