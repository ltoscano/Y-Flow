UVCCM ‘vitani’ tena’ na Lowassa

December 19, 2016

UMOJA wa Vijana wa Chama Cha Mapinduzi (UVCCM) wamesema ni aibu pia ni fedheha kwa viongozi waliowahi kukabidhiwa dhamana za juu na serikali kuongoza medani za utawala na kushindwa, kuanza kulaumu wenzao kwa shutuma zisizo na msingi. 
Pia, Umoja huo umeelezea kusikitishwa kwake na madai yaliyotolewa hivi karibuni na Waziri Mkuu Mstaafu, Edward Lowasa, akimtaka Rais John Magufuli, aache mpango wa kununua ndege badala yake asambaze maji.
Kaimu Katibu Mkuu wa UVCCM, Shaka Hamdu Shaka, alitoa kauli hiyo mkoani hapa jana wakati alipotembelea mradi wa usambazaji maji na kukagua visima vipya vya maji safi na salama vinavyotumika kusambaza maji katika vijiji vya kata ya Kiniha wilayani Biharamulo mkoani hapa.
Alisema ni jambo la kushangaza kumsikia kiongozi na mwanasiasa hususan Lowassa ambaye aliwahi kuwa waziri dhamana wa Maji na Mifugo baadaye kuwa Waziri Mkuu, alishindwa kutatua tatizo la maji hadi alipojiuzulu kwa sakata la Richmond.
Shaka alisema si vyema mtu akiwa upinzani ashutumu hata mambo mema yanayofanywa na Serikali. “Lowassa anashutumu na kulaumu kwasababu tu aonekane anampinga Rais Dkt. Magufuli, mtu unapotaka kutoa kibanzi katika jicho la mwenzako, kwanza toa boriti jichoni mwako, akumbuke yeye alikuwa waziri mwenye dhamana wa maji, lakini pia alishindwa”Alisisitiza Shaka.
Kaimu huyo Katibu Mkuu wa UVCCM aliwataka watendaji wa Serikali na halmashauri ya wilaya kuendeleza ushirikiano wao na kutambua kwamba wana dhamana ya kuwatumikia wananchi na kutatua kero zinazowakabili.
Aliwataka viongozi wa Serikali katika ngazi husika kuelewa kuwa hakuna haja ya kusikiliza shutuma au lawama zinazotolewa na wapinzani kwasababu kazi yao ni kusema kila kukicha na kazi ya Serikali ni kutenda na kuonesha kwa vitendo.
“Ninafurahi kuona viongozi katika ofisi ya DC mkifanya kazi pamoja na kwa ushirikiano na halmashauri ya wilaya, sisi sote tuko katika jitihada ya kujenga nyumba imara moja hivyo hakuna haja ya kunyang’anyana fito, simameni imara kuhakikisha mnafanikisha utekelezaji wa ilani ya CCM ya 2015-2020 Rais amewaamini onesheni uwezo wenu kwa vitendo,”alisema Shaka.
Awali Shaka alishiriki ujenzi na kukagua maendeleo ya mradi wa ujenzi wa nyumba za walimu na kituo cha afya ulioanzishwa katika Shule ya Msingi Kaniha wilayani Biharamulo.
Shaka alifuatana na Mkuu wa Wilaya ya Biharamulo, Saada Malunde, kutazama mradi huo. Mkuu huyo wa wilaya alisema Serikali inafanya kila linalowezekana kuhakikisha wataalamu wa maji wanatafuta maeneo yenye maji ardhni ili visima vichimbwe vya kutosha na watu wapate maji safi na salama.
Dc Saada Malunde, alisema kuna visima vinne kati ya 12 ambavyo vimeharibika na kwamba wameagiza vipuri vipya hivyo mara vitakapowasili uzalishaji na usambazaji maji utakuwa ni wa uhakika katika kata hiyo.
“Tuna visima 12 katika kata ya Kaniha ambapo vinne kati ya hivyo vimeharibika, tuko katika juhudi kubwa kuhakikisha tatizo hilo linamalizika haraka,” alisema DC Malunde.


