
Matamko ya Wizara, BMT yawe thabiti
W iki iliyopita, Wizara ya Habari, Sanaa, Utamaduni na Michezo pamoja na chombo chake, Baraza la Michezo la Taifa (BMT), vilitoa matamko kuhusu msimamo wa vyombo hivyo katika michezo kwa mwaka huu.
Matamko hayo yalitolewa katika mahojiano maalumu na gazeti hili lilipotaka kusikia sauti ya Serikali baada ya kuanza mwaka mpya wa 2017.
Naibu Waziri wa Habari Sanaa, Utamaduni na Michezo, Anastazia Wambura alisema Serikali inatoa onyo kwa viongozi wa vyama vya michezo kwamba huu ni mwaka wa utekelezaji wa michezo kwa vitendo na wakati wa kuleta porojo umekwisha.
Wambura alisisitiza kwamba mwaka huu utakuwa wa tabu kwa viongozi waliozoea kuongoza michezo kwa ubabaishaji na kwamba Serikali itahitaji utekelezaji, ufanisi na lengo ni kuufanya mwaka kuwa wenye mafanikio.
Alisema 2017, uwe mwaka wa maandalizi ya Michezo ya Jumuiya ya Madola ya mwaka 2018, Michezo ya Afrika ya 2019, na Michezo ya Olimpiki iliyopangwa kufanyika mwaka 2020.
Wambura alisema Serikali inataka kuona kila kiongozi wa chama cha mchezo anatekeleza wajibu wake, ikiwamo kalenda ya mwaka kwa ufanisi.
BMT, kupitia kwa Katibu Mkuu wake, Mohamed Kiganja imeahidi kwamba 2017 hautakuwa mwaka wa kumuonea aibu kiongozi wa chama chochote cha michezo atakayeshindwa kutekeleza majukumu yake kikamilifu.
Kiganja alisema wameuita mwaka wa utekelezaji kwa vitendo hivyo, viongozi wabovu wawapishe na kwamba hilo litaanzia wilayani hadi Taifa.
Alisema kuanzia sasa wimbo wa maandalizi usikike vichwani mwa viongozi wa vyama vya michezo na amepanga kukutana nao kesho kwa ajili ya kuanza kupeana mikakati.
Tunapongeza mpango huo hasa kwa kuwa Serikali imeshaona udhaifu wa mwaka 2016 ambao Tanzania iliendelea kuwa kichwa cha mwendawazimu.
Kauli kama hizo zinajenga, lakini kwa msingi kwamba zisiishie kuwa ni matamko ya kwenye vyombo vya habari, zigeukie kwenye utekelezaji wa dhati na wa vitendo.
Hili la waziri kuvibana vyama kutengeneza na kutekeleza kalenda kwa vitendo na BMT kuwabana viongozi waliogeuza vyama vya michezo vijiwe, litarudisha heshima ya sekta hii.
Mwananchi anaweza kujiuliza hivi, Tanzania inakadiriwa kuwa na watu milioni 50 kwa sasa, inakosaje wanamichezo 100 walioiva katika michezo mbalimbali kuiwakilisha kwenye Olimpiki?
Ukweli ni kwamba, viongozi wengi wa vyama vya michezo hawako kwa ajili ya michezo, hawako kwa ajili ya kusimamia programu za michezo kwa vyama vyao, zaidi ya kuvigeuza vijiwe na kuangalia fedha za mashirikisho ya kimataifa zinazotumwa kwa ajili ya maendeleo ya michezo husika, lakini hakuna hatua yoyote ya maana inayopigwa.
Kwa kuanzia, tunadhani Wizara na BMT wafanye sensa ya vyama vilivyopo, michezo iliyopo na ikibidi vile ambavyo havijiwezi, viwezeshwe, vikishindwa bora kuvifuta na kubakia na vichache ambavyo vitakuwa na uwezo kukidhi matarajio ya wananchi hususan wapenzi wa mchezo husika.
Tunaamini, pamoja na matamko hayo, nguvu ya pamoja kati ya Wizara, BMT, Kurugenzi ya Maendeleo ya Michezo, Msajili wa Vyama na Klabu za Michezo pamoja na Kamati ya Olimpiki Tanzania (TOC) 


