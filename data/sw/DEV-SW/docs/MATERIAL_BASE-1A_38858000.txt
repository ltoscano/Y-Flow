
Uwepo mjadala wa kitaifa kuhusu adhabu ya kifo

Imeandikwa na Lucy Lyatuu

Imechapishwa: 24 Oktoba 2016

WIKI iliyopita, Kituo cha Sheria na Haki za Binadamu (LHRC) kiliandaa kongamano kwa ajili ya kujadili kuhusu kuwepo kwa adhabu ya kifo nchini kikitaka ifutwe na isitumike kwa madai kuwa ni kinyume na haki za binadamu kama Katiba inavyoeleza kuwepo kwa haki ya kuishi.

Katika kongamano hilo, liliwashirikisha wadau mbalimbali kwa ajili ya kujadili na kutoa mawazo yao juu ya uwepo wa adhabu hiyo nchini na umuhimu wake. LHRC inasema, haki ya kuishi ndio haki ya msingi kabisa na kuwepo kwa adhabu ya kifo ni kielelezo sahihi cha ukiukwaji wa haki hiyo ya kuishi.
Akizungumza katika kongamano hilo, lililokuwa sehemu ya maadhimisho siku ya kupinga adhabu hiyo, Mkurugenzi wa LHRC, Dk Hellen Kijo Bisimba, anasema haki ya kuishi inalindwa kikatiba chini ya Ibara ya 14 ya Katiba ya Jamhuri ya Muungano wa Tanzania ya mwaka 1977, hata hivyo ulinzi utolewao na Katiba si sahihi.
Adhabu ya kifo nchini inaweza kumkumba mtu yeyote atakayepatikana na hatia ya mauaji ya uhaini chini ya vifungu vya 39 na 197 vya sheria ya kanuni ya adhabu na ili kutekelezwa kwa adhabu hiyo, ni hadi Rais aweke saini hati ya utekelezaji wa adhabu iliyotolewa na Mahakama.
Katiba inatoa ulinzi wa haki ya kuishi chini ya Ibara ya 14 lakini pia imebana ulinzi dhidi ya adhabu zisizo za kibinadamu, kikatili na zinazotweza utu chini ya Ibara ya 13 (6)(e). Adhabu ya kifo inakiuka haki ya kuishi, njia ya utekelezaji wa adhabu hiyo kwa kunyongwa mpaka kufa ni njia ya kikatili, isiyo ya kibinadamu na inatweza utu.
Aidha kituo hicho kinaamini kuwa adhabu hiyo inayokinzana na Katiba ya nchi kwa kupingana na Ibara ya 14 ambayo inatoa ulinzi mpana dhidi ya adhabu ya kifo, lakini ni miaka 20 ambapo adhabu hiyo haijatekelezwa hapa nchini.
Mbali na kwamba LHRC inatoa sababu za kutaka adhabu hiyo isiwepo nchini, ifikie wakati kuwepo kwa mjadala wa kitaifa juu ya uwepo wake na utekelezaji wa adhabu hiyo ili kwamba pande zote ziweze kuridhiana kwa uhalali.
Nasema hivyo kwa kuwa katika kongamano lililoandaliwa na LHRC zipo pande zilizokubali kuendelea kuwepo kwa adhabu hiyo, wakienda mbali zaidi kuwa hata katika vitabu vya dini vinatoa fursa ya kutekelezwa kwa adhabu hiyo kwa kila anayekumbwa na kosa la aina hiyo.
Kwa mfano, dini ya Kiislamu wanaeleza kuwa baadhi ya sura zilizopo katika kitabu hicho Kitukufu cha Kurani, kifo ni haki kwa aliyeua kwa kukusudia, haki yake stahiki na kumnyima ni dhuluma na kumtetea pia sio sawa.
Aidha, upande mwingine ulieleza kuwa kuendelea kutekeleza sheria na pindi adhabu ya kifo itolewapo ni jukumu lao kusimamia kuhakikisha inatekelezwa.
Ni kutokana na kuwepo kwa hali hizo kuwa na umuhimu wa kuwepo kwa mjadala wa kitaifa ambao utaweza kuhakikisha kuwa unamaliza suala hilo la adhabu ya kifo na kila upande uweze kuridhia ingawaje katika jamii wapo watu wanaofanya matukio ya kikatili kiasi kwamba kupata adhabu hiyo ni halali kwao.
Ni kwa mantiki hiyo, ifikie wakati asasi mbalimbali za kiraia, kutumia muda wao kwa kuelimisha jamii kuepukana na kufanya makosa ambayo kwa njia moja yanaweza kuwasababishia kufikia mahali pa kukumbana na adhabu hiyo ya kifo.


