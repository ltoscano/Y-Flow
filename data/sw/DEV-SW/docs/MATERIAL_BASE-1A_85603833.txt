
Etihad ‘yaipiga tafu’ Sokoine Jogging

September 18, 2016

SHIRIKA la Ndege la Etihad, lenye makao yake makuu katika nchi za Falme za Kiarabu mwishoni mwa wiki limesaidia kituo cha Sokoine jogging club, Tanzania kilichopo Wilaya ya Temeke, jijini Dar es Salaam. 
Etihad iliyojinyakulia tuzo tatu za ubora wa huduma za anga kwa mwaka huu, imetoa vifaa vya michezo, baada ya baadhi ya wafanyakazi wake kushiriki mechi za kirafiki na michezo mbalimbali iliyofanyika kwenye Uwanja wa
Uhuru, Dar es salaam. 
Zaidi ya watoto 90 wa kituo hicho wengi wao kuanzia umri kati ya miaka 10 hadi 14 walijumuika kushiriki mechi hiyo ya kirafiki iliyohusisha michezo ya mpira wa miguu kwa wavulana na netiboli kwa wasichana.
Bonanza hilo lililenga kuimarisha umoja na afya kwa vijana. Kituo cha michezo cha Sokoine Jogging Club kilianzishwa Agosti 20, 2014 kwa lengo la kusaidia vijana wa umri wa miaka 7 hadi 15 kunufaika na kupitia michezo na mazoezi ya
kukimbia.
Akilishukuru shirika hilo mwanzilishi wa kituo hicho, Felix Kauta Massawe alisema; “Tunashukuru kwa kupokea msaada huu mkubwa kutoka Etihad. Vifaa hivi vitatusaidia kwenye shughuli zetu za kila siku hapa kituoni.
Aliongeza; Kituo chetu cha michezo kina takriban wanafunzi 120 ambao wanahitaji vifaa muhimu kwenye mafunzo
tunayowapa, hili si tu tunawasaidia kupata elimu ya michezo bali pia inawaimarisha kiafya kupitia michezo na mazoezi wanayopata”.
Akizungumzia msaada huo Mratibu wa Masoko na Mauzo wa Shirika la Ndege Etihad nchini, Grace Kijo alisema; Tunaamini kwamba kwa kuwasaidia vijana hawa tunaandaa taifa la vijana wenye nguvu na tunatarajia kusaidia na kudhamini zaidi kwenye vituo vya michezo na matukio mengine kama haya kwa siku za karibuni.
Alisema shirika hilo, limedhamiria kusaidia na kuleta mabadiliko kwenye jamii ambako linafanya shughuli zake.
“Mchango wetu wa dhati wa shirikia hili ni kuhakikisha linasaidia juhudi zilizoanzishwa za kuleta maendeleo endelevu kwenye jamii na kuboresha maisha ya jamii, ikiwemo elimu kwa watoto na kuwezesha maisha yao, alisema.


