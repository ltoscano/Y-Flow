Kilimo sasa tegemeo kwa wafungwa

SAMMY LUTTA na BENSON MATHEKA WAFUNGWA katika jela za Kenya huvumilia hali ngumu ikiwa ni pamoja na kukosa lishe bora na msongamano na kufanya kazi ngumu wakitumikia vifungo vyao.

Baadhi ya wafungwa wanawake huishi na watoto wao ambao ni lazima wawanyonyeshe kuhakikisha wanakuwa wakiwa na afya.

Gereza la Lodwar ambalo lilijengwa 1968 kuhudumia wafungwa 150, sasa lina wafungwa zaidi ya 500, limepiga hatua kubwa kuhakikisha wafungwa wanaishi vyema kupitia kwa miradi ya kilimo.

Hii ni licha ya kuwa Lodwar ni eneo ambalo huwa na joto jingi na halina maji ya kutosha kukidhi mahitaji ya idadi ya watu inayoongezeka.

Sehemu ya ardhi iliyo karibu na jengo la bunge la Kaunti ya Turkana na Ofisi ya Kamishna wa Kaunti sasa lina rangi ya kijani kibichi kutokana na aina tofauti za mboga na miti ya matunda ambayo wasimamizi wa gereza la Lodwar hutegemea kupata chakula kila siku.

Meneja wa shamba hilo, Bw Peter Lokeris, alisema huwa wanapanda mboga ambazo hupewa wafungwa pamoja na ndizi na maembe.

"Huwa tunatumia kilo 30 za mboga kutoka shamba hili kila siku na tunategemea maji kutoka kwa kampuni ya maji ya Lodwar tunayoilipa ili kukuza mimea katika shamba hili," Bw Lokeris alieleza jana.

Mkuu wa gereza la Turkana Rashid Powon alisema kwa muda wa miezi sita, gereza hilo limepunguza gharama ya chakula kwa Sh600,000 ambazo wangelipa wafanyabiashara. 

"Ufanisi wetu unatokana na kujitolea kwa wafungwa na upatikanaji wa mbolea asili kutoka kwa wenyeji ambao ni wafugaji. Mbolea hiyo imefanya shamba hili kuwa na rotuba kila wakati kwa mwaka wote," akasema Powon.


