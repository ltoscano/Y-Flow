zano yasiyo na tija hayataipa Z’bar wepesi
Nov 11, 2015

WIKI ijayo nitaendelea na makala ya wiki iliyopita juu ya uchaguzi huu uwe fundisho. Leo niliona niseme kidogo kuhusu changamoto katika uchaguzi wa Zanzibar.
Nianze kwa kusema kwamba uchaguzi wa mwaka 2015 umetupa funzo kubwa kama taifa, tumejifahamu zaidi kama watu na raia, na kwamba simile yetu ikiwekwa katika jaribio kubwa yaweza kupotea, ustahimilivu wetu huenda umeshuka sana na kuna baadhi ya wenzetu, si wote, maamuzi kwao ni hisia zaidi na sio mantiki. Viongozi wetu nao wamejipambanua vizuri zaidi na wengi tumewafahamu rangi zao halisi. Ni hakika kwa namna moja ama nyingine tumefikishana hapa na kila mtu kwa maana ya raia ana mchango katika kutufikisha hapa.
Dola yetu na vyombo vyake halikadhalika wanao mchango katika kutufikisha hapa, vyama vyetu vya kisiasa pia vina mchango mkubwa zaidi wa kutufikisha hapa, hapa tulipo si pazuri, hatupaswi kujivunia kiwango cha watu kutukanana hadharani, kutoheshimiana, kutokupendana, kutokuaminiana, kiwango kikubwa cha ubinafsi na chuki na kila mtu kukwepa kuwajibika kuanzia raia wananchi hadi kwa raia viongozi.
Tuanze kuwajibika kama mtu mmoja mmoja, tujiulize na kujitafakari ni wapi kila mmoja wetu amekosea na tusibweteke na majibu mepesi mepesi ambayo akili zetu zitaanza kutupa kama vile, ni serikali, ni chama cha siasa fulani, ni matajiri, ni masikini, ni kabila fulani, ni kanda fulani, ni dini fulani au dhehebu fulani. Ukifika hapo kama ni mzazi nitakwambia ni lini mara ya mwisho uliwaeleza watoto wako uzuri wa nchi yao Tanzania? Ni lini uliwasimulia namna ambavyo Tanzania ni nchi ya kipekee Afrika na duniani?
Na kama wewe ni raia ukibisha na kuanza kunyoosha kidole kwa wengine nitakuuliza lini mara ya mwisho ulishiriki vikao vya serikali yako ya mtaa na ukashiriki kuainisha fursa na vikwazo vya maendeleo “opportunities and obstacles for development (O&OD)” katika eneo lako? Au umetingwa na shughuli zako unasubiri mkumbo wa hoja wakati wa kampeni za 2020? Badilika anza kuisimamia serikali, anza kuwa raia makini sasa.
Zanzibar imekwama, hekima zitatukwamua
Uchaguzi wa Zanzibar ulifanyika siku moja na Uchaguzi wa Jamhuri ya Muungano tarehe 25 Oktoba. Kwa mujibu wa Katiba ya Jamhuri ya Muungano na Katiba ya Zanzibar, chaguzi hizi mbili ni tofauti na hazina uhusiano wowote.
Nikizungumzia kimamlaka chaguzi hizi zinasimamiwa na Mamlaka mbili tofauti, rejea Katiba ya Jamhuri Ibara ya 4 inayozungumzia “Mamlaka za Nchi” kwa maana ya Jamhuri ya Muungano chini ya Tume ya Taifa ya Uchaguzi (NEC) ambayo inaratibu uchaguzi wa Rais wa Jamhuri, wabunge wa Bunge la Jamhuri pamoja na Mwadiwani wa upande wa Tanzania Bara. Mamlaka ya Zanzibar chini ya Tume ya Uchaguzi Zanzibar (ZEC) ina dhamana ya kuratibu uchaguzi wa Rais wa Zanzibar, wajumbe wa Baraza la Wawakilishi na madiwani.
Katika chaguzi hizi mbili tofauti, tume zote mbili zinapaswa kuweka wasimamizi wake kote nchini kusimamia shughuli za uchaguzi ambazo kikatiba na kisheria zina mamlaka nazo. Tafsiri ya maelezo haya ni kwamba hata Zanzibar Tume ya Taifa ya Uchaguzi (NEC) iliweka maafisa katika kila kituo ili kusimamia na kuendesha uchaguzi wa Rais wa Jamhuri na Wabunge wa jamhuri. Sambamba na NEC, pia ZEC iliweka maafisa wake kusimamia na kuendesha uchaguzi wa Rais wa Zanzibar, wawakilishi na madiwani katika vituo vyote huko Zanzibar. Hata vituo ni eneo moja lakini ni mamlaka mbili tofauti.
Wakati matangazo ya matokeo ya uchaguzi yakiendelea kutolewa chini ya Tume ya Uchaguzi ya Zanzibar (ZEC) yakatokea masuala kadhaa ambayo kwa namna moja ama nyingine yalipelekea Mwenyekiti wa Tume ya Uchaguzi ya Zanzibar kuufuta Uchaguzi wa Rais, wawakilishi na madiwani.
Mwenyekiti wa ZEC ndugu Jecha ametoa sababu zaidi ya nane, mimi nitaeleza chache, mosi, wakati zoezi linaendelea wajumbe ndani ya Tume wakashindwa “kufahamiana” kwa lugha nyepesi ya huku Tanzania Bara, wajumbe wa ZEC wakawa na ugomvi. Mwenyekiti anakwenda mbali zaidi kusema wajumbe wa ZEC wakavua mashati na kuanza kuchapana makonde, kama haitoshi wajumbe wa ZEC wakarudi nyuma ya viapo vyao vya utii na kuanza kupeperusha bendera za vyama vyao ndao ya Tume.


