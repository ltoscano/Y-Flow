
Wepesi kuiga, tumeiga nini Brazil?
Jul 09, 2014

MICHUANO ya Kombe la Dunia inafikia tamati Julai 13 Brazil. Kihistoria ni michuano ambayo ina shamrashamra nyingi na msisimko wa hapa na pale.

Kila mara inapofanyika baada ya miaka minne wapenzi wa soka duniani kote mara zote macho yao na masikio yamekuwa yakifuatilia mashindano hayo makubwa ya soka duniani mahali yanapofanyika.

Michuano ya mwaka huu imekuwa na changamoto za hapa na pale. Mengi yameshuhudiwa na hata yale ambayo hayakutarajiwa. Kwa mfano tumeshuhudia wachezaji wenye majina makubwa wakishindwa kufanya vile ambavyo wengi walitarajia, huku wasiokuwa na majina wakiibuka na kufanya mambo makubwa kinyume na matarajio.

Kwa timu za Afrika tumeshuhudia vituko tu, yaani mizozo na migongano huku wachezaji wengine wa timu hizo wakifukuzwa kambini hata kabla ya timu zao kutolewa katika michuano hiyo.

Lakini pia timu ya Algeria wameweza kuweka historia kwa kuwa timu ya kwanza kutoka Afrika kupata idadi kubwa ya mabao pale ilipoweza kuwafunga Korea kusini kwa jumla ya mabao 4-2 katika hatua ya makundi.

Wakati hayo yote yakitokea kuna baadhi ya makocha walioamua kuachia ngazi kutokana na timu zao kufanya vibaya.

Huenda hawa walijua kuwa baada ya kuwasilisha ripoti zao hakuna lolote litakoloendelea zaidi ya vibarua vyao kuota majani baada ya kupata matokeo kinyume na ahadi zao.

Katika hatua ya robo fainali kuelekea nusu fainali kuna matukio kadhaa yamejitokeza ikiwa ni pamoja na kuumia kwa mshambuliaji wa Brazil, Neymar, ambaye kwa hakika aliwatia wazimu mashabiki wa soka Brazil kutokana na jinsi walivyomtegemea.

Beki wa Colombia Juan Zuniga, aliyemuumiza Neymar akajitokeza katika vyombo vya habari akiomba msamaha kwa kile kilichotokea huku akisisitiza kuwa haikuwa kusudio lake kumuumiza mchezaji huyo bali ilikuwa ni katika harakati za kulitetea taifa lake, ikizingatiwa kuwa Kombe la Dunia michuano mikubwa sana duniani.

Huenda kilichomshawishi Zuniga, kufanya hivyo ni baada ya kuona suala la Neymar, limekuwa gumzo katika kila kona ya mitaa ya Brazil.

Hata hivyo, wachambuzi wa masuala ya soka wanakiona kitendo hicho kuwa cha kiungwana, wakisema ni wachezaji wachache ambao wanaweza kufanya hivyo.

Hayo yakiwa ni baadhi ya matukio machache kati ya yale yaliyotokea katika mashindano hayo, kuna haja ya sisi watanzania kujiuliza ni kitu gani tumejifunza katika michuano hiyo.

Kwa kawaida Wa tanzania tumekuwa wepesi wa kuiga mambo tofauti na hasa yale ya kutoka nje ya nchi. Tabia hii hasa imejikita katika makundi mbalimbali wakiwemo wasanii wetu ambao kila kukicha wao ni wa kuiga mitindo ya Magharibi ambayo hata wakati mwingine haiendani na utamaduni wetu bali kuwageuza watumwa bila kujijua.

Wachezaji wetu wa soka hapa nchini na wadau wengine wa soka, baada ya kuangalia mashindano haya lazima wajue kuna cha kujifunza.

Kwa makocha wetu ambao wamekuwa ving’ang’anizi lazima watambue kuwa kujiuzulu ni jambo la kawaida katika soka na hasa pale timu yako inaposhindwa kufikia malengo.

Lakini pia suala la nidhamu kwa wachezaji ni kitu cha muhimu sana kwa sababu hata wale wachezaji wa Ghana waliorejeshwa nyumbani kabla ya timu yao kutolewa katika michuano hiyo wameonyesha vitendo vya utovu wa nidhamu ambavyo havitakiwi kuigwa.

Cameroon nao walitiwa katika hujuma mbalimbali wakituhumiwa kuwa wamefanya mgomo kwa kisingizio cha kuingia katika michuano hiyo bila kulipwa pesa yao.

Hii nayo ni aibu nyingine kwa timu za Afrika, kama bado mchezaji anaweza kugoma kuonyesha kiwango chake katika mashindano makubwa kama hayo akidai kuwa hajalipwa si jambo la kuigwa bali ni upuuzi wa hali ya juu.

Baada ya michuano hii kuna haja wadau, viongozi wa soka na hata wachezaji wetu, kwanza kujivunia kushuhudia michuano hii lakini pia kujifunza jambo lolote ambalo linaweza kusaidia kuinua soka letu kutokana na changamoto tulizozishuhudia katika mashindano hayo.

Sijui kama kuna mtu ataweza kujivunia kitendo cha Lius Suarez, cha kumg’ata mchezaji mwenzake bali ataiga tabia za baadhi ya wachezaji kama Lionel Messi, ambao wameamua kuonyesha kandanda safi huku wakilitumikia taifa lao ipasavyo.

Aidha, sina uhakika kama kuna wachezaji wetu hapa nchini watakaoiga tabia za kuchapana makonde kama walivyofanya Cameroon baada ya kufungwa.

Michuano ya Kombe la Dunia iwe chachu kwa maendeleo ya soka katika nchi yetu. Tusiwe wepesi wa kuiga kunyoa viduku na mikogo ya wachezaji.


