
Serikali ichukue tahadhari dhidi ya mauaji yanayoendelea
Mhariri Tumezoea nchi yetu kuwa ni kisiwa cha amani. Tunaishi pasi na wasiwasi wala hofu juu ya maisha yetu. Lakini sasa si hivyo, tunaishi kama watu wasiokuwa na uhakika wa kesho kutokana na mauaji yanayoendelea nchini.
Ndugu mhariri haya yanayoendelea sasa nchini siyo mauaji ya kawaida. Hivi kweli imefikia hatua ya Mtanzania kumchinja Mtanzania mwenzake kama mnyama bila hata ya huruma? Nchi yetu inakwenda wapi? Hata kama mtu amekukosea zipo mamlaka husika za kumwajibisha, lakini siyo mtu kujichukulia sheria mkononi na kufanya unyama kama huo.
Tunaomba vyombo vya dola na mamlaka husika zichukue tahadhari za haraka. Hii mbegu inayopandwa sasa itakuja kuwa bomu kubwa baadaye katika jamii yetu. 
Mungu Ibariki Tanzania. Mzalendo wa kweli.


