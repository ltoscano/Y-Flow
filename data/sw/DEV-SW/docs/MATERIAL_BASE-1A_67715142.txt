
Kila bao Serengeti milioni 1/-

Imeandikwa na Mwandishi Wetu

Imechapishwa: 20 Septemba 2016

WAZIRI wa Habari, Utamaduni, Sanaa na Michezo, Nape Nnauye ameipongeza timu ya taifa ya vijana chini ya umri wa miaka 17, Serengeti Boys kwa kushinda mchezo wa nyumbani wa kufuzu Kombe la Mataifa ya Afrika dhidi ya Congo Brazzaville, akiahidi kununua kila bao Sh milioni 1 katika mchezo wa marudiano.

Awali, kabla ya mchezo huo, Waziri huyo alitoa Sh 200,000 kwa kila mchezaji wa Serengeti kama motisha na kuwaahidi Serengeti kama wataifunga Congo katika mchezo huo, basi kila goli atalilipia Sh 500,000 ahadi aliitekeleza juzi baada ya mchezo huo.
Katika mchezo huo uliochezwa kwenye Uwanja wa Taifa, Dar es Salaam juzi, Serengeti iliibuka na ushindi wa mabao 3-2 dhidi ya Congo Brazzaville hivyo, walijinyakulia Sh milioni 1.5 katika mabao matatu waliyofunga.
“Niwapongeze Serengeti Boys imewatendea haki Wa tanzania kwa kushinda mechi ya nyumbani, tuna imani nao watafanya vizuri pia, katika mchezo wa mwisho wa ugenini,” alisema na kuongeza kuwa Serikali itaendelea kuwaunga mkono.
Bado timu hiyo ina safari ya kucheza mchezo wa mwisho wa ugenini baada ya wiki mbili, ambapo kama itafanikiwa kuifunga timu hiyo itafuzu kushiriki michuano hiyo itakayofanyika Madagascar mwakani.
Nnauye alisema Serengeti imejitahidi kwa uwezo wake kwani timu waliyokutana nayo ni nzuri pia, na kuahidi kuwaombea ili kufanya vizuri zaidi katika mchezo ujao.


