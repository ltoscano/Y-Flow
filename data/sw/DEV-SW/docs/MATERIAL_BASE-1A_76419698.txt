Kashfa za Kombe la Dunia nchini Brazil
Jun 21, 2014

JUNI 12, mwaka huu mashindano ya mpira wa miguu kugombea kombe la dunia yalifunguliwa katika mji mkuu wa Brazil, São Paulo na yanatarajiwa kuendelea hadi Julai 13. Ulimwengu mzima unakodolea macho na kujadili mechi hizi kwa hamasa na jazba, huku kampuni za kimataifa zikizoa mabilioni ya faida kutokana na tukio hili. 

Vyombo vya habari navyo vimecharuka kutangaza mechi hizi. Kisichotangazwa sana ni habari kuhusu wananchi wa Brazil ambao kwa muda mrefu sasa wamekuwa wakipambana na polisi na wanajeshi wanaotumia kila aina ya silaha, mabomu ya machozi, risasi, marungu, grunedi na kadhalika ili kuzuia maandamano yaliyoambatana na kombe la dunia.
Hasira hizi zilianza mwaka mmoja uliopita na zimeendelea mpaka siku ya ufunguzi wakati maelfu ya waandamanaji walikusanyika nje ya uwanja. Wakati watazamaji walikuwa wamejipanga kuingia uwanjani, wananchi wa Brazil walikuwa wakilaani jinsi fedha dola billioni 14 zilivyofujwa katika kujenga viwanja 14.

Serikali imeandaa wanajeshi 57,000 na polisi 100,000 ambao wamevizunguka viwanja vya soka pamoja na hoteli za wachezaji na viwanja vyao vya mazoezi. Matokeo yake Jiji zima la Sao Paulo limegeuka uwanja wa vita. Inakisiwa dola bilioni moja zitatumika katika ulinzi na usalama
Hata hivyo, maandamano yameendelea nchini kote. Majeshi yametumia mabomu ya machozi na risasi lakini walishindwa kuwazuia wananchi wenye hasira. Badala yake wakasababisha waandamanaji wawili na wanahabari watatu kujeruhiwa siku ya ufunguzi. Hasira zikapanda na wananchi wakalazimika kutumia mawe kujikinga, huku wakiimba “FIFA tokeni nchini mwetu”

Hasira hizi zimesababishwa na vitu kadha, pamoja na skandali zilizoambatana na fainali hizi. Kwa mfano, kampuni ya Minas Arena wamepewa haki ya kumiliki uwanja wa Minerao kwa muda wa miaka 25. Wanadai kuwa wamewekeza dola milioni 300 katika kuujenga. Lakini kinachofichwa ni kuwa milioni 180 kati ya hizo walipewa kama mkopo kutoka benki ya Serikali ya Brazil (BNDES).

Yaani walitumia fedha za wananchi ili kuwekeza katika mradi wa wananchi, kisha sasa wanataka warudishe pesa “zao” kwa kukodisha uwanja kwa miaka 25
Huu ni mfano mmoja tu. Kuna viwanja vingine ambavyo vimejengwa kwa njia hii ya mikopo kutoka benki ya BNDES. Rais Dilma Rousseff wa Brazil amekuwa akidai kuwa gharama kamili za kujenga viwanja ni dola bilioni 4, lakini gharama halisi ni takriban dola bilioni 14 ambazo sehemu kubwa ni mikopo kutoka benki ya umma. Wananchi wana wasiwasi kuwa fedha hizo hazitalipwa, jambo ambalo limezidisha hasira zao
Si ajabu kura ya maoni iliyoendeshwa hivi karibuni imeonyesha kuwa asilimia 71 ya wananchi wa Brazil hawaridhiki. Hili ni ongezeko kubwa kutoka asilimia 55 mwaka jana. Ni kwa sababu wanahisi kuwa mabilioni ya fedha zilizotumika katika kombe la dunia ni afadhali zingetumiwa katika huduma za umma kama elimu na matibabu.

Kombe la dunia kwa kawaida linategemewa kuwaunganisha wananchi wa Brazil na kutoa picha ya maendeleo kwa dunia na wakati huo huo kuendeleza utalii. Kinyume chake, taswira inayotoka huko ni ya taifa lililogawanyika kitabaka na uchumi usiokidhi mahitaji ya jamii.

Miradi iliyoanzishwa, kama viwanja vya michezo na miundombinu imegharimu fedha zaidi kuliko ilivyokisiwa. Matokeo yake serikali imeingia hasara wakati watu wachache wamejitajirisha.

Kwa mfano, uwanja wa Brasilia umegharimu mara tatu kuliko ilivyopangwa katika bajeti. Ni kwa sababu fedha nyingi zimeliwa na wachache ambao wamebuni nyaraka wakionyesha matumizi feki. Huu ni uwanja wa kisasa ambao umepewa jina la mwanasoka mashuhuri, Mané Garrincha aliyependwa sana na wananchi wa Brazil.

Mwaka 1983 alifariki akiwa masikini licha ya mchango wake mkuu katika fani ya michezo. Jeneza lake lilisindikizwa na mamilioni ya wananchi wapenzi wake.


