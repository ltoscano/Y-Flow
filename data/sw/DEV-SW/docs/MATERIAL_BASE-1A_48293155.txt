
Bodaboda Arusha kuwekwa alama

Imeandikwa na John Mhala, Arusha

Imechapishwa: 08 Novemba 2016

MKUU wa Mkoa wa Arusha, Mrisho Gambo amewataka wanaofanya biashara ya kupakia abiria kwa kutumia usafiri wa pikipiki maarufu kwa jina la bodaboda, kuwa na alama ya eneo wanalofanyia kazi, ili kuwadhibiti wanaotumia usafiri huo kufanya uhalifu.

Gambo ametoa agizo hilo wakati wa ufunguzi wa Wiki ya Usalama Barabarani.
Hotuba ya Gambo imesomwa na Mkuu wa Wilaya ya Arusha, Gabriel Daqarro.
Ameiitaka Kamati ya Usalama Barabarani Mkoa wa Arusha kufanya kila linalowezekana kuhakikisha waendesha bodaboda wote kuwa na alama ya eneo analofanyia kazi.
Gambo ameema hivi sasa kuna ongezeko la usafiri huo kutumika kufanyia ujambazi katikati ya Jiji la Arusha, hivyo kuwa na alama kutasaidia kutambua wale wenye nia mbaya.
Amesema hilo litasaidia kufahamu kama kweli ujambazi unafanywa na wahalifu wa kweli au kuna baadhi ya wafanyabiashara wanashirikiana na majambazi kufanya uhalifu huo. 
“Ni lazima tupange mikakati madhubuti kwa waendesha bodaboda wote kuwa na alama maalumu ya eneo unalofanyia kazi ili wahalifu waweze kujulikana na watu wema wajulikane pia. Hiyo itasaidia kujua wale waendesha bodaboda wema na wale ambao sio wema na hatua zichukuliwe dhidi ya wasiokuwa wema kwa jamii ,” alisema.
Mbali ya hilo, Gambo amewataka madereva mkoani Arusha, kuendesha magari kwa kufuata sheria zilizowekwa, kwani ajali nyingi mkoani humo zinasababishwa na wao kutofuata sheria ikiwamo kuendesha wakiwa walevi na uendeshaji wa kasi na kusababisha ajali na kuua watu bila ya sababu za msingi.
Amesema askari wa Barabarani wanapaswa kusimamia sheria za barabarani na kukataa kuchukua rushwa kwani rushwa ni moja ya sababu zinazoongeza ajali barabarani.
Aidha, alisema ajali za barabarani zimekuwa zikipungua mwaka hadi mwaka kutokana na madereva kutii sheria hivyo basi ni lazima askari wawe wakali kusimamia sheria ili hali hiyo iendelee hivyo.
Amesema, katika takwimu za mwaka jana Januari hadi Oktoba mwaka huo, ajali zilikuwa 2,011 lakini katika kipindi cha mwaka huu Januari hadi Oktoba ajali zimepungua hadi kufikia ajali 1,692 hatua ambayo inaridhisha.
Kamanda wa Polisi Mkoa wa Arusha, Charles Mkumbo alisema ajali zimekuwa zikipungua mwaka hadi mwaka. Alisema mwaka 2015 ajali zimepungua kutoka 763 hadi 725 mwaka huu sawa na asilimia tano, ajali za kawaida nazo zimepungua kutoka 972 mwaka jana hadi ajali 911 mwaka huu na hiyo ni sawa na asilimia 6.2.
Alisema ajali za pikipiki zimepungua kutoka ajali 763 mwaka jana hadi ajali 614 mwaka huu na hiyo ni sawa na asilimia 20 ya ajali za pikipiki.


