
Jeptoo hatarini kupoteza Sh54 milioni juu ya dawa
MKENYA Rita Jeptoo Sitienei anakodolea macho marufuku ya miaka minne baada ya kipimo chake cha pili kuthibitisha kile cha kwanza kilichomhusisha na matumizi ya pufya.
Vilevile, huenda akapokonywa donge la Sh54.2 milioni alizopokea kwa kushinda World Marathon Majors aliyotwaa kwa kushinda Chicago Marathon na Boston Marathon za mwaka 2013 na 2014.
Shirikisho la Riadha la Kenya, AK lilipokea matokeo ya pili ya vipimo vya Jeptoo kutoka kwa maabara yanayotam buliwa na Shirika la Kukabiliana na Pufya, WADA nchini Uswizi Ijumaa. 
“Tumepokea matokeo hayo ya pili kulingana na sheria za Shirikisho la Riadha duniani, IAAF. Hakuna tofauti ya matokeo ya pili na yale ya kwanza,” taarifa hiyo kutoka AK ilisema.
Masaibu ya Jeptoo yalianza mnamo Oktoba 31 wakati AK ilitangaza kuhuzunishwa kwake na matokeo ya kwanza ya Jeptoo. Matokeo hayo yalitetemesha dunia nzima kwani Jeptoo ni mwanariadha Mkenya aliyeng’aa sana. Jeptoo aliomba kipimo cha pili na ambacho sasa kimethibitisha matokeo wapimaji hawakukosea.
Mnamo Desemba 15, AK lilitoa taarifa kuwa dawa alizotumia Jeptoo za kusisimua misuli zilikuwa za aina ya Erythropoietin (EPO). Jeptoo alipimwa nje ya mashindano mwezi Septemba 25 mjini Eldoret. Kesi yake ya kwanza ilisikizwa mnamo Novemba 4, 2014. Kipimo chake cha pili kilifanywa wiki iliyopita kati ya Desemba 17 na Desemba 19.
Jeptoo sasa anakabiliwa na tisho la kupokonywa taji la Chicago Marathon la mwaka huu, ambalo lilimweka juu ya orodha ya World Marthon Majors na pointi 100 ikiwa ni pointi 35 zaidi ya nambari mbili, Mkenya Edna Kiplagat. 
Ushindi wa Chicago Marathon huambatana na zawadi ya Sh6.8 milioni huku bingwa wa World Marathon Majors akituzwa Sh45.2 milioni.
Katika kipindi cha miaka 10 wanariadha 48 wa Kenya walipatikana na matumizi ya dawa hizo, 32 wakinaswa katika kipindi cha miaka tano.


