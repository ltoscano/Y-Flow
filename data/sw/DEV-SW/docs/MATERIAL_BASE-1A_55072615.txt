
Pasta mbakaji na muuaji atoroka kesi inayomkabili
KESI ambapo pasta anadaiwa kumuua msichana wa shule ya upili kwa nia ya kuzima tuhuma za kumbaka na kumpachika mimba marehemu ilikosa kusikizwa jana ilipoibuka kwamba ametoroka.
Jaji wa Mahakama Kuu ya Kitale Joseph Karanja alifahamishwa kuwa Pasta Charles Nyachwara, ambaye aliwachiliwa kwa dhamana ya Sh500,000 na mdhamini wa kiasi sawa na hicho, huenda alitoroka nje ya nchi kufuatia mashtaka yanayomkabili. 
Jaji Karanja alimwagiza mdhamini wake, Bw Zacharia Maosa, kuwajibika na kuhakikisha kuwa mshukiwa anafika mahakamani kujibu mashtaka kesi hiyo itakaposikizwa Oktoba 23, 2014.
Awali mahakama ilikataa ombi la pasta huyo wa PAG kuachiliwa kwa dhamana kwa kukiuka maagizo ya dhamana aliyopatiwa kesi ya ubakaji ilipoanza kabla ya kuwa ya mauaji.
Pasta huyo anadaiwa kumdunga kisu msichana hadi akafariki Julai 7, 2011 akilenga kuzima mzozo wa mahakamani kati yake na familia ya marehemu.
Kulingana na ushahidi wake mwenyewe mwaka jana, alisema kuwa alimuua msichana huyo baada ya juhudi zake za kutatua suala hilo kushindwa kufaulu ilhali zilikuwa zimeathiri majukumu yake ya kidini.
Na PHILIP BWAYO


