Tuache ubabaishaji, Dk. Mwakyembe, Ray C waungwe mkono vita hii
Aug 21, 2013

KWA kipindi cha miezi na wiki kadhaa sasa, kama taifa tumeendelea kusikia habari (ambazo zimekuwepo kwa miaka mingi ya karibuni) kuhusu kushamiri kwa biashara ya dawa za kulevya. Kwamba biashara hii imekomaa na kuwa na mtandao mkubwa hapa nchini ni ukweli ulio dhahiri. 

Upo ukweli au masuala kadhaa, ambayo wala haihitaji kuwa na shahada kwa Mtanzania yeyote yule kuyatambua; yanafahamika na kama yakifanyiwa kazi itakuwa ni hatua kubwa katika kuondokana na janga hili.

Mosi, ukweli ulio dhahiri ni kuwa kwa sasa dawa ya kulevya ni tatizo ambalo limeathiri Wa tanzania wengi sana hasa vijana. Katika mitaa ya majiji kama Dar es Salaam, Arusha na Mwanza na miji mingineyo, kwa mtu anayejichanganya na watu wa aina mbalimbali atagundua dhahiri namna watu kadhaa walivyo watumiaji wa dawa hizi. 

Kama alivyosema mwanamuziki ambaye ametamba sana hapa nchini, Rehema Chalamila, maarufu kama Ray C alipofanya mahojiano katika kituo cha televisheni cha Clouds hivi karibuni, watu wengi wameathirika vibaya (addicts) na dawa za kulevya. Wapo wanafunzi wa ngazi mbalimbali kama sekondari na vyuo vikuu, wafanyabiasha, wasanii, wafanyakazi na wengine wengi, wakiwamo wanaoheshimika sana katika jamii. Wengine wanajulikana bayana, wakati wengine wanafanya kwa uficho mkubwa.

Pamoja na hayo, Wa tanzania wengi (inakadiriwa kuzidi watu 200) wamefungwa na hata wengine kuhukumiwa kifo katika nchi kama vile China na Hong Khon (kwa mujibu wa vyombo mbalimbali vya habari vya hapa nchini na vya kimataifa) baada ya kukamatwa wakisafirisha dawa za kulevya ni kielelezo kuwa hali ni mbaya. Waathirika wa haya yote ni kaka, dada, shangazi na wajomba zetu; na imekuwa ni fedheha kubwa kwa taifa letu. 

Ukweli wa pili kuhusu janga hili ni kuwa upo uoga mkubwa miongoni mwa Wa tanzania wengi mintarafu janga hili. Kwamba, zipo dhana nyingi zinaenezwa (kwa makusudi) kuhusu suala hili kiasi kwamba hata walio na nia njema katika mapambano dhidi ya janga hili wanavunjwa moyo.

Mathalani, walio na masilahi katika biashara hii wamekuwa wakitumia propaganda katika majukwaa mbalimbali, kama vile vyombo vya habari na vyombo vya serikali kueneza dhana kuwa kupambana na janga hili ni hatari kubwa sana! Katika hili, inatumika mifano kuwa ati hali ya biashara imefikia kuwa ni mtandao mkubwa sana, kiasi kwamba kuparamia kupambana nayo inaweza hata kusababisha kuiangusha serikali!

Wanaoeneza propaganda hizi wanataka kuuaminisha umma kuwa hali ya hapa kwetu ni kama ilivyo katika nchi nyingine kama Mexico na Columbia. Katika nchi hizi, kwa kutochukua hatua madhubuti mapema kupambana na kukua kwa mizizi ya biashara hii (kama inavyoendelea kuachwa ikijiimarisha hapa kwetu), kumesababisha hali kuwa mbaya. Katika nchi hizo, mitandao ya biashara hii ni mikubwa ikihusisha viongozi wengi wakubwa serikalini, uwepo wa vikundi au ‘majeshi’ (nje ya serikali, kwa ajili tu ya kulinda masilahi ya biashara hii) na watu wenye nguvu kubwa za kifedha na ushawishi.

Walio na lengo la kudhoofisha vita dhidi ya biashara hii hapa nchini wamediriki hata kuhusisha vifo vya baadhi ya watu kuwa vilitokana na watu hao ‘kujiweka kimbelembele’ kulisemea janga hili.

Kwa ujumla tu, hata kama kuna chembechembe za ukweli katika madai haya, kilicho dhahiri ni kuwa zinatumika propaganda na madai mengi kukuzwa ili kudhoofisha juhudi nyingi zinazofanyika kupambana na janga hili.

Aidha, propaganda hizi ni kejeli kwa vyombo mbalimbali vya serikali, na hata jamii ya Kitanzania kwa ujumla kwani zina lengo la kuonesha kuwa washiriki wa biashara hii wako juu ya sheria na kwamba wamefikia hatua ya kutoguswa na mamlaka yoyote ile.

Ukweli mwingine kuhusu janga hili ni kutowajibika ipasavyo kwa viongozi walio katika ngazi mbalimbali, katika mapambano dhidi ya tatizo hili. Kwa hali ya kawaida, kama watu kadhaa wapo na wana mamlaka katika wizara na idara mbalimbali (zenye uhusiano wa moja kwa moja na suala hili au vinginevyo) kama vile uhamiaji, polisi, usalama wa taifa na nyinginezo lakini hali imeendelea kuwa mbaya, hii inaibua maswali kadhaa. 

Inawezekana wenye mamlaka haya ni kati ya wanaonufaika na biashara hii, na hivyo kushiriki kuiondoa ni sawa na kukata mirija ya manufaa yao hayo. Au, wanaweza wakawa hawanufaiki lakini hali ya kutojali na kutotimiza wajibu wao ipasavyo ndio inayosababisha kukomaa kwa biashara hii.


