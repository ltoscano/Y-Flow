Ndanda yaizamisha Toto Kirumba

Imeandikwa na Alexander Sanga, Mwanza

Imechapishwa: 04 Oktoba 2016

TIMU ya soka ya Toto Africans ya mjini hapa jana ilishindwa kuutumia vyema Uwanja wake wa nyumbani CCM Kirumba baada ya kufungwa bao 1-0 na Ndanda.

Ndanda walipata bao hilo dakika ya tisa likifungwa na Omary Mponda baada ya kuuwahi mpira wa Ramadhan Malima wa Toto na kuujaza wavuni.
Malima amekuwa na bahati mbaya kwani jana alicheza mechi yake ya kwanza ya timu yake hiyo na kusababisha timu kufungwa. Hiyo ni mechi ya pili Toto anapoteza nyumbani, nyingine ni dhidi ya Mbeya City iliyochezwa wiki iliyopita.
Baada ya mechi hiyo mashabiki wa Toto walimvamia kocha wao Rogassian Kaijage wakimtuhumu kuharibu timu yao hivyo wanataka aondoke.
Hata hivyo polisi walizuia ghasia hizo na mashabiki wa timu hiyo walianza kuimba ‘bora Tegete (John-kocha wa zamani wa Toto) kuliko Kaijage’.
Akizungumza na gazeti hili baada ya mechi hiyo kocha Kaijage alisema anajiandaa kujiuzulu muda wowote.
“Sina la kusema lakini najiandaa kujiuzulu muda wowote kuanzia sasa. (jana)”.


