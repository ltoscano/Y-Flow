
Upelelezi kesi ya ‘ugaidi’ mwanafunzi udom bado

Imeandikwa na Sifa Lubasi, Dodoma

Imechapishwa: 17 Desemba 2016

KESI ya makosa ya ugaidi inayomkabili mwanafunzi wa mwaka wa pili wa Chuo Kikuu cha Dodoma (Udom) Kitivo cha Afya, Azan Abubakar (23) imeahirishwa hadi Desemba 29, mwaka huu itakapotajwa tena kutokana na upelelezi wake kutokamilika.

Mshitakiwa alifikishwa mahakamani kwa mara ya kwanza Novemba 17, mwaka huu baada ya kukamatwa Nzega Mkoa wa Tabora baada ya kugundulika akijihusisha na mtandao wa ugaidi wa kundi la ‘Al Shabaab’ lemnye ngome yake nchini Somalia.
Alikamatwa na jeshi la Polisi kutokana na taarifa za kiintelijensia katika masuala ya ugaidi. 
Mshitakiwa huyo juzi alifikishwa tena mbele ya Hakimu, Mwajuma Lukindo wa Mahakama ya Wilaya ya Dodoma Mjini na kesi hiyo kuahirishwa hadi Desemba 29, mwaka huu itakapotajwa tena, huku upande wa mashitaka kupitia wakili wa serikali Kezilahabi Miyango akisema upelelezi bado haujakamilika.
Abubakar anashitakiwa kwa makosa ya kufadhili ugaidi chini ya kifungu cha 13 cha Sheria ya Makosa ya Kuzuia Ugaidi namba 21 ya mwaka 2002.
Ilidaiwa kuwa kuwa Mei 15, mwaka huu, mshitakiwa alimtumia fedha Mohammed Ibrahim kwa njia ya M-Pesa kiasi cha Sh 265,000 katika namba +254 708104109 kwa ajili ya kufanyia ugaidi nchini.


