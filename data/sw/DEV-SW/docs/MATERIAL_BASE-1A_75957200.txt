
Tiba shufaa itolewe kwa magonjwa sugu

Imeandikwa na Grace Mkojera

Imechapishwa: 18 Septemba 2016

HOSPITALI nchini zinatakiwa kuanza kutoa tiba shufaa kwa wagonjwa wenye magonjwa sugu. Ushauri huo ulitolewa na wadau mbalimbali ikiwamo Taasisi ya Saratani ya Ocean Road, Wizara ya Afya, Maendeleo ya Jamii, Jinsia, Wazee na Watoto na wadau baada ya Serikali kupitisha mwongozo Aprili mwaka huu, ambao unaelekeza namna ya kuwahudumia wagonjwa hao. 

Akizungumza juzi Dar es Salaam, Mkurugenzi Mtendaji wa Taasisi hiyo, Dk Julius Mwaiselage alisema, tiba shufaa hutakiwa kutolewa kwa wagonjwa wenye maradhi yaliyoshindikana hospitalini ili kumwezesha mgonjwa kuishi maisha yenye faraja na kufa kifo chema.
“Wagonjwa wenye magonjwa sugu ukiwamo Ukimwi, kisukari, saratani na magonjwa ya selimundu hata waliopata ajali ya pikipiki, wamekuwa wakiamini kuwa ni watu wa kufa, wakiamini hakuna watu wa kutoa tiba shufaa, lakini kwa kupitishwa muongozo huo, utasaidia kutoa elimu kuanzia katika ngazi ya familia zao,” alisema.
Mratibu wa Magonjwa yasiyo ya Kuambukiza kutoka Wizara ya Afya, Dk Sarah Maongezi alisema, wizara yake iliona umuhimu kukaa na wadau na kutengeneza muongozo wa kisera unaoelekeza wadau wote wa afya wafanye nini kuwasaidia wagonjwa waliokata tamaa ya kuishi.
Alisema wataanza kutoa elimu kwa wadau ili kuwafikia wale ambao hawawezi kufika katika Hospitali ya Ocean Road, wapate huduma hiyo huko waliko.
Mkurugenzi wa Chama cha Tiba Shufaa Tanzania (TPCA), Dk Elias Muganyizi alisema, kuna haja kwa wilaya kuanza kutenga bajeti za kutoa elimu kwa watu kuhusu tiba hiyo.
Ofisa Mipango wa Shirika la Kimataifa la Afya (ICAP), Dk Hussein Mtiro alisema, huduma hiyo si ghali, bali ni kitendo cha mtu kubadili mtazamo wake hasi na kumpenda mgonjwa ili kumuongezea siku za kuishi duniani.


