
TFF iweke wazi kanuni za mashindano yake
Wiki iliyopita, suala la mchezaji wa Simba, Novert Lufunga lilichukua nafasi kwenye vichwa vya habari baada ya timu ya soka ya Polisi kumkatia rufani baada ya timu hiyo kumjumuisha katika orodha ilhali ana kadi nyekundu.
Polisi iliikatia rufani Simba kwa kile ilichoeleza kuwa ilimchezesha Lufunga katika mchezo wa Kombe la Shirikisho wiki iliyopita. Katika mchezo huo, Simba ilishinda mabao 2-0.
Katika rufani yake, Polisi ilitaka ipewe ushindi kutokana na hatua ya Simba kumvalisha jezi mchezaji huyo.
Hata hivyo, TFF ilitupilia mbali rufani ya Polisi kwa maelezo kuwa haikukidhi vigezo kwa kuwa haikuwa na Sh300,000 ambazo zinatakiwa kuambatanishwa kwenye rufani.
Hata hivyo, pamoja na TFF kutupilia mbali rufani hiyo, kumekuwa na malalamiko mbalimbali ya sheria, kanuni na taratibu za mashindano hayo kwa kile kinachoelezwa kuwa sehemu kubwa ya Kombe la FA, itasimamiwa na kanuni za Ligi Kuu.
Kimsingi, kinachotakiwa ni kwa TFF kutengeneza kanuni ambazo zitafanya kila mashindano kujitegemea kwa kuwa yana utaratibu wake.
Hata kama baadhi ya kanuni zinafanana, kuna maeneo kanuni zitapishana tu.
Kanuni za mashindano ya FA ziwe tofauti na za na Ligi Kuu ili kuondoa utata unaoweza kujitokeza.
Mfano mzuri ni wa kanuni za Kombe la FA, pamoja na kutumika zile za Ligi Kuu, bado Kombe la FA ni mtoano hivyo lazima kuna maeneo yanapishana.
Tunadhani ni vyema kwa TFF kupitia kamati yake ya ufundi ikaangalia jinsi gani ya kutengeneza kanuni kwa kila mashindano kwa kuwa nafasi ipo na inawezekana kufanya hivyo.
Kurahisisha mambo kwa kuwa na kanuni moja kwa mashindano tofauti kunaleta utata.
Mfano mzuri ni Kanuni ya 16 (2) ambayo inasema, mashindano ya Kombe la Shirikisho la Azam Sports HD yataongozwa na kanuni hizi pamoja na kanuni mama za ligi VPL,FDL & SDL .
Kamati ya mashindano ya TFF itakuwa na jukumu la kupitia, kujadili na kutoa uamuzi juu ya matukio yote yanayotokea kila raundi kulingana na kanuni za mashindano haya na ligi (VPL, FDL & SDL ) zinavyoelekeza.
Eneo jingine linasema, mashindano ya Kombe la Shirikisho la Azam Sports HD ni ya mtoano, matumizi ya kanuni za ligi yatahusisha maeneo yanayoruhusu uendeshaji wa shindano la mtoano.
Huu ni udhaifu mmoja wa kanuni, kwa kuwa ligi kuu haina mashindano ya mtoano.
Tatizo jingine ni kanuni zilizotolewa za Kombe la FA ambazo hazina kipengele kinachozungumzia kadi, iwe nyekundu au ya njano.
Kutokana na mikanganyiko hii, ndiyo maana tunaitaka TFF iwe na kanuni za kila shindano na iziweke wazi mapema kabla ya michezo husika kuanza kwa kuwa kila klabu inatakiwa kuzielewa na kuzizingatia.
Lakini tukio hili liwe funzo, si kwa Simba na TFF pekee, bali na klabu nyingine za Ligi Kuu au zinazoshiriki mashindano yenye utaratibu rasmi kuwa na vitengo ambavyo vitasaidia kuweka kumbukumbu kwa ajili ya klabu.
Kama kungekuwa na kumbukumbu, suala la Lufunga lisingekuwa na nafasi. Viongozi wa Simba, TFF kila mmoja angekuwa analifahamu na lisingetokea na kusababisha malalamiko. 


