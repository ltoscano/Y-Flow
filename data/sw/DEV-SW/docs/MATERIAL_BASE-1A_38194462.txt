
Viongozi maeneo yanayoingiza magendo kuwajibishwa

Imeandikwa na Anna Makange, Tanga

Imechapishwa: 09 Septemba 2016

MKUU wa Mkoa wa Tanga, Martin Shigella ameagiza kuwajibishwa kwa viongozi wa serikali na watendaji wa vijiji katika maeneo yatakayobainika kukithiri kwa vitendo vya uingizaji bidhaa nchini kwa njia ya magendo.

Ametoa agizo hilo wakati akizungumza na baadhi ya wafanyakazi wa Mamlaka ya Mapato Nchini(TRA) alipotembelea ofisi ya mkoa wa Tanga jana.
Alisema jukumu la kwanza kwa viongozi wa serikali na watendaji katika vijiji kuanzia ngazi ya chini, ni kusimamia ulinzi na usalama hivyo ni wajibu wao kuweka mikakati ya kupambana na kukomesha vitendo vya uhalifu. 
Awali akitoa taarifa ya utendaji kwa mkuu wa mkoa, Meneja wa TRA mkoa Tanga, Swalehe Byarugaba alisema katika kipindi cha mwaka 2015/16 mamlaka imefanikiwa kukusanya zaidi ya Sh bilioni 110 .5 sawa na asilimia 86 ya lengo la kukusanya Sh bil 128.7.7.
“Pamoja na mafanikio hayo tuna matatizo ya bidhaa za magendo ambapo katika mwaka wa fedha wa 2015/16 mkoa ulikamata bidhaa zenye thamani ya Sh 2,331,752,626 na kuingiza Sh 351,693,036, ikiwa ni kodi na adhabu,” alisema.


