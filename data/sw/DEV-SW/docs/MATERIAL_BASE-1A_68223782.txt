
Bil 15/- kuandaa vijana Tanzania ya viwanda

Imeandikwa na Mwandishi Maalumu

Imechapishwa: 09 Desemba 2016

WAZIRI Mkuu, Kassim Majaliwa amesema serikali imetenga Sh bilioni 15 kwa ajili ya kutoa mafunzo kwa vijana zaidi 2,500 ili kuwajengea uwezo waweze kushiriki kama nguvu kazi kwenye viwanda vinavyotarajiwa kujengwa nchini.

Almeoa kauli hiyo jana usiku kwenye sherehe za utoaji wa tuzo ya mwajiri bora wa mwaka 2016 zilizofanyika katika Kituo cha Mikutano cha Kimataifa cha Julius Nyerere (JNICC), Dar es Salaam.
Tuzo hizo ziliandaliwa na Chama cha Waajiri Tanzania (ATE). Amesema serikali imeanza kujielekeza katika kutoa mafunzo kwenye sekta za kipaumbele kwa kuzingatia Mpango wa Taifa wa Maendeleo kama kilimo biashara, mafuta, gesi, utalii, usafirishaji, ushonaji na bidhaa za ngozi.
Amesema jitihada zinaendelea kwenye maeneo mengine ili waajiri wawe na wigo mpana wa kuwapata wafanyakazi wenye stadi stahiki kwa kuwa serikali inatambua umuhimu wa wao kuwa nguvu kazi yenye ujuzi na umahiri mkubwa kwa lengo la kuongeza tija.
Katika hatua nyingine, Waziri Mkuu alizungumzia changamoto inayolalamikiwa na waajiri ya uwepo wa tozo mbalimbali zinazotolewa na Mamlaka tofauti za serikali kwa huduma ileile kuwa wanaitambua na tayari mchakato wa kuainisha sheria zote zinazoonekana kukwamisha uwekezaji pamoja na mazingira ya biashara nchini.
“Lengo letu ni kuendelea kuboresha mazingira ya ufanyaji biashara nchini ili yaweze kuvutia zaidi na mchakato huu unashughulikiwa na Wizara ya Fedha na Mipango. Tunaomba mvumilie na mshirikiane nasi katika kuendelea kuziainisha sheria zinazokwaza biashara ili tuweze kuzijumuisha kwenye mapitio hayo,” amesema.
Hata hivyo, aliwashauri waajiri wote nchini waendelee kufanya kazi zao kwa mujibu wa sheria ili kuepusha migogoro isiyo ya lazima mahala pa kazi.
“Tunaposema Hapa Kazi Tu, tunamaanisha kazi kwenye sekta zote za uzalishaji na utoaji wa huduma bora nchini, iwe sekta ya binafsi au kwenye utumishi wa umma.
Nawasihi ndugu zangu Wa tanzania, wekeni nadhiri kwamba katika mwaka 2017 mtafanya kazi kwa juhudi na maarifa ili kuongeza tija na ufanisi mahala pa kazi,” alisema.
Naye Waziri wa Nchi, Ofisi ya Waziri Mkuu, Sera, Bunge, Kazi, Vijana, Ajira na Watu wenye Ulemavu, Jenista Mhagama aliwaomba waajiri kusaidia kuweka msukumo katika juhudi za kutoa mafunzo kwa ajili ya uzoefu na kuongeza ujuzi kwa kutoa nafasi kwa wahitimu kupata uzoefu kwenye maeneo yao ya kazi.
\Hata hivyo, alisema anatambua umuhimu wa waajiri na wafanyakazi katika utekelezaji wa sera ya maendeleo ya nchi hasa kwa kuongeza ajira kupitia sekta ya viwanda kwa asilimia 40 kufikia mwaka 2020, mafanikio ya mpango huo yanategemea mchango wa waajiri kutoka sekta binafsi.
Aliipongeza ATE kwa kutambua umuhimu wa kuwekeza katika rasilimali watu hasa kwa kutoa tuzo katika eneo la kuendeleza vipaji, ambapo aliwaomba tuzo ijayo waongeze kigezo cha kumpata mwajiri aliyetumia rasilimali zake kuongeza ujuzi kwa wafanyakazi wake ambao ndio chanzo cha kuinua tija na ushindani kibiashara.
Naye Mkurugenzi Mtendaji wa ATE, Dk Aggrey Mlimuka alisema lengo la kuandaa tuzo hizo ni kutambua wanachama wenye sera nzuri za usimamizi wa rasilimali watu katika taasisi na makampuni mbalimbali mwanachama hapa nchini.
Alisema tuzo hizo zinafuata mbinu za kisayansi na kitaalamu ili kuangalia umuhimu wa rasilimali watu katika kampuni kubwa, za kati na ndogo ili kuinua ujuzi wa wafanyakazi wanaofanya kazi kwa kujituma sehemu za kazi.
Dk Mlimuka alisema tuzo hizo pia zilijikita zaidi katika kuangalia maeneo muhimu ya rasilimali watu, uongozi, utawala, usimamizi wa rasilimali watu, kusaidia jamii pamoja na kuwajibika katika jamii, ubora na uzalishaji. Katika hatua nyingine, Kampuni ya Bia Tanzania (TBL) imepata ushindi wa jumla wa tuzo za mwajiri bora wa mwaka 2016 zinazotolewa na ATE.
Huu ni mwaka wa pili mfululizo kwa TBL kupata ushindi huo ambao umetokana na kile kilichoelezwa ni umahiri wake wa kutengeneza mazingira mazuri na salama mahali pa kazi kupitia ubunifu unaofanywa na kitengo cha rasilimali watu.
Mshindi wa pili ni CocaCola kwanza wakati nafasi ya tatu ikwekwenda kwa AngloGold Ashanti Geita Gold Mine na wa pili ni Coca-Cola Kwanza Limited.


