
Waamuzi wasiendelee kuichafua Ligi Kuu

Imeandikwa na Mhariri

Imechapishwa: 12 Novemba 2016

MZUNGUKO wa kwanza wa Ligi Kuu Tanzania Bara msimu wa mwaka 2016/17 umekamilika Alhamisi baada ya Yanga kumalizia kiporo chake dhidi ya timu ya Ruvu Shooting ya Pwani.

Mchezo huo uliofanyika Uwanja wa Uhuru Dar es Salaam, awali ulitakiwa kufanyika Jumatano pamoja na mechi zingine ikiwemo ile ya Simba na Prisons, lakini ulisogezwa mbele baada ya JKT kuomba. 
Timu hiyo ya Jeshi la Kujenga Taifa ililiomba Shirikisho la Soka Tanzania (TFF) kupitia Bodi ya Ligi likiitaka wasogezewe mbele kwa siku mmoja mchezo wao baada ya kuchoshwa na safari ndefu ya kutoka Bukoba, Kagera ambako nako walikuwa na mechi mwishoni mwa wiki iliyopita.
Pamoja na matokeo ya mchezo wao huo dhidi ya Yanga ambao walifungwa 2-1, kikubwa ni kumalizika kwa duru la kwanza la ligi hiyo inayoshirikisha jumla ya timu 16. Ligi hiyo itakapomalizika tutakuwa tumepata wawakilishi wa Tanzania Bara katika mashindano ya kimataifa ya Ligi ya Mabingwa pamoja na yale ya Shirikisho la Afrika.
Duru la kwanza limemalizika na kibaya zaidi lilikuwa na changamoto nyingi, ambazo zinatakiwa kurekebishwa la sivyo tutaendelea kuwa wasindikizaji katika soka la taifa kwa klabu na hata timu zetu za taifa.
Siku zote unapokuwa na ligi ya taifa legelege, bila shaka mtapata timu za taifa dhaifu kwa kuwa wachezaji wake wanatokana na klabu, ambazo zinashiriki ligi hiyo mbovu isiyo na ushindani.
Kwa upande wa klabu, nazo ni vivyo hivyo kwani timu zitapata ubingwa bila kutumia akili, nguvu au jitihada zao, hivyo atapatikana bingwa asiye na uwezo, ambaye akishiriki katika mashindano ya kimataifa atakuwa akitolewa mapema kabisa.
Duru la kwanza la Ligi Kuu Tanzania Bara tumeshuhudia ubabaishaji mkubwa kwa upande wa waamuzi, ambao baadhi yao wameshindwa kabisa kuzingatia sheria 17 za soka kwa kuvurunda.
Inawezekana waamuzi wengine walivurunda kwa bahati mbaya na wengine walifanya hivyo makusudi baada ya kusukumwa na shinikizo kutoka upande fulani au wengine hawakutaka kufanya hivyo ila kwa sababu ya kutozijua vizuri sheria hizo, ndio maana wakajikuta matatani. 
Kujua sheria ni suala moja na kuzitekeleza ni suala jingine, hivyo hilo pia linaweza kuwepo kwa waamuzi wetu, ambao wameshindwa kufanya vizuri. Kwa upande wa TFF wenyewe wanatakiwa kuwa makini sana kwani tumeona makosa ya waamuzi yamewahi kusababisha matukio ya uvunjifu wa amani kama pale Uwanja wa Taifa, ambako mashabiki wa Simba walivunja viti.
Waamuzi kushindwa kufuata taratibu au sheria za soka sio tu kunaweza kusababisha wapenzi wasio na hekima mbali na kuharibu miundo mbinu, pia wanaweza kuwadhuru waamuzi hao. Ni matarajio ya wadau wa soka kuwa TFF katika duru la pili la Ligi Kuu Tanzania Bara, itachukua hatua kubwa kuhakikisha waamuzi wanaopangwa wanachezesha soka kwa haki bila upendeleo wowote.


