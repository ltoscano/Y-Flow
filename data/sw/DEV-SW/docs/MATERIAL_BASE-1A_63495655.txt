
Wazungu watumia facebook kumsakama Kikwete
Nov 30, 2014

WAKATI Wa tanzania wengi wakionekana kutumia ukurasa binafsi wa Rais Jakaya Kikwete katika mtandao wa facebook kutuma salamu, watu wenye asili ya Ulaya na Marekani wameonekana kuutumia kumsakama kwa vitendo vya ujangili vinavyoendelea nchini, imefahamika.

Rais Kikwete yuko nchini Marekani akiendelea na matibabu baada ya kufanyiwa upasuaji wa tezi dume (prostate) na amekuwa akiwasiliana na Wa tanzania kwa njia mbalimbali za mawasiliano kupitia simu na mitandao ya kijamii.

Hata hivyo, wakati Wa tanzania wengi wakitumia fursa hiyo ya mawasiliano kumpa Kikwete salamu za pole na kumtakia apone haraka, watu ambao majina yao yanaonyesha wana asili ya Ulaya na Marekani, wameonekana kutumia fursa hiyo kusema yanayowakera. 

Kwa mfano, mtu mmoja aliyejitambulisha kwa jina la Jeremy Gregory, aliandika kwenye ukurasa huo kwamba hatatembelea tena Tanzania kama mtalii endapo serikali haitasitisha mauaji ya tembo.

“Sitatembelea tena nchi yako hadi pale serikali yako itakapoonyesha jitihada za dhati za kupambana na ujangili. Naomba nikuahidi kwamba nitawaeleza watu wengi kwa kadri inavyowezekana kuhusu unyama unaoendelea nchini kwako ili nao wasije. Hadi sasa uongozi wako haujanivutia kabisa,” aliandika mtu huyo.

Mtu mwingine, Niala Orsmond, yeye alilaumu kuhusu habari zilizoenea kwenye mitandao ya kijamii kuhusu wawindaji kutoka nchi za Kiarabu kuua wanyama pasipo kufuata taratibu.

“Hivi hamuoni aibu? Kwa hiyo familia ya Kifalme ya Dubai inaruhusiwa kuua wanyama wowote inaotaka ili mradi walipe fedha? Hivi hamjui kwamba tembo au simba wakimalizika hawawezi kurudishwa kwa fedha? Msipende fedha kuliko uhai,” alisema mwanadada huyo. 

Meseji nyingi kutoka kwa watu wanaoonekana ni wa Marekani na Ulaya zimeonekana zaidi kuegemea kwenye masuala ya utalii, huku Wa tanzania wakionyesha kujali zaidi afya ya kiongozi wao.

Kwa mfano, kijana mmoja aliyejitambulisha kwa jina la Abkary Yondani alimuandikia Rais Kikwete maneno yafuatayo; “Pole sana baba yetu Wa tanzania… Mungu atajaalia na utapona”. 

Rais Kikwete ni miongoni mwa marais wa Afrika wanaofahamika kwa matumizi ya mara kwa mara ya mitandao ya kijamii na ni miongoni mwa viongozi wenye marafiki wengi kwenye mitandao hiyo kwa Bara la Afrika.

Rais Kikwete, kwa mujibu wa taarifa kutoka Kurugenzi ya Mawasiliano ya Rais – Ikulu – jijini Dar es Salaam, anatarajiwa kurejea nchini Jumamosi ya Novemba 29, mwaka huu, kama masuala yote ya matibabu anayoendelea nayo nchini Marekani yatakwenda vizuri.


