
Conte amfungia kazi Higuain
London, England. Kocha mpya wa Chelsea, Antonio Conte amedhamiria kumsajili mshambuliaji wa Napoli, Gonzalo Higuain kwa Pauni 45 milioni msimu ujao.
Mshambuliaji huyo raia wa Argentina amekuwa akimvutia kocha huyo tangu muda mrefu na anafikiria kumsajili kwenye kikosi chake cha Stamford Bridge akiwa mbadala wa mtukutu Diego Costa.
Costa amekuwa akidaiwa kuwa mbioni kutua kwenye Ligi Kuu ya China ambayo imegeuka kimbilio la wachezaji wengi nyota kwa sasa.
Conte ambaye atatua klabuni hapo mwezi Julai ana matumaini ya kukamilisha uhamisho huo wa Higuain ambaye anamwona kama mbadala wa Diego Costa.
Conte amemfanya mshambuliaji huyo wa Napoli kama chaguo lake la kwanza akitua Stamford Bridge msimu ujao akiwa na imani kuwa anaweza kushawishika kuhamia Chelsea.
Kuna habari kuwa Costa ameshawishiwa kwa mshahara mkubwa katika klabu kubwa za China msimu ujao, ingawa klabu yake ya zamani, Atletico Madrid imekiri pia kutaka kumrejesha kundini mtoto wake huyo. Chelsea imekuwa ikimtetea Costa ambaye ana tatizo la nidhamu, kiasi cha kueleza kuwa haiwezi kumuuza kwa bei yoyote ile, lakini itafanya hivyo akitaka kuondoka Stamford Bridge.
Klabu kadhaa za China zipo tayari kumpa mshahara wa Pauni 250,000 au zaidi kwa wiki endapo atakubali kuhamia huko akitokea England. 


