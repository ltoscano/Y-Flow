
Ukishangaa ya Van Persie utaona ya Kiprotich Aug 22, 2012

HABARI kubwa ya michezo wiki iliyopita, ilikuwa ni suala la uhamisho wa mchezaji Robin Van Persie kwenda Manchester United akitokea Arsenal.
Vyombo vya habari vimeandika kwamba mshahara wa mchezaji huyo kwa wiki tu
utakuwa unakaribia Sh milioni 500 za Tanzania. Ni hela nyingi, nyingi sana. 
Hata hivyo, katika nchi jirani kabisa na kwetu, Uganda, kuna mwenzetu ameukwaa utajiri kwa sababu ya kazi ya siku moja tu. Anaitwa Stephen Kiprotich, mwanariadha wa taifa hilo aliyetwaa medali ya dhahabu katika mbio za Marathon za michuano ya Olimpiki mwaka huu.
Hadi jana, nasikia tayari alikuwa amechangiwa na wadau na makampuni mbalimbali kiasi cha takribani Sh milioni 500 za Tanzania.
Kwa kifupi, kiasi ambacho Van Persie atakitolea jasho kwa wiki nzima, Kiprotich amekipata kwa siku moja tu. Tena akifanya kazi ya kukimbia tu.
Hajapigwa viatu. Hajapigwa ‘vipepsi,’ hajatukanwa na mashabiki na zaidi, amepata fedha hizo akitumikia taifa lake na si klabu ambayo unaifanyia kazi si kwa mapenzi bali kwa sababu ya kutafuta riziki.
Wiki ijayo, Van Persie ataingiza milioni 500 nyingine. Kiprotich itabidi asubiri hadi mashindano mengine yaje. Kama akifanikiwa, tayari Rais Yoweri Museveni ameahidi kwamba serikali yake itakuwa ikitoa dola 400,000 kwa kila mwanamichezo atakayeiletea medali nchi yake kwenye mashindano makubwa.
Hoja ambayo nataka kuileta kwenu leo ni kwamba kuna fedha nyingi sana kwenye sekta ya michezo kama kila mmoja wetu akitekeleza sawia majukumu yake.
Kama taifa letu limeambulia patupu kwenye michuano ya Olimpiki, sababu za kushindwa huko haiwezi kuwa ni Filbert Bayi au Kamati ya Taifa ya Olimpiki (TOC) pekee.
Sababau haiwezi kuwa Selemani Nyambui na Chama cha Riadha Tanzania. Sababu haiwezi Makore Mashaga na Chama cha Mchezo wa Ngumi Tanzania.
Hata vyombo vyetu vya habari navyo ni sehemu ya tatizo. Siamini inakuaje Tanzania ilikosa hata mwandishi mmoja kwenye michuano ya Olimpiki iliyofanyika London, Uingereza mwaka huu.
Hata kama Tanzania ilikuwa na wanamichezo saba tu kwenye michuano hiyo, bado ilitakiwa walau chombo kimoja kitume mwakilishi ili aripoti nini kinaendelea na pia anaweza kujifunza kwa nini Ethiopia, Kenya na Uganda zimetuacha mbali kwenye michezo wakati walikuwa nyuma yetu miaka ya nyuma.
Vyombo vyetu vimebaki kuwa vya intaneti tu. Na ndiyo maana, sikushangaa siku moja mwandishi wa habari kumuuliza swali Bayi swali kwamba kwanini timu inafanya mazoezi Kibaha kwenye joto wakati Uingereza kuna baridi.
Ilionyesha wazi kwamba mwandishi yule, tena mwandishi mkubwa tu, hakujua kwamba huu ni wakati wa kiangazi kule Ulaya na ndiyo hata michuano ile ya Olimpiki ilikuwa ikifahamika kama Olimpiki ya Kiangazi.
Lakini, kama mwandishi hajawahi kusafiri au hajapelekwa kwenye mashindano, atajuaje mambo haya? Hii ni jiografia ya kawaida kabisa lakini ni lazima watu wawezeshwe.
Leo hii, vyombo vyetu haviripoti kabisa kuhusu mafedha anayovuna Kiprotich.
Namna alivyolala masikini na kuamka tajiri kwa sababu ya kufanya vizuri kwenye riadha.
Vijana wanaotaka kuwa wanariadha wangetiwa hamasa sana na mafanikio ya Kiprotich. Ukweli kwamba michango kwa ajili ya mwanariadha huyu ilibuniwa na kuendeshwa na gazeti la serikali ya Uganda la New Vision.
Sijaona vyombo vyetu vikiripoti kwamba kwa mwaka huu, mwanamichezo aliyeingiza fedha nyingi zaidi duniani ni mwanariadha wa Jamaica, Usain Bolt.
Kwamba mpaka anafariki dunia mwaka jana, mwanariadha wa Kenya, Samuel Wanjiru, alikuwa tayari amepata zawadi zenye thamani ya zaidi ya dola milioni moja na nusu (takribani Sh bilioni mbili na nusu za Tanzania), katika kipindi cha miaka mitatu tu!
Kila siku sote tunazungumzia mishahara mikubwa ya wanasoka pekee. Tunasahau kwamba watu wanaweza kutajirika kwa kucheza michezo mingi mingine.
Manny Pacquiao (Pacman) ameubadilisha kabisa mtaa aliokulia pale Manila, Philipines, kwa sababu ya fedha alizovuna kwenye mchezo wa ngumi.
Haiwezekani kwamba Tanzania imeishiwa kabisa wanamichezo. Hili ni taifa ambalo limezalisha wanamichezo wa kiwango cha juu kama vile Bayi, Nyambui, Titus Simba, Habib Kinyogoli, Mwinga Mwanjala, Nzaeli Kyomo na wengineo.
Nina imani vipaji vipo, tena vingi. Tatizo ni kwamba sote tunataka kulaumu au tunapenda kuwa katika nafasi ya kulaumu lakini si kuchukua hatua madhubuti.
Serikali yetu inaishia kutoa bendera wakati timu ikitaka kuondoka kwenda mashindanoni. Uganda wameahidi kutoa milioni 600 kwa kila medali. Sisi tunatoa bendera tu!
Ni lazima Serikali ithamini na kufanya uwekezaji wa kutosha kwenye michezo. Ni lazima michezo yote inayoweza kuchezwa hapa nchini ichezwe na watoto waijue.
Wiki tatu zilizopita, Uganda imepata bingwa wake wa kwanza mwanamke wa mchezo wa Chess tangu ipate Uhuru. Nani anacheza Chess hapa Tanzania?
Anatoly Kasparov, bingwa wa zamani wa mchezo huyo duniani, alitengeneza fedha nyingi kwa sababu ya mchezo huo tu. Sisi hapa tumekaa kulaumu tu na Chess haichezwi.
Taifa letu limebaki la soka tu. Kila siku soka. Kila wiki soka. Kila mwaka soka. Hatuwezi kwenda namna hii lakini ni lazima Serikali ichukue hatua madhubuti za kuweka sawa sekta hii.
Tukipata akina Kiprotich, Bolt, Wanjiru, na Pacman, nchi yetu hii itabadilika.
Hawa wataajiri watu na uchumi utazunguka. Na wale wanaoishi kwa sababu ya nguvu za uchumi za wanamichezo hawa, nao wataiheshimu michezo.
Bayi analaumiwa na kila mtu kwa sababu ya kufanya vibaya kwa taifa letu.
Lakini, naomba kuuliza, ni mtu gani mwingine ambaye anatumia muda mwingi kwenye kukuza riadha hapa Tanzania zaidi yake?
Serikali inamsaidiaje kupata wanariadha bora? Vyombo vya habari vinasaidiaje kumotisha watu wapende michezo mingine zaidi ya soka?
Kama mwandishi wa habari hajui kuwa michuano hii ni Summer Olympics, atamsaidiaje kijana wa kawaida apende kuwa mwanariadha?
Kama Bayi na akina Nyambui wanasakamwa kana kwamba wao ndiyo tatizo kubwa zaidi la michezo hapa nchini, nani atataka kuwa mwanariadha?


