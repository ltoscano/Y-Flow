Sisters yamaliza kundi kwa kutoa kipigo cha nguvu

Imeandikwa na Rahel Pallangyo

Imechapishwa: 09 Desemba 2016

HATUA ya makundi ya Ligi Kuu ya soka ya wanawake ilikamilika juzi kwenye viwanja viwili tofauti ambapo Kigoma Sisters iliichapa Victoria Queens mabao 9-0 kwenye uwanja Kaitaba huku Evergreen ikitoka sare ya mabao 3-3 na Mlandizi Queens kwenye uwanja wa Karume, Dar es Salaam. 

Katika Uwanja wa Karume Ilala, mchezo huo ambao ulikuwa wa ushindani Evergreen ndio walikuwa wa kwanza kupata bao dakika ya kwanza lililofungwa na Shamim Hamis.
Bao hilo la Evergreen lilidumu kwa dakika nane na Mlandizi Queens wakasawazisha na mfungaji akiwa Jamila Hassan.
Evergreen waliongeza bao la pili dakika ya 19 likifungwa na Opah Clement lililodumu hadi mapumziko. Kipindi cha pili kilianza kwa timu zote kufanya mabadiliko ambayo yaliongeza kasi ya mchezo, dakika ya 50, Evergreen waliongeza bao la tatu lililofungwa na Zainab Mrisho huku Mlandizi nao wakifunga bao la pili dakika ya 51 kupitia kwa Mwanahamis Omar.
Kama vile wamejihakikishia ushindi wa mabao 3-2, wachezaji wa Evergreen walianza kujiangusha mara kwa mara lakini Mlandizi hawakukata tamaa na dakika za nyongeza walisawazisha kwa njia ya penalti iliyofungwa na Mwanahamis.
Kwenye uwanja wa Kaitaba, wageni Sisters ya Kigoma waliiadhibu Victoria Queens kwa mabao 9-0, yaliyofungwa na Awour Lily na Amina Ramadhan wakifunga mabao matatu kila mmoja, Sabaha Hashim, Vumilia Maarifa na Amina Ally wakifunga bao moja kila mmoja.
Ligi hiyo inayofanyika kwa mara ya kwanza nchini ilishirikisha timu 12 zilizogawanywa kwenye makundi mawili yenye timu sita kila moja.
Ambapo timu tatu za juu zimefuzu hatua ya sita bora. Timu zilizofuzu hatua ya sita bora ni JKT, Evergreen za Dar es Salaam na Mlandizi ya Pwani, Sisters ya Kigoma, Marsh Athlete ya Mwanza na Panama ya Iringa.


