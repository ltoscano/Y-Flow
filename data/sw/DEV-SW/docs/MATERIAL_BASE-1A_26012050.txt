
RC aagiza eneo la zahanati lipimwe

Imeandikwa na Veronica Mheta, Longido

Imechapishwa: 28 Oktoba 2016

MKURUGENZI wa kampuni ya utalii ya Kibo Safaris, Willy Chambulo amemuomba Mkuu wa Mkoa wa Arusha, Mrisho Gambo kuhakikisha eneo la zahanati ya Olmot kata ya Sinyai wilayani hapo linapimwa na kupewa hati.

Lengo linaelezwa kuwa ni kumwezesha mwekezaji kusogeza huduma za jamii karibu na wananchi, ikiwemo shule ya msingi na sekondari.
Alisema, “Kwa sasa eneo hilo linaanza kuvamiwa na wananchi na hali hiyo inaweza kusababisha mwekezaji akate tamaa”.
Inaelezwa kuwa mwekezaji ameonesha nia njema ya kujenga nyumba za walimu na watumishi katika sekta ya afya, hivyo ni vyema eneo hilo likapimwa na kuwa na hati.
Alisema hayo jana baada ya Gambo kutembelea eneo hilo la zahanati na kujionea hali halisi ya miundombinu, ikiwemo jinsi mwekezaji alivyojitolea kwa ajili ya kusaidia huduma za hospitali pamoja na ujenzi wa nyumba za walimu na wauguzi za kisasa.
Alisema pia katika kituo hicho cha afya anatarajia kuleta mashine ya kung’olea meno na kwamba changamoto iliyopo ni ukosefu wa umeme.
Alimuomba Gambo kuwasaidia ili umeme ufike katika kituo hicho na hatimaye wananchi wanufaike na wawekezaji kwani baadhi ya watalii hufika kwenye kituo hicho kujionea jinsi wananchi wanavyopata matibabu.
Kwa upande wake, Gambo alimpongeza Chambulo kwa kusaidia jamii kama mwekezaji wa utalii na kumuagiza Ofisa Ardhi wa Wilaya ya Longido pamoja na wataalamu wenzake kufika kwenye eneo hilo Jumatatu ili walipime.
Aidha, alimtaka Meneja wa Shirika la Umeme Tanzania (Tanesco) mkoa wa Arusha,
Gaspa Msigwa kuhakikisha anapeleka umeme katika eneo hilo.


