
Mchina wa meno ya tembo kujitetea mwenyewe

Imeandikwa na Flora Mwakasala

Imechapishwa: 21 Oktoba 2016

RAIA wa China, Yang Feng Glan anayekabiliwa na mashtaka ya kujihusisha na biashara ya meno ya tembo yenye thamani ya Sh bilioni 5.4 ameieleza Mahakama kuwa atajitetea mwenyewe bila kuwa na shahidi mwingine. 

Glan alidai hayo jana mbele ya Hakimu Mkazi, Huruma Shahidi wa Mahakama ya Hakimu Mkazi Kisutu, baada ya Wakili wa Serikali Mwandamizi Faraja Nchimbi akisaidiana na Paul Kadushi kusoma maelezo ya awali.
Mbali na Glan washtakiwa wengine katika kesi hiyo ni mfanyabiashara Salvius Matembo (39) na Manase Julius (39) wote wanadaiwa kati ya Januari Mosi 2000 na Mei 22,2014 walijihusisha na biashara ya nyara za serikali.
Baada ya washtakiwa kusomewa maelezo, walikana kuhusika na biashara hiyo na kukubali taarifa zao binafsi, na walipoulizwa jinsi watakavyojitetea.
Glan alidai atajitetea mwenyewe bila kuwa na shahidi yeyote na Matembo na Julius walisema watajitetea wenyewe pia kila mmoja atakuwa na mashahidi wawili, hivyo idadi ya mashahidi wa utetezi itakuwa mashahidi saba.
Awali akisoma maelezo ya awali, Nchimbi alidai Aprili 20, 2014 askari walipata taarifa za kiintelijensia kuwa kuna mtu anajihusisha na biashara ya meno ya tembo kwa kununua kwa wafanyabiashara wa daraja la kati na kusambaza katika nchi za bara la Asia.
Alidai kutokana na taarifa hiyo, askari walifanikiwa kumkamata Julius na kumhoji ambapo alikiri kujihusisha na biashara hiyo ya kihalifu na kudai wanapeleka meno hayo bara la Asia kwa kushirikiana na Matembo na Glan.
Aliendelea kudai kuwa Matembo alikiri kukusanya meno kutoka kwa majangili sehemu mbalimbali nchini na kumuuzia Glan ambaye alikuwa mfadhili mkuu wa biashara hiyo kuhakikisha kazi inafanyika. Aidha alidai kuwa baada ya upelelezi kukamilika, washtakiwa wengine walikamatwa na walipohojiwa walikiri kuhusika katika mtandao huo wa kihalifu.


