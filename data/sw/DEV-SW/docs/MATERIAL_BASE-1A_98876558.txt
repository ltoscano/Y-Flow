
Kiwanda cha nafaka, mafuta ya alizeti kujengwa Dodoma

Imeandikwa na Sifa Lubasi, Dodoma

Imechapishwa: 29 Septemba 2016

MKOA wa Dodoma utapata kiwanda cha kusagisha nafaka na kukamua mafuta ya alizeti. Watu 250 wanatarajiwa kupata ajira kiwandani hapo.

Mkurugenzi Mkuu wa ya Shirika la Taifa la Hifadhi ya Jamii (NSSF), Profesa Godius Kahyarara ameyasema hayo wakati akikabidhi hundi ya Sh bilioni 3.7 kwa Mkurugenzi wa Bodi ya Nafaka na Mazao Mchanganyiko, John Maige, yenye lengo la kununulia mashine za usagaji wa nafaka na ile ya kukamulia mafuta ya alizeti.
Mashine hizo zitafungwa katika kiwanda kimoja. Akizungumza baada ya kukabidhi fedha hizo, Profesa Kahyarara amesema kwamba utoaji wa fedha hizo, unaenda sambamba na sera ya uwekezaji ya NSSF ya kuwekeza michango ya wanachama wake kwenye miradi yenye tija.
Amesema sera ya viwanda ya NSSF ni kuchukua viwanda vinavyoshirikisha wananchi wengi. Hata hivyo, alisema jambo la msingi kiwanda hicho, kitakapoanza kufanya kazi ni lazima kuangalia soko la ndani na la nje pia.
Naibu Waziri, Ofisi ya Waziri Mkuu, Kazi, Vijana na Ajira, Antony Mavunde amesema kiwanda hicho kitatoa ajira nyingi na uchumi wa wakulima utabadilika na kukua.
Mkurugenzi wa Bodi ya Nafaka na Mazao Mchanganyiko, Maige amesema Bodi ya Nafaka na Mazao Mchanganyiko kwa kushirikiana na NSSF itatekeleza mradi huo.
Kiwanda kitakuwa na uwezo wa kusagisha tani 60 za mahindi kwa siku na kukamua tani 13 za mbegu za mafuta kwa siku, ambapo mradi huo unatarajia kuzalisha ajira za moja kwa moja 250 na ajira nyingine zaidi ya 6,000 wakiwemo wakulima.
Maige amesema uanzishwaji wa kiwanda cha kusagisha nafaka na kukamua alizeti ni matokeo ya utekelezaji wa sera ya serikali ya kuinua uchumi wa nchi na uchumi wa kati wa viwanda.
Mkurugenzi wa Huduma za Sheria Benki ya Azania, Geofrey Dimoso alisema benki hiyo inashirikiana na serikali kutekeleza sera ya uchumi wa viwanda.
Amesema benki hiyo, iko njiani katika kufikia wakulima. Mkuu wa Wilaya ya Dodoma Mjini, Christine Mndeme amesema kupitia uanzishwaji wa kiwanda hicho, ajira nyingi zitakuwepo na hata soko litapatikana.


