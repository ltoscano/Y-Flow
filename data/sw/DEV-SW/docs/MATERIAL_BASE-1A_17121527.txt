

Na Hamisa Maganga, aliyekuwa Nairobi
KUKUA kwa teknolojia kumechangia kwa kiasi kikubwa kuboresha maisha ya mtu mmoja mmoja na mataifa mbalimbali duniani.
Lakini wakati mwingine kunaweza kukaharibu biashara za watu ambao bado wanaishi ki-analogia jambo ambalo huchangia kudumaza maendeleo.
Kampuni ya Kimataifa ya magari ya teksi (Uber), hivi majuzi ilijikuta ikijizolea umaarufu mkubwa barani Afrika baada ya kusababisha mzozo mkali kati yao na madereva wa teksi jijini Nairobi, Kenya.
Nikiwa jijini humo kwa ziara ya kikazi iliyodhaminiwa na Shirika la Ndege la Fastjet, nilijikuta nikihamasika kufanya mahojiano na mahasimu wawili – madereva wa teksi za kawaida na wale wanaotumiwa na Uber.
Katika mahojiano hayo nilibaini mambo mengi lakini kubwa zaidi ni jinsi Uber wanavyokwepa kulipa kodi nchini humo.
Lingine ni jinsi wanavyowanyanyapaa madereva teksi wa kawaida wakidai kuwa ni wachafu na magari yao ni kuukuu.

Upinzani dhidi ya Uber na teksi za kawaida Kenya
Kampuni ya Uber imezidi kuimarika kutokana na kuwavutia wateja kwa kile wanachodai kuwa wanatoza nauli nafuu.
Suala hilo limewafanya madereva wa teksi za kawaida katika Mji Mkuu wa Kenya, Nairobi, kulalamika na kupinga vikali Uber kuingia kwenye soko.
Hatari ya kuendesha magari hayo imekuwa kubwa hadi polisi na Wizara ya Uchukuzi nchini humo ililazimika kuingilia kati mgogoro unaoendelea kati ya madereva wa Uber na teksi za kawaida.
Huku hayo yakiendelea, Uber inazidi kufungua matawi katika Mji wa Mombasa. 

Hoja za madereva teksi za kawaida
Dereva wa teksi, Leornad Kurya, anasema hawawezi kusema kuwa Uber ni wabaya kwa sababu hawawezi kushindana na mabadiliko ya kidigitali.
Anasema biashara hiyo ni nzuri kwa kuwa walioajiriwa ni Wakenya, kwa hiyo kama kulikuwa na kijana ambaye hakuwa na kazi ya kufanya, Uber imempati fursa.
“Unajua mabadiliko ndani ya nchi ni mazuri, magari ya Uber yanazingatia usalama wa mteja na dereva pia.
“Kama watu wanaona Uber wanawawekea kauzibe, si vibaya wakabuni mbinu nyingine za kuwateka wateja, waanzishe wavuti zao ambazo zitawasaidia kupata wateja kwa urahisi, lakini kama tutaendelea kuwapiga basi tujue wazi kuwa tunazidi kuwatangazia biashara bila ya sisi kujua,” anasema Kurya.
Anasema kuwa Uber imekuja na nguvu kubwa kwani biashara yao ya siku nyingi imetupwa mbali na magari yao na imejulikana kwa haraka kuliko kampuni nyingine zilizopo nchini humo.
Anasema kuna kampuni nyingi Kenya zinazofanya kazi hiyo lakini hazijajizolea umaarufu kama ilivyo kwa Uber.
Anabainisha kuwa kutokana na ushindani wa biashara uliopo nchini humo, sasa hivi Kenya hakuna madereva ambao si waaminifu kwa kuwa akitokea ambaye anawaharibia biashara humchukulia hatua kali.
Akizungumzia kipato anachopata kwa siku kupitia kazi hiyo anasema ni kizuri japo si sana.
“Hii biashara ni nzuri na inalipa tofauti na kukaa kijiweni bila ya kazi. Naweza kwa wiki nikapata KSh 12,000 (sawa na Sh 240,000 ya Tanzania),” anasema.
Naye Joseph Wamarwa, anasema Uber wanafanya kazi bila ya kuwa na kituo maalumu jambo ambalo linaikosesha nchi mapato kwa kuwa hawatozwi kodi.
Anasema biashara hiyo pia imejenga matabaka nchini humo kwa kuwa inabagua walionacho na wasionacho.
“Hawa Uber ni wazuri isipokuwa wanachokosea ni kutubagua, wazee wanaotaka kufanya kazi hii wanashindwa kwa sababu hawawezi kutumia Smartphones (simu za kisasa).
“Lakini pia wanabagua magari, yaani gari kama hili (anaonyesha gari lake) haliwezi kufanya kazi na Uber kwa sababu namba zake ni A,” anasema Wamarwa.
Anasisitiza kuwa magari ya zamani hayatakiwi na kwamba wanataka magari mapya yenye namba C na D. Mfano magari yenye namba KCW, ndiyo yanayohitajika na yenye KAV hayatakiwi kufanya kazi na Uber.
Anasema asilimia 50 ya wamiliki wa magari hasa madereva teksi wamekopa magari yao, jambo ambalo linawawia vigumu wengine kukopa kwa kuwa vigezo na masharti yanayotakiwa ni magumu.
Kwa upande wake Morrison kamau, anasema kuwa wao ndio wanafanya kazi kwa haki kwa kuwa wanalipa ushuru tofauti na Uber ambao hawaingizi kitu serikalini.
Anasema Serikali inapaswa kuja na mikakati kabambe kuhakikisha kuwa inaboresha biashara hizi mbili. 
“Kama Serikali inataka amani inapaswa kukaa na sisi sote ili tuzungumze lugha moja, la sivyo mambo lazima yaharibike na umaskini na uhalifu hautaisha.
“Sisi tunalipa ushuru wenzetu hawalipi, wanafanya kazi bila vikwazo vyovyote hivyo wanatuharibia biashara,” anasema Kamau.
“Anasema; “walipokuja kwa mara ya kwanza tuliwashtua kidogo, hawawezi kufanya biashara kiurahisi kama wanavyotarajia, lazima tuwashtue ili wajue kuwa wametuudhi, lakini wasihofu huu uhasama utaisha tu.
Anasisitiza kuwa kampuni zingine zinazofanya kazi kama Uber ikiwamo Mundo, Easy tax zenyewe zina stika za halmashauri kwenye magari yao tofauti na ilivyo kwa Uber.
Akizungumzia suala la unafuu anasema kuwa Uber hawana unafuu kwa kuwa wanatoza kwa umbali huku wakiangalia kilomita walizotumia, na kwamba kama barabarani kuna foleni ni lazima gharama ipande.
Anasema wao wanakubaliana na mteja kabla hawajaanza safari, hivyo kama ni mbali, karibu au barabara ina foleni, hasara huwa ni ya mteja.
“Hakuna urahisi wowote, tena unaweza kugundua kuwa wao wapo juu zaidi yetu. Mimi ninapopata mteja ni lazima nitatafuta njia za mkato ili niwahi kurudi nitafute mteja mwingine, lakini yeye anaweza kukupeleka taratibu tena kwa njia ya mbali ili mradi tu umlipe fedha nyingi, hiyo ndio tofauti yetu,” anasema Kamau.


