Afrika Kusini yasimika maisha bora Kijiji cha Lungwa Mbozi Jul 24, 2013 by Raia Mwema in Habari

MWASIPENJELE au Uyole 03, kama inavyofahamka kitaalamu, ni aina ya maharage mkoani Mbeya, lakini kwa wananchi wa Kijiji cha Lungwa wilayani Mbozi ni jina litolewalo kwa mifugo na hata nyumba zao za kuishi.
Wimbi la wanakijiji hao kuipa mifugo na nyumba zao jina la aina hiyo ya maharage linatokana na baadhi yao kununua ng’ombe au kujenga nyumba kutokana na fedha walizopata baada ya kuuza maharage hayo aina ya mwasipenjele.
Umaarufu wa zao hilo la maharage aina ya mwasipenjele umeibuka ghafla baada ya kupatikana kwa soko la uhakika nchini Afrika Kusini ambako wakulima hao wa kata ya Isansa, kupitia vikundi vyao, wameingia mkataba na kampuni moja kutoka nchini humo yenye kuyahitaji maharage hayo. 
Mahitaji ya kampuni hiyo kutoka nchini Afrika Kusini ni tani 5,000 za maharage hayo kwa mwaka na kwa mujibu wa Mwenyekiti wa Chama cha Msingi cha Ushirika (AMCOS) cha kijiji hicho, mahitaji hayo yametokana na kampuni hiyo kupewa zabuni na serikali yao kulisha shule nchini humo.
Soko la maharage hayo limepatikana kupitia programu maalumu ya kuwaunganisha wakulima na masoko ya mazao ya maharage na mahindi unaofahamika kwa kifupi cha SAPPHIRE.
SAPPHIRE ni miongoni mwa programu zinazotekelezwa chini ya Mradi wa Kuendeleza Kilimo cha Mahindi na Maharage kwa kutumia njia husishi kwa kurutubisha udongo pamoja na masoko mkoani Mbeya, ukiwa unatekelezwa kwa ufadhili wa Shirika la Mapinduzi ya Kijani Afrika (AGRA- Alliance for a Green Revolution in Africa). 
Programu hiyo ambayo kwa lugha ya Kiingereza hufahamika kama “Intensifying maize and beans production through improved soil health and marketing in Mbeya Region,” pia inajihusisha na kilimo bora cha mahindi na maharage, ikiwemo matumizi ya mbegu bora kwa eneo hilo, matumizi sahihi ya pembejeo, muda wa kupanda na kuzingatia nafasi.
Kwa mujibu wa Meneja Mradi huo, ambaye pia ni mtafiti kutoka Taasisi ya Utafiti wa Kilimo Uyole (ARI Uyole), Mmari William, mahitaji ya aina hiyo ya maharage nchini Afrika Kusini yanatokana na sifa yake kuu ya kutotengeneza tindikali.
Inaelezwa kuwa aina hiyo ya maharage ilifikishwa nchini Afrika Kusini na Wa tanzania waliokuwa wakifanya kazi migodini nchini humo, na kuwavutia zaidi wananchi wa huko kutokana na sifa hiyo ya kutotengeneza tindikali (acid) pamoja na ladha yake nzuri.
Hata hivyo haikuwa rahisi kwa wakulima hao kukubali kuingia kwenye kilimo cha mkataba kwa lengo la kuzalisha kwa wingi aina hiyo ya maharage kutokana na uzoefu wao kuhusu miradi ya uzalishaji mazao ya kilimo.
Wakulima hao bado wanazo kumbukumbu za mazao kama puplica ambayo walihimizwa kulima kwa wingi wakijua kuna soko la uhakika lakini haikuwa hivyo.
“Wakulima walikubali baadaye sana, baada ya mnunuzi kuwapatia tani 18 za mbegu ya hayo maharage,” anasema Mmari.
Mavuno ya maharage hayo mwezi Machi, mwaka huu yalikuwa motisha kwa wakulima wa kata hiyo ya Isansa pamoja na vijiji vya jirani kuingia kwa nguvu zaidi katika kilimo cha maharage hayo, ikiwa ni baada ya mnunuzi kuyanunua yote hivyo wakulima kujikuta wakivuna fedha tofauti na ilivyokuwa kabla ya kuingia kwenye mkataba na mnunuzi huyo. 
Joseph Mwashambwa ni miongoni mwa wakulima walionufaika kupitia kilimo cha maharage hayo, ambaye naye baada ya kukamilisha ujenzi wa nyumba yake ameipa jina la maharage hayo, Mwasipenjele.
Mwashambwa anasema alianza kulima maharage hayo Desemba mwaka jana baada ya kushawishiwa na wataalamu wa mradi huo wa afya ya udongo, na baada ya kusita alijaribu.
“Mwaka huu nimeona kuwa maharage nayo ni biashara, walisema yana soko lake na kweli nikapata soko,” anasema mkulima huyo kisha anaongeza; “Huko nyuma soko lilikuwa Mlowo, na unalokutana nalo huko ndilo hilo hilo, umepata sana siku hiyo basi ni shilingi 5,000 kwa ndoo ya plastiki ya kilo 20.” Mkulima huyo anabainisha kuwa bei waliyokubaliana na mnunuzi huyo kutoka nchini Afrika Kusini ni shilingi 800 kwa kilo, hivyo kwa ujazo ule ule wa ndoo ya plastiki kwenye soko wilayani humo, ina maana anaondoka na shilingi 16,000 tena pasipo gharama za usafirishaji badala ya shilingi 5,000 huku akilazimika kusafiri zaidi ya kilometa ishirini kufuata soko. 
“Safari hii, nimevuna, jamaa wamenifuata hapa hapa,” anatamba Mwashambwa kisha anatoa mchanganuo wa matumizi ya fedha aliyopata kutokana na mauzo ya maharage akisema,
“Nimemalizia nyumba yangu unayoiona hapa, nimenunua nguruwe kwa ajili ya kufuga na kujenga banda lake, nimenunua mbuzi mmoja, nimenunua viti, nimelipa ada ya mtoto na zilizobaki kiasi cha shilingi 101,300 tulitumia kwa matumizi ya ndani.”


