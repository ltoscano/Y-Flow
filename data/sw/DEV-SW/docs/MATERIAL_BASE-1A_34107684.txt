
Pepsi watoa mil 20/- kuchangia madawati

Imeandikwa na Kareny Masasy, Shinyanga

Imechapishwa: 31 Agosti 2016

KAMPUNI ya vinywaji baridi ya Pepsi (SBC Tanzania Limited) imetoa Sh milioni 20 kuchangia madawati kwa ajili ya shule za msingi za manispaa ya Shinyanga.

Akikabidhi fedha hizo jana kwa Mstahiki Meya wa Manispaa hiyo, Gullam Mukadam, ambaye pia ni Mwenyekiti wa Alat Taifa, Meneja Mkuu wa Kanda ya Ziwa, Nicklass Coetzer amesema, kampuni hiyo imeamua kutoa mchango huo ikiwa ni jukumu lao kusaidia miradi ya kijamii inayotekelezwa hapa nchini.
Coetzer alisema, msaada walioutoa ni katika kuunga mkono na kutekeleza malengo ya Rais Magufuli aliyowataka Wa tanzania nchini kushirikiana na kuhakikisha wanafunzi wote nchini wanasoma wakiwa wamekaa katika madawati.
Alisema wameamua kutoa kiasi hicho cha fedha kwa ajili ya kununua madawati, yatakayosambazwa katika shule zilizopo katika manispaa hiyo, ikiwa ni hatua ya kuimarisha taaluma katika manispaa hiyo.
Mstahiki Meya wa Manispaa ya Shinyanga, Gulam Mukadam aliushukuru uongozi wa kampuni hiyo, kutokana na mchango walioutoa ambao utasaidia, katika kupunguza pengo la uhaba wa madawati katika shule za msingi zilizopo katika manispaa.
Mkuu wa Wilaya ya Shinyanga, Josephine Matiro, licha ya kuishukuru kampuni hiyo, alisema mchango uliotolewa utapunguza kwa kiasi kikubwa uhaba wa madawati katika shule za msingi zilizopo katika manispaa.


