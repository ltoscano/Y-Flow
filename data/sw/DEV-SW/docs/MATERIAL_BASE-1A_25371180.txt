
Wazazi wahofia usalama wa watoto wao katika mabweni
Na WAANDISHI WETU

WAZAZI wameingiwa na hofu kuhusu usalama wa watoto wao ambao wamesharipoti katika shule za mabweni wakati huu mgomo wa walimu unapoingia siku ya nne.
Kupitia chama cha Wazazi nchini KNAP, wazazi wanaitaka serikali ihakikishe kwamba wale wanafunzi waliofika katika shule za mabweni na wengine wanalindwa ipasavyo.
Katibu Mkuu wa chama hicho, Bw Musau Ndunda, alisema wazazi wana hofu kubwa kwamba huenda watoto walio katika shule wakati huu ambapo hakuna walimu, wakakumbwa na madhara ya kila aina endapo serikali haitawajibika na kuwapa ulinzi wa kutosha.
“Tunaihimiza wizara ya Elimu iharakishe na kufanya ukaguzi katika shule zote za upili za mabweni ili kuhakikisha kwamba walimu wakuu wapo. Ni niia hii ambayo itawahakikishia watoto wetu usalama,” akasema Bw Ndunda alipozungumza na Taifa Leo kwa njia ya simu jana.
Wazazi pia walihofia huenda wanafunzi walio peke yao shuleni wakaanza kujiingiza katika mienendo isiyofaa kimaadili.
Bi Evelyne Magige, ambaye ni mzazi wa mwanafunzi katika shule ya upili ya wasichana ya Ahero.
ni mmoja wa wazazi ambao waliitaka serikali ifanye kila iwezalo kuwalinda wanafunzi walio kwenye shule za mabweni na ambao hawajarudishwa nyumbani.
“Natumai kwamba mgomo huu utamalizika haraka kwa sababu nilimpeleka binti yangu katika shule ya bweni. Sasa sina uhakika ni nani anayemtunza huko shuleni wala kama yuko katika mikono salama au la,” akasema.
Kwa upande wake, Bi Patricia Oduor anasema hakumpeleka bintiye shuleni jana kwa sababu za kuhofia usalama wake.
“Ninahisi kwamba hatakuwa salama huko shuleni bila ya kuwepo uangalizi wa kutosha kutoka kwa walimu. Niliamua kwamba aendelee kukaa nyumbani hadi mambo yatakapokuwa shwari na walimu kumaliza mgomo wao,” akasema jana alipozungumza na Taifa Leo.
Wazazi pia walisema wanahofishwa na mtindo wa walimu na maafisa wa vyama vya walimu walio kwenye mgomo, ambao huingia katika shule na kuwafurusha wanafunzi na walimu waliokaidi mgomo na ambao wanaendelea na masomo.  


