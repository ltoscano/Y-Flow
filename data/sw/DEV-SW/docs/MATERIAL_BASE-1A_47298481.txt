
Acharaza mke kwa kutoandaa kitoweo
Kioja kilitokea eneo hili polo alipomshambulia mkewe na kumjeruhi alipokosa kutayarishia familia mlo wa kufungua K mwaka licha ya kumpatia pesa za kununua chakula.
Kutokana na kisa hicho mama alianza mwaka akiwa hospitali huku mzee akifungiwa seli za polisi akisubiri kufunguliwa mashtaka ya kushambulia.
Inasemekana kuwa mama alipopata pesa aliwasahau watoto wake na kuzipelekea kwa wazazi wake.
Kulingana na mdokezi polo aliuza ng’ombe wake wa pekee ili familia yake isherehekee mwaka mpya kwa sababu alikosa pesa za kununua mapochopocho siku ya Krismasi.
Kwa sababu hii, alipopata pesa aliamua kumpa mkewe zote anunue chakula ili washerehekee mwaka ukianza.
“Polo alijuta sana familia yake ilipokosa mapochopocho siku ya Krismasi. Kwa sababu hii, aliamua kuuza ndama wake wa pekee ili afurahishe wanawe mwaka mpya. Alimpa mkewe pesa zote anunue mapochopocho ya kutosha,’’ akasema mdokezi.
Lakini duru zaarifu kwamba badala ya kutimiza matakwa ya mzee, mama watoto alifululiza hadi kwao na kumkabidhi mama yake kiasi fulani cha pesa hizo.
Inasemekana kuwa alikaa kwao kwa siku moja na akarejea nyumbani akibeba nyama ya robo kilo, nyanya na mafuta ya kupima na kumpata mumewe akiwa amenuna kama kaimati. 
Kulingana na mdokezi, mzee aliyekuwa amejawa na hamaki alimuuliza mkewe alikoenda na baada ya kukosa kumpa jawabu la kuridhisha, ugomvi na vurumai zilizuka kati yao na ndipo mama alipotwangwa kwa kipande cha kuni na kujeruhiwa.
Majirani waliingilia kati na kuwatenganisha. Mama alikimbizwa hospitalini kupokea matibabu naye mzee akabambwa na kusukumwa seli akisubiri kushtakiwa kwa kumjeruhi mkewe. Ajabu ni kwamba wazazi wa mama huyo walikataa kwenda kumuona binti yao hospitali walipofahamu kilichomfanya achapwe na wakaamua kumtembelea mumewe seli kumfariji. 
Na CORNELIUS MUTISYA


