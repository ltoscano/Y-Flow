
Washitakiwa kesi ya tumbili waachiwa huru

Imeandikwa na Nakajumo James, Moshi

Imechapishwa: 11 Septemba 2016

MAHAKAMA ya Hakimu Mkazi Mkoa wa Kilimanjaro, imewaachia huru washtakiwa wanne akiwemo Mkurugenzi Msaidizi wa Maliasili Kitengo cha Matumizi Endelevu, Dk Charles Mlokozi waliokuwa wanakabiliwa na mashitaka ya kusafirisha tumbili 61 kwenda nje ya nchi kinyume cha sheria.

Hakimu Mkazi Mkuu wa Mahakama hiyo, Joakim Tiganga, aliwaachia washtakiwa hao baada ya kuonekana kuwa hawana kesi ya kujibu huku upande wa mashitaka wakiwemo mashahidi 12 wakishindwa kuthibitisha shitaka hilo.
Hakimu Tiganga alisema upande wa mashtaka umeshindwa kuithibitishia Mahakama hiyo jinsi walivyoshiriki au kula njama kusafirisha wanyama hao wenye thamani ya Sh milioni 16.
Wengine walioachiwa huru ni aliyekuwa Ofisa Wanyamapori wa Kituo cha Maliasili Arusha, Nyangabo Musika, aliyekuwa Kaimu Kamanda wa Kikosi cha Kuzuia Ujangili Kanda ya Kaskazini (KDU), Martina Nyakangara na Ofisa wa KDU Uwanja wa Ndege wa Kimataifa wa Kilimanjaro (KIA), Veregerald Anthony.
Hata hivyo, washtakiwa wengine katika kesi hiyo ya uhujumu uchumi wenye kesi ya kujibu ni Mkurugenzi wa Kampuni ya Bird and Traders ya Arusha, Iddi Misanya, raia wawili ndugu wa Uholanzi, Artem Verderian na Edward Verderian.
Ilidaiwa mahakamani hapo kuwa mshtakiwa Misanya ana kesi ya kujibu baada ya kubainika kuwa wanyama hao aliwakamata isivyo halali. Washtakiwa raia wa Uholanzi nao wana kesi ya kujibu kwa kufanya biashara kinyume cha taratibu za Idara ya Uhamiaji. 
Washtakiwa hao watatu wamerudishwa rumande na kesi hiyo itasikilizwa Septemba 13 na 14, mwaka huu. Awali ilidaiwa mahakamani hapo kuwa washtakiwa hao kwa pamoja walikula njama za kusafirisha wanyama hao Machi 23, mwaka huu, kupitia Uwanja wa Ndege wa KIA kwenda nje ya nchi kinyume cha sheria.


