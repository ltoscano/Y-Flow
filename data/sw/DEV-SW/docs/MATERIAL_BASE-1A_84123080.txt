
Wachezaji wasikurupuke kusajili

Imeandikwa na Vicky Kimaro

Imechapishwa: 19 Novemba 2016

MZUNGUKO wa Ligi Kuu hatua ya kwanza imemalizika hivi karibuni na kwa sasa timu zipo kwenye harakati za kufanyia marekebisho vikosi vyao, kwa ajili ya mzunguko wa pili wa ligi uliopangwa kuanza rasmi mapema mwezi ujao. 

Tayari baadhi ya klabu zimeshaanza kupiga vikumbo kusaka saini za wachezaji wapya kwa ajili ya kuimarisha vikosi vyao kwa malengo tofauti.
Miamba Simba, Yanga na Azam wakipigania kusaka ubingwa, kuna timu kama Mbao, Maji maji, African Lyon na nyinginezo zitapigania kujinusuru kushuka daraja.
Kikubwa, wachezaji wanatakiwa kuwa makini, kutokurupuka katika maamuzi yao ya kumwaga wino kwenye timu mbali mbali. Wachezaji watulize vichwa wasifanye uamuzi kwa kushawishiwa, kishabiki na mihemko kutoka kwa mashabiki na viongozi wa klabu, hususan kongwe mwisho wakajikura wanajitia kitanzi shingoni.
Wachezaji, hasa chipukizi ni lazima wajitathimini uwezo wao na klabu wanazotaka kwenda kuzichezea kama wanalingana nazo na zitaweza kuwasaidia kuendeleza vipaji vyao au kuvizika na mwishowe kuwa maveterani katika umri mdogo.
Kipindi cha usajili ni msimu wa mavuno siyo kwa wachezaji, bali hata wapambe na makocha wa klabu, itapendeza usajili huo ufanywe kwa weledi wa hali ya juu kwa manufaa ya pande zote kwa maana ya wachezaji na klabu husika, ili mwishowe soka la Tanzania lipae.
Hatutarajii vituko kama vilivyotokea kwenye dirisha kubwa la usajili, pale Hassan Kessy alipotumikia Yanga angali na mkataba na Simba, uamuzi ambao mpaka leo unamtesa huku akiwa hajui hatma ya kesi yake ambayo Simba wametaka kulipwa Sh milioni 600. 
Mzunguko wa kwanza tumeshuhudia baadhi ya wachezaji wakitia doa kutokana na udanganyifu na kusababisha kuadhibiwa na Kamati ya Sheria na Hadhi za Wachezaji ya Shirikisho la Soka Tanzania (TFF).
Tatizo la udanganyifu kwa wachezaji limeonekana kuwa endelevu kwa Tanzania, ingawa kwa kipindi fulani lilipotea hasa katika Ligi Kuu lakini kwa ligi za madaraja ya chini udanganyifu umekuwa mkubwa na malalamiko yamekuwa mengi.
Kwenye Ligi Kuu suala la wachezaji kusajili timu mbili limekuwa ni jambo la kawaida na limeshazoeleka masikioni mwa wadau wa soka, kutokana na kadhia hiyo kujirudia mara kwa mara.
Mara zote usajili wenye utata kwenye ligi kuu hata kama ni wa kimkataba huwa unazihusisha klabu kongwe za Simba na Yanga.
Kesi zote ambazo hutikisa vyombo vya habari hapa nchini huzihusisha klabu hizo zenyewe kwa zenyewe au zenyewe na klabu nyingine ambako zinasajili mchezaji wake.
Tumeshuhudia pia wachezaji wakifungiwa kwa makosa mengi kama hayo, yaliyowahi kufanywa na wachezaji miaka ya nyuma na kupewa adhabu na TFF, lakini suala hilo limeonekana kuwa gumu kueleweka kwa wachezaji.
Nionavyo, tamaa ya fedha, ulimbukeni wa sheria ndio vimekuwa vikiwaponza baadhi ya wachezaji na kujikuta wakiingia kwenye mgogoro wa kimkataba na wengine kujikuta wakiishia kufungiwa kujihusisha na soka kwa kipindi cha miezi sita hadi mwaka mmoja.
Chama cha Wachezaji wa Soka Tanzania (Sputanza), japo hakiungani na adhabu lakini kinaamini kwamba kuna wakati ni vyema adhabu kali zikatolewa ili kukomesha tabia ya udanganyifu na kujenga nidhamu katika mchezo wa soka.
“Kama tutatetea suala hili maana yake tutakuwa tunatetea udanganyifu uendelee, mara nyingi huwa tunakataa mchezaji kupewa adhabu kubwa ya kufungiwa maisha au mwaka mmoja kwa sababu tunaamini kwamba hilo lina athari kubwa kwa kuwa mchezaji anategemea kucheza kama ajira yake, lakini kwa kesi kama hizi ni lazima tujenge nidhamu kwa wachezaji wetu kujitambua na kuheshimu sheria,” anasema Katibu Mkuu wa Sputanza, Mussa Kisoki.
Kisoki alisema imefika sasa wakati wa wachezaji kujisajili kwenye chama chao ili waweze kuwasaidia kusimamia mikataba yao na si kusubiri hadi waingie kwenye mgogoro na klabu zao.
Wawaelimishe wachezaji wa timu za Ligi Kuu na Ligi Daraja la Kwanza juu ya haki na wajibu wao, uhuru wao katika masuala ya usajili na mambo mengine muhimu yanayoleta dosari kwa wachezaji hasa katika mikataba na usajili.
Wachezaji wawe makini katika kuingia mikataba na kama itawezekana wawe na mawakili wa kuwasimamia.
Ninaamini mambo yakifanyika kwa tahadhari na umakini mkubwa kwa pande zote mbili kwa viongozi na makocha wa klabu ni wazi tunaweza kushuhudia ligi tamu zaidi mzunguko wa pili kuliko wa kwanza uliomalizika kwa Simba kukaa kilele akiwa na pointi 35.


