
Ofisi ya Mkemia Mkuu kutoa huduma Arusha

Imeandikwa na John Mhala, Arusha

Imechapishwa: 31 Oktoba 2016

KUZINDULIWA kwa Ofisi za Mkemia Mkuu wa Serikali jijini Arusha, kumesogeza huduma ya upimaji sampuli na vinasaba pamoja na kurahisisha upatikanaji wa vibali vya usafirishaji wa kemikali kwa mikoa ya Kanda ya Kaskazini. 

Akizungumza wakati akifungua jengo la Ofisi ya Mkemia Mkuu pamoja na maabara iliyopo mkabala na Hospitali ya Mkoa ya Mount Meru na Ofisi za Mamlaka ya Mapato Tanzania (TRA) Mkoa wa Arusha, Mkemia Mkuu wa Serikali, Profesa Samwel Manyele alisema ofisi hizo zitasaidia kumaliza changamoto zilizokuwa zinawakabili wakazi wa Arusha na mikoa ya jirani.
“Lengo la kufungua ofisi hii katikati ya jiji hilo, ni kuwa karibu na wadau wa kemikali pamoja na Jeshi la Polisi kwa ajili ya kupokea vielelezo vya sampuli za makosa ya jinai na TRA kukadiria kodi kutokana na kemikali na hospitali ya mkoa ambao wamekuwa wakipokea wananchi waliobakwa na vifo vya utata,” alisema Profesa Manyele.
Mkurugenzi wa Sayansi Jinai na Vinasaba, Gloria Omary alisema idara yake inahusika na vielelezo vya jinai, vielelezo vya kijamii au mashauri ya madai ukiwamo utunzaji wa mtoto na uhalali wa mtoto na mambo ya ubakaji na dawa ya kulevya. 
Omary alisema serikali imepunguza gharama ya kupima vinasaba kutoka Sh 800,000 hadi Sh 100,000, na kutoa rai kwa wananchi wenye matatizo ya kifamilia hasa uhalali wa baba na mtoto wazitumie ofisi hizo ili kubaini mzazi husika. 
Meneja wa maabara hiyo mkoani hapa, Christopher Anyango alisema ofisi hiyo itasaidia utoaji wa huduma kwa mikoa ya Singida, Manyara, Kilimanjaro, Tanga na Arusha ambako ni karibu, na wananchi watanufaika na kuwapunguzia safari ya kupeleka sampuli Dar es Salaam.


