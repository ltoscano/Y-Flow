
Wataka ukarabati wa Bukhungu uharakishwe
MWENYEKITI wa klabu ya Western Stima, Laban Jobita ameitaka serikali ya kaunti ya Kakamega iharakishe shughuli za kuurekebisha uwanja wa Bukhungu Stadium uwe tayari kabla ya msimu mpya kuanza mwezi ujao. 
Kutokana na hali mbaya uya uwanja huo, Stima ambayo imekuwa ikiutumia uwanja huo kwa mechi za nyumbani ililazimika kuhamisha mechi zake hadi Mumias Sports Complex au Kisumu Municipal Stadium.
Jabita alisema vijana wengi wanaotoka karibu na uwanja huo wa Bukhungu hawana mahali pa kuchezea mechi zao za ligi kutokana na hali duni ya uwanja huo.
“Waliopewa kandarasi ya kuukarabati uwanja huu hawajafanya lolote. Wakazi wa eneo hili wanapaswa kufurahia kuona vijana wao wakisakatia soka hapa.
“Ni jambo la kuudhi kuona wakazi wakosa uhondo huku Mji huu ukikosa kufaidika kiuchumi,” alisema Jobita ambaye klabu yake ilimaliza ligi katika nafasi ya 11.
Wakati huo huo, klabu ya Ushuru FC imethibitisha kuwasajili Paul Odhiambo kutoka Western Stima na David Mwangi wa Mathare United.
Kocha wa klabu hiyo ya Ligi Kuu, Ken Kenyatta alisema jana kwamba wachezaji hao wamekubali kuwa na timu yake kwa miaka miwili.
“Ningependa kuthibitisha hapa kwamba wachezaji hao wawili wamejiunga na kikosi changu. Nina uhakikia wataiongezea nguvu timu yangu kwa ajili ya msimu mpya wa 2015,” alisema.
Wachezaji wengi waliojiunga na Ushuru FC ni Samuel Odhiambo (Tusker FC), Charles Okwemba (AFC Leopards), Lawrence Kasadha, Nelson Marasowe (Nairobi City Stars), Moses Arita (zamani wa Thika United) na Nelson Simwa kutoka West Kenya FC.
Na JOHN ASHIHUNDU


