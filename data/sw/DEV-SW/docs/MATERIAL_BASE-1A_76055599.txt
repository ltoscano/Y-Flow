
Chimbuko la fitina North Mara III
Dec 12, 2014

SEHEMU ya pili ya makala hii iliyochapishwa katika gazeti hili Jumatano iliyopita, ilielezea kauli za makundi mbalimbali ya watu yanayotajwa kuchangia mgogoro wa kimaslahi uliopo kati ya Mgodi wa Dhahabu wa North Mara (North Mara Gold Mine – NMGM) na wakazi wa vijiji vilivyo jirani na mgodi huo.
Makundi hayo ni pamoja na menejimenti ya kampuni ya African Barrick Gold (ABG) inayoendesha mgodi huo, wakazi wa vijiji hivyo, viongozi wa siasa na waandishi wa habari.
Awali, katika mahojiano maalum na Raia Mwema, Mkuu wa Wilaya ya Tarime ulipo mgodi huo, John Henjewele, aliyanyooshea kidole makundi hayo akisema ndio chimbuko la mgogoro huo kutokana na kutanguliza maslahi yao binafsi.
Hata hivyo, baada ya kuhojiwa na gazeti hili kwa nyakati tofauti hivi karibuni, baadhi ya watu kutoka kwenye makundi hayo walijaribu kukwepa lawama na wengine walikiri kuchangia mgogoro huo.
Sehemu hii ya tatu na ya mwisho, inaelezea mapendekezo yaliyotolewa na wadau mbalimbali kuhusu mbinu na taratibu zinazoweza kusaidia kutatua mgogoro huo na hatimaye kuboresha uhusiano na kuwezesha kila upande kunufaika na machimbo hayo kwa kiwango cha kuridhisha.
Wadau wapendekeza dawa ya mgogoro
Augustino Sasi, mkazi wa Kijiji cha Kewanja kinachopakana na NMGM, anapendekeza kuwepo na ubia wa kugawana faida zinazotokana na uchimbaji wa madini katika mgodi huo.
Kwamba, badala ya mwekezaji kulipa fidia za mali mbalimbali za wanavijiji wanaohamishwa ili kupisha shughuli za mgodi, akubali kuwalipa kiasi cha fedha watakachokubaliana kila mwezi hadi uchimbani madini utakapokoma katika eneo hilo.
“Uongozi wa mgodi ukubali kuingia ubia na sisi wanavijiji tunaohamishwa kutoka jirani na mgodi, yaani uwe unatulipa kiwango cha fedha tutakachokubaliana kila baada ya mwezi au miezi miwili,” anasema Sasi na kuendelea:
“Utaratibu huo utaepusha malalamiko yaliyopo kwa sasa yakiwamo ya kutupunja na kutucheleweshea fidia za mali zetu. Kwa hiyo, suluhisho thabiti la mgogoro uliopo ni kuingia ubia ili kila upande ufaidike na dhahabu inayochimbwa katika mgodi huu.”
Mkazi wa mjini Tarime, Samwel Magoiga, yeye anapendekeza kuwepo na utaratibu wa mgodi huo kuhakikisha kuwa kila mwaka unagawana na Halmashauri ya Wilaya hiyo faida ya fedha inayotokana na uchimbaji madini kwa ajili ya kugharimia uboreshaji wa huduma za kijamii kwa wananchi. 

Magoiga ambaye ni Mkurugenzi Mtendaji na Mwasisi wa Taasisi ya Kutengeneza Ajira Tanzania (Tanzania House of Employment Creation – TAHEC), yenye makao makuu yake jijini Mwanza, anasisitiza:

“Mbinu hiyo itasaidia kumaliza mgogoro baina ya pande hizo mbili, na hasa kama Serikali itakuwa inazitumia fedha hizo vizuri kwa kutatua matatizo ya wakazi wa vijiji vilivyo jirani na mgodi huo kama si Tarime kwa ujumla.

“Unajua kinachofanyika kwa sasa ni kwamba watu wanatibu symptoms (dalili) za ugonjwa (mgogoro huo) badala ya kiini cha ugonjwa. Mwekezaji anashughulikia mgogoro kwa manufaa yake, Serikali inashughulikia mgogoro kwa manufaa ya mwekezaji, huku mwanakijiji akiwekwa kando, hiyo haitamaliza mgogoro.
“Kwa upande mwingine, mgogoro huo unachochewa na wanasiasa ama kwa kutojua, au kwa kujua. Mimi nadhani tukubaliane moja kwa moja kwamba kiasi cha mapato ya mgodi kipelekwe Halmashauri ya Wilaya ili zitumike kutatua matatizo ya wananchi,” anasisitiza Magoiga na kuongeza:
“Nisisitize kwamba, kwa sababu tatizo hili linawagusa sana wakazi wa vijiji vilivyo jirani na mgodi huo, Serikali iwe na utaratibu wa kushirikiana nao kwa karibu zaidi katika kuhakikisha kuwa mgodi unawapatia haki zao.
“Kwa upande mwingine, mgodi uhakikishe kuwa unawasaidia kwanza wanavijiji, pia kuwepo ushirikiano wa dhati wa mwekezaji, Serikali na wanavijiji kwa uwazi katika masuala yanayohusu mgodi, wawe na maridhiano ya pamoja, lakini kikubwa zaidi wanavijiji watekelezewe vipaumbele vyao.
“Kingine, nimesikia kwamba mgodi unataka kuanza underground mining (uchimbaji wa chini chini) ili kuepuka kutumia gharama kubwa kulipa fidia kwa wananchi wanaohamishwa kutoka jirani na mgodi. Mimi nasema hiyo mbinu haitasaidia kumaliza mgogoro, badala yake itazidi kukuza mgogoro uliopo.
“Kwa hiyo, mimi nadhani wanavijiji wapewe fursa ya kwanza. Tena nitumie fursa hii pia kuwaomba wanavijiji hao watumie kipindi hiki cha Uchaguzi wa Serikali za Mitaa kuchagua viongozi bora wenye utashi na nia ya dhati ya kuwasaidia kutatua mgogoro huo.”
Mwandishi wa habari mwakilishi wa gazeti la Mawio wilayani Tarime, Igenga Mtatiro, anasema suluhisho thabiti la mgogoro huo ni utekelezaji wa ahadi zilizotolewa na mwekezaji wa mgodi huo kwa wanavijiji hao.
“Jambo la kwanza, mwekezaji atekeleze mikataba au makubaliano aliyoingia na wanavijiji ikiwa ni pamoja na kuwajengea Chuo cha Mafunzo ya Ufundi Stadi (Veta) na kuwakabidhi kabla ya Desemba 31, 2014.
“Pia mwekezaji awawezeshe wachimbaji wadogo kupata maeneo ya kuchimba madini, vifaa vya kisasa vya uchimbaji na mafunzo ya teknolojia ya kisasa ya kuendesha uchimbaji madini unaozingatia uhifadhi wa mazingira. Hayo yatasaidia kumaliza mgogoro uliopo na wanavijiji hawatakuwa na uhasama dhidi ya mwekezaji katika mgodi huo.
“Pia mwekezaji ahakikishe kuwa anawalipa wananchi fidia za kuridhisha kwa wakati. Lakini pia viongozi na wafanyakazi wa mgodi wawe na utaratibu wa kutembelea wanavijiji, kusikiliza changamoto zinazowakabili na kushirikiana na Serikali kuzitafutia ufumbuzi.
“Jambo jingine, viongozi wa mgodi na Serikali waache kasumba ya kuwabagua waandishi wa habari waliopo wilayani Tarime na Mkoa wa Mara kwa ujumla katika kuhamasisha uwekezaji na uchimbaji wa madini katika mgodi huo,” anasema Mtatiro.

Mkuu wa Wilaya ya Tarime, Henjewele, yeye anasema hatua ya kuwahamisha wanavijiji kutoka jirani na mgodi huo ikitekelezwa kwa ufanisi itasaidia kuondoa mgogoro baina ya pande hizo mbili.

“Mwekezaji atekeleze jukumu lake la kuhakikisha kuwa watu wote wanaoishi ndani ya umbali wa mita 300 kutoka mgodini wanahamishwa. Watu wote wanaoishi jirani na mgodi kwa umbali huo inastahili kuwalipa fidia za mali zao ili wahame kwa ajili ya kulinda usalama wa afya zao,” anasema Henjewele.
Kwa upande wao, Mkuu wa Polisi wa Mkoa wa Kipolisi Tarime/Rorya, Kamishna Msaidizi wa Polisi (ACP) Benedicto Mambosasa na Mwanasheria wa NMGM, Abel Yiga, wanasema elimu ya uraia kwa wanavijiji hao kuhusu suala la uwekezaji kwenye migodi ya madini inaweza kusaidia kutatua mgogoro huo.
“Serikali ishirikiane na wanasiasa kufanya kazi ya kuwaelimisha wanavijiji kwa kuwa pande hizo ndizo zinasikilizwa na wananchi. Elimu hiyo iwaeleze wananchi umuhimu na manufaa ya uwekezaji kwenye maeneo yao,” anaeleza Yiga.
“Wananchi wana haki ya kuelimishwa umuhimu wa wawekezaji wa kigeni hapa nchini. Ni vizuri hao wanavijiji wajue kwamba huyo mwekezaji yupo kihalali na sera ya nchi yetu inahamasisha mazingira mazuri kwa wawekezaji wa kigeni,” anasema Kamanda Mambosasa.
Tofauti na migodi mingine, NMGM uligunduliwa katikati ya makazi ya watu, hivyo ili kuwaepushia madhara ya kiafya ilikuwa lazima kuwahamisha kwa ajili ya kupisha shughuli za uchimbaji madini usiokuwa na bughudha baada ya kuwalipa fidia za mali zao mbalimbali.
Hata hivyo, kulikuwapo na ukiukwaji wa kanuni na taratibu za kuwalipa fidia na kuwahamisha kutoka jirani na NMGM, hali ambayo iliibua mgogoro wa kimaslahi kati ya menejimenti ya mgodi huo na wanavijiji hao.

Uhasama huo ndio chanzo cha vitendo vya uvamizi, uporaji na uharibifu wa mali mbalimbali katika mgodi huo vinavyofanywa na baadhi ya wananchi, hususan vijana wasio na ajira wanaotafuta riziki ya kujikimu na familia zao.

Mara nyingi walinzi wa mgodi huo kwa kushirikiana na askari polisi wamekuwa wakilazimika kutumia nguvu kubwa zinazohusisha mabomu ya machozi na risasi za moto kukabiliana na watu wanaojihusisha na uhalifu huo kiasi cha kusababisha mauaji miongoni mwao.

Mgodi huo ulipata kubinafsishwa na Serikali ya Tanzania kwa kampuni ya Afrika Mashariki God Mine (AMGM), East Africa Gold Mine (EAGM) kutoka nchini Australia na Placer Dome kutoka nchini Canada kati ya mwaka 2000 na 2006, kabla ya ABG pia kutoka Canada inayoumiliki kwa miaka kadhaa sasa.


