
Watoto wa kike watakiwa kujitambua

Imeandikwa na Kareny Masasy, Kahama

Imechapishwa: 11 Oktoba 2016

KATIBU Mkuu wa Wizara ya Afya, Maendeleo ya Jamii, Jinsia, Wazee na Watoto, Sihaba Nkinga amewataka watoto wa kike shuleni waanze kujitambua, kuepukana na vishawishi vitakavyowafanya kuendelea kuwa masikini.

Alisema wapatapo ujauzito wakiwa bado masomoni watashindwa kuendelea na matokea yake kukosa ajira katika nchi hii yenye sera ya kuanzishwa kwa viwanda na kubaki kuajiriwa kwa kundi moja ambalo ni wanaume.
Hayo aliyasema juzi kwenye kongamano la watoto wa kike wakati wa wiki ya maadhimisho ya Siku ya Mtoto wa Kike ambapo lilifanyika wilayani Kahama mkoani Shinyanga katika shule ya sekondari Mwendakulima. Liliandaliwa na Shirika la kimataifa la Save the Children.
Nkinga alisema watoto wa kike wana wajibu wa kujilinda na kuachana na tamaa, vishawishi na wajitambue kwa kuzifahamu haki zao kwani wakishazifahamu wataepuka pia janga la umasikini ikiwa nchi inaendelea kuwa na uchumi wa viwanda na kuhitaji wasomi wapate ajira.
“Watoto nanyi mnao wajibu wa kujilinda, achaneni na vishawishi, tamaa, mjitambue na kuzifahamu haki zenu, hivi sasa tunaelekea kwenye uchumi wa viwanda watoto wa kike msipojilinda mtawaachia watoto wa kiume peke yao wawe kwenye viwanda kwa kuwa watakuwa wamesoma,” alisema.
Shirika la Umoja wa Mataifa la Kushughulikia Idadi ya Watu (UNFPA), limekadiriwa kuwa katika kipindi cha miaka kumi ijayo wasichana wapatao milioni moja wanatarajia kuwa wameolewa umri chini ya miaka 18 duniani kote, na takwimu za Ofisi ya Taifa ya Takwimu zinaonesha mkoa wa Shinyanga unaongoza kwa asilimia 59 ya ndoa za utotoni.
Ofisa Elimu mkoa wa Shinyanga, Mohamed Kahundi alisema watoto wa kike wanatakiwa waache tamaa za chipsi na kuku kwani wakikwepa na kujilinda watafikia malengo yao.


