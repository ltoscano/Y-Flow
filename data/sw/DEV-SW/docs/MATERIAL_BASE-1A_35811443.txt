Mchina anaswa kwa madai ya kutorosha Tanzanite
Oct 23, 2013

RAIA wa China, Li Naeng (33) amekamatwa akidaiwa kutorosha madini aina ya Tanzanite kinyume cha sheria za nchi na kusababisha mvutano wa kisheria kati ya Wakala wa Ukaguzi wa Madini Tanzania (TMAA) na Mahakama ya Hakimu Mkazi wilayani Hai, Mkoa wa Kilimanjaro iliyotoa hukumu tata dhidi ya raia huyo.
Katika hukumu yake tata, Mahakama hiyo ilimpiga faini raia huyo wa China aliyekamatwa katika Uwanja wa Ndege wa Kimataifa wa Kilimanjaro (KIA) na kuamuru arudishiwe madini hayo yenye thamani ya mamilioni ya fedha. 
Kwa mujibu wa hukumu ya kesi hiyo ambayo mshitakiwa huyo alikiri kosa la kukutwa na madini bila kuwa na nyaraka halali, alihukumiwa kwenda jela miaka mitatu au kulipa faini ya shilingi 300,000 za Tanzania.
Pamoja na faini hiyo, hukumu hiyo ambayo Raia Mwema imeona nakala yake inahitimisha kuwa, mshitakiwa arudishiwe madini hayo kwa kuwa ni mmiliki halali.
Jinsi alivyokamatwa

Uchunguzi uliofanywa na Raia Mwema KIA na baadaye kuthibitishwa na baadhi ya maofisa wa TMAA unabainisha kwamba Li Naeng, mwenye hati ya kusafiria namba E 20203356 alikamatwa katika uwanja huo wa ndege wa kimataifa Oktoba 17, mwaka huu, saa 11:56 na Ofisa Mkaguzi wa TMAA ambapo alikutwa na madini ya Tanzanite yenye thamani dola za Marekani 120348.80 (zaidi ya shilingi milioni 190 za Tanzania).
Uchunguzi huo unabainisha kuwa Li Naeng alikamatwa katika eneo la mashine ya ukaguzi (x-ray) wakati akijiaandaa kuondoka kwa ndege ya PW 723, akieleka Nairobi nchini Kenya na baadaye China, lakini baada ya kukaguliwa alikutwa na madini hayo ambayo hakuwa na nyaraka zozote na alikuwa anayasafirisha kinyume cha sheria.
Kwa mujibu wa uchunguzi wetu huo ambao umethibitishwa na baadhi ya maofisa, Li hakuwa na nyaraka muhimu ambazo ni pamoja na leseni kubwa ya biashara ya madini (dealer liences) na kibali cha kusafirisha madini nje ya nchi (export permit), kinyume cha sheria ya madini ya mwaka 2010.
Moja ya chanzo chetu cha habari tulichoshirikiana nacho katika uchunguzi wetu huo kinabainisha; “Baada ya kukamilishwa kwa taratibu za kumzuia mtuhumiwa kuendelea na safari yake, alijaza na kutia saini fomu ya hati ya kukamata madini iliyotolewa na TMAA namba 000161 na madini hayo yalifunguliwa mbele ya ofisa wa polisi aliyekuwepo uwanjani hapo, Elihuruma A.Mtera, kama shahidi.”
Taarifa hizo zinazidi kubainisha kwamba baada ya kumaliza taratibu zote uwanjani hapo (KIA), mtuhumiwa alipelekwa katika kituo cha polisi uwanjani hapo na kufunguliwa mashitaka ya utoroshaji madini kwa RB namba KIA/RB/359/2013.
Kesho yake, Oktoba 18 alifikishwa katika Mahakama ya Wilaya ya Hai na kufunguliwa kesi namba 321/2013 ya kukutwa na madini kinyume cha sheria baada ya wakaguzi wa madini kutoka ofisi ya kanda kuthibitisha madini hayo ni aina ya Tanzanite.
Utata zaidi

Taarifa zaidi za kiuchunguzi zinabainisha kuwa, akiwa kituo cha polisi mtuhumiwa aliletewa stakabadhi ya malipo ya TRA (namba: ID.01/BRAVO/102118510/100167913/04TZ200025 ya shilingi milioni 8,000,000, kama malipo ya awali kwa Kampuni ya Cultural Heritage Ltd ambayo ndiyo iliyomuuzia madini hayo.
Aidha katika hatua inayoongeza utata wa sakata hilo kwa maofisa wa TMAA, stakabadhi inayoonyesha kuwa ilichapwa (print) saa 08:19:16 asubuhi wakati mtuhumiwa alikuwa amekwishakamatwa saa tatu zilizopita (saa 11:56 asubuhi), wakati akijiandaa kuyasafirisha madini.
Pia stakabadhi hiyo haikuwa na muhuri wa TMAA au wa ofisi ya madini ya kanda ya kaskazini kama sheria inavyoelekeza na hata watalii wanaonunua madini katika maduka ya kawaida, hulazimika kuyapeleka katika ofisi hizo ili stakabadhi zao zipigwe muhuri.
Utata mwingine katika sakata hilo uko katika hati ya madai (Tax Invoice) ya Kampuni ya Cultural Heritage Ltd, namba CH/INV.10-16/13 ambayo inaonyesha kuwa madini hayo yalikuwa na thamani ya shilingi milioni 89,698,644 na kinyume cha gharama halisi kwa mujibu wa uthamanishaji madini uliofanywa na maofisa wa ofisi ya madini ya kanda.
Hata hivyo juhudi za Raia Mwema kumpata Mkurugenzi wa Kampuni ya Cultural Heritage Ltd, Seifdin Khabahai, kueleza ushiriki wa kampuni yake katika sakata hilo hazikufanikiwa kwani namba ya simu ilikuwa imefungwa muda wote.
Lakini taarifa zinadai kuwa moja wa wafanyabiashara maarufu mjini Arusha ambaye ana ushawishi mkubwa kwa viongozi wa juu serikalini ndiye aliyewafuata baadhi ya maofisa wa TMAA, akiwa na nakala ya hukumu ya mahakama akitaka apewe madini hayo kwa kuwa mahakama imeamuru hatua hiyo ambayo hata hivyo, maafisa hao walikataa.


