
Lenovo yatoa elimu kwa wadau kuhusu bidhaa mpya za teknolojia walizoingiza sokoni
Kama ukitaja makampuni makubwa Duniani ya bidHaa za kiteknolojia kama computer na simu huwezi kuacha kuitaja kampuni ya Lenovo yenye makao makuu Beijing, China ambayo kwa kutambua umuhimu wa wateja wake kufahamu ubora wa bidhaa zao wameamua kufanya semina ya siku moja ili kutoa elimu kuhusu bidhaa za kampuni hiyo.
Akizungumza na MO BLOG kuhusu semina hiyo ya siku moja, Mkurugenzi Mtendaji wa Lenovo Afrika Magharibi na Kati, David Celeb alisema semina hiyo imeshirikisha wadau mbalimbali wa teknolojia na lengo la semina ni kutambulisha bidhaa zao mpya kwa watanzania ambazo ni za teknolojia ya juu kuliko za matoleo yaliyopita.

Alisema kwa sasa Lenovo inafanya vizuri katika soko la nchi nyingine za Afrika MashariKI na sasa wanataka kuweka nguvu Tanzania ili kuweza kupata soko kubwa la bidhaa zao nchini ili watanzania waanze kutumia bidhaa zao ambazo zimetengenezwa kwa ubora mkubwa na wa kisasa.
“Tunajihusisha na mambo mbalimbali ambayo yanahusu teknolojia na leo tumekuwa hapa kutoa elimu kwa wadau na wateja wetu kuhusu mifumo mipya ya kiteknolojia ambayo tunaitumia katika bidhaa zetu, tumehusisha wadau wa aina mbalimbali wengine kutoka benki, makampuni ya kuuza bidhaa za teknolojia na wazalishaji, 
“Tunafanya hivi ili kuwezesha Lenovo kukuza soko lake, na sasa tuna mifumo mipya ambayo ni mizuri kwa wateja wetu, lengo tunataka tuwe na soko kubwa na la uhakika Tanzania, tupo imara Kenya, Uganda na Ethiopia sasa tunataka kujenga jina letu Tanzania,” alisema Caleb.


