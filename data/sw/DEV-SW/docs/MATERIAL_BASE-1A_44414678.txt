
Masaibu yanayokumba viwanda vya kahawa,
MALALAMIKO kutoka kwa wakulima wa majani chai wa kiwango kidogo nchini kufuatia habari kwamba watapata bonasi ndogo zaidi kutoka kwa Halmashauri ya Chai Kenya, KTDA, yamedhihirisha wazi matatizo yanayoikabili sekta ya majani chai nchini.
KTDA hununua kilo moja ya majani chai kwa Sh14 na kisha baadaye mwishoni mwa mwaka wa fedha kutoa malipo ya ziada yaitwayo bonasi. 
Wakuzaji wa majani chai wanapata malipo hayo ya pili kulingana na kiasi cha majani walichopeleka kiwandani na uwezo wa kifedha wa kiwanda wanachopelekea majani hayo.
Malipo kwa wakulima wa chai wanaozidi 560, 000 kote nchini yalishuka kutoka kati ya Sh24 na Sh35 mwaka uliopita hadi Sh8.50 na Sh16 mwaka huu. Jumla ya fedha zilizotengwa kwa malipo hayo na KTDA pia zilipungua kwa asilimia 44 kutoka Sh35.6 bilioni mwaka uliopita hadi Sh19.8 bilioni mwaka huu.
Mwenyekiti wa chama cha wakulima wa kiwango kidogo wa chai (Kussto) tawi la Rift Valley Joel Chepkwony anasema kwamba kiasi cha chini cha bonasi mwaka huu kilisababishwa na idadi kubwa zaidi ya wakurugenzi wa KTDA.
Bw Chepkwony anawafananisha wakurugenzi hao na ‘kupe’ huku akishangaa ni kwa nini wakurugenzi 455 walikuwa wanalipwa mamilioni ya pesa kusimamia viwanda 65 vilivyo chini ya KTDA humu nchini, huku wakulima wakiendelea kupokea malipo duni.
“Je, ni lazima tuwe na wakurugenzi saba katika kila kiwanda cha kutengeza chai cha KTDA? Huo ni mzigo mkubwa kwa wakulima kwani kila mkurugenzi hupokea malipo ya takriban Sh1 milioni kila mwaka. Hatuhitaji wakurugenzi wengi hivyo,” alisema Bw Chepkwony.
Wakati uo huo, Bw Chepkwony anatoa wito kwa Waziri wa Kilimo Felix Kosgey kuingilia kati na kupunguza idadi ya wakurugenzi katika kila kiwanda ili wabaki wawili, akifafanua kwamba hii itapunguza gharama za kuendesha viwanda ili fedha zaidi ziweze kulipwa wakulima.
KTDA inasimamia viwanda 64 kwa niaba ya kampuni 54 za chai zinazomilikiwa moja kwa moja na wakulima wa chai ambao ni wenyehisa.
Abraham Rotich, mhasibu wa KTDA katika eneo la Kericho na Bomet, anakanusha madai kwamba shirika hilo lilisababisha bei ya chai katika mnada wa kimataifa eneo la Mombasa (Mombasa auction) kushuka.
Bw Rotich alifafanua kuwa KTDA ilikuwa na haki sawa na wafanyabiashara wengine wanaouza na kununua kwenye mnada huo na hivyo haikuwa na mamlaka yoyote ya kuamua bei ya chai.
“Bei hiyo inaamuliwa na mielekeo ya kimataifa, pamoja na mahitaji na matakwa ya wateja wanaotaka kununua chai hiyo. Inaweza pia kuathiriwa na kiwango cha ubadilishanaji wa dola,” aongeza.
Sekta ya chai nchini Kenya imekabiliwa vikali na matatizo mbalimbali yanayoonekana kusababishwa na kutoimarika kwa masoko ya nchi za kigeni yaliyosongwa na migogoro ya kisiasa au kudhoofika kwa uchumi.
Kenya inaongoza ulimwenguni katika uuzaji wa chai aina ya CTC (Cut, Tear and Curl) kwenye soko la kimataifa, ikizingatiwa kwamba inachangia asilimia 22 ya mauzo ya CTC duniani.
Masoko makubwa ya chai ya Kenya kimataifa ni pamoja na Misri, Uingereza, Pakistan, Afghanistan, Sudan, Russia, Yemen na Falme za Kiarabu (UAE).
Kuhusu bonasi, hata hivyo, katika maeneo yanakokuzwa majani chai nchini, viwanda mbalimbali vya kutengeneza chai vilitoa viwango mbalimbali vya malipo hayo ya ziada.
Katika Kaunti ya Kericho, kiwanda cha Momul kilitoa malipo ya ziada ya juu zaidi katika eneo la kusini mwa Rift Valley, ikiwa Sh15.25 kwa kilo, huku viwanda vingine kama Litein, Kapkatet na Tegat vikilipa wakulima Sh12 na Sh14 mtawalia.
Kiwanda cha kutengeneza chai cha Ogembo katika Kaunti ya Kisii kililipa bonasi ya chini zaidi nchini, ikiwa Sh8.5 kwa kilo huku kile cha Imenti, Meru kikiongoza kwa Sh26.
Je suluhisho la matatizo haya ni lipi? Katika ziara yake mjini Kericho miezi kadhaa iliyopita, katibu mkuu katika Wizara ya Kilimo Sicily Kariuki alikiri kwamba sekta ya chai nchini imekabiliwa na changamoto mbalimbali.
Bi Kariuki ameonyesha wasiwasi wake kuwa chini ya asilimia tano ya jumla ya kiasi kizima cha chai inayotengenezwa nchini Kenya ilikuwa ikitumiwa na wananchi wake, huku asilimia 95 ikiuzwa katika masoko ya nje.
Anasema kuwa serikali itaendelea kutafuta masoko mapya ya chai ulimwenguni huku akitambua kwamba chai ni mojawapo ya mazao yanayoipa nchi mapato makuu ya fedha za kigeni.
Mwaka uliopita, chai ilizolea nchi hii Sh 114.5 bilioni katika mauzo ya nje na Sh22 bilioni humu nchini.
Hata hivyo, gharama kubwa ya utengenezaji wa chai katika viwanda imehusishwa na kupunguzwa kwa mapato ya wakulima wa majani chai, na hivyo kufanya viwanda mbalimbali vya kutengeneza chai kutafuta namna ya kupunguza gharama ili wakulima wapate pesa zaidi.
Kilo nne za majani chai kutoka shambani zinahitajika ili kutengeneza kilo moja ya chai ambayo huuzwa kila wiki katika mnada mkubwa wa chai ulioko Mombasa na ambao umetambulika sana. Vituo vingine ulimwenguni viko katika miji ya Colombo na Calcutta katika nchi za Sri Lanka na India.
Meneja wa kiwanda cha Momul Leonard Gitobu Muriithi anasema kiwanda hicho kinatumia Sh60 milioni kila mwaka kulipa gharama ya umeme ya kuendesha mitambo yake ya kikazi, na Sh50m zaidi katika kununua kuni.
Bw Muriithi anaongeza kwamba kulingana na hali hii ya utata, ilibidi viwanda kadhaa vya chai katika kaunti za Bomet na Kericho kusajili kampuni ya kuzalisha stima itakayojulikana kama Setet Power Company’ili kuzalisha umeme wa matumizi katika viwanda hivyo.
“Kulingana na mambo yalivyo sasa, kila mkulima anapoteza karibu Sh5 ambazo zingeenda kwa malipo yake katika ulipaji wa umeme kila mwaka,” asema.


