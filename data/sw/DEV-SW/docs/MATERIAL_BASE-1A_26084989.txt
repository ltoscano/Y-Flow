Majaliwa- Monduli jengeni madarasa, msiozeshe watoto

Imeandikwa na Veronica Mheta, Monduli

Imechapishwa: 06 Desemba 2016

WAZIRI Mkuu, Kassim Majaliwa ameuagiza uongozi wa Halmashauri ya Wilaya ya Monduli kutenga fedha kwa ajili ya ujenzi wa vyumba vya madarasa na nyumba za walimu katika shule ya msingi Laibon iliyopo wilayani hapo ili kuinua kiwango cha ufaulu kwa wanafunzi jamii ya wafugaji.

Aidha jamii hiyo ya wafugaji imesisitizwa kuachana na tabia ya kuoza watoto wa kike, badala yake iwasomeshe ili hapo baadaye waweze kujikwamua kiuchumi na jamii hiyo kupata maendeleo. 
Majaliwa alitoa maagizo hayo baada ya kutembelea mwanzilishi wa shule hiyo, Meshock ole Mapii, mzee ambaye awali alichukua uamuzi wa kujenga shule hiyo kama darasa la awali na kumchagua mmoja kati ya watoto wake aliyekuwa na elimu ya msingi kuwafundisha wadogo zake baada ya mmoja mtoto wa wake kugongwa na gari na kufa wakati akienda shule zaidi ya kilometa sita.
Majaliwa alisema shule hiyo yenye vyumba vichache inabidi iendelezwe kwa kujengwa vyumba vingine vya madarasa, ili watoto na wajukuu wa mzee huyo pamoja na wale wa jirani na shule hiyo waweze kusoma na kufaulu vizuri.
Alisema ameona uhaba wa madarasa pamoja na nyumba za walimu na kuagiza uongozi wa Halmashauri ya Wilaya ya Monduli kutenga fedha katika mapato yao ya ndani kwa ajili ya kujenga nyumba za walimu pamoja na vyumba vya madarasa shuleni hapo.
Alimpongeza mzee huyo kwa kuona umuhimu wa elimu kwa watoto wake, wajukuu pamoja na watoto wa jirani wanaosoma shuleni hapo na kutoa rai kwa wazazi na walezi kuacha tabia ya kuwaoza watoto wa kike, badala yake waende shule.
Mwalimu Mkuu wa Shule hiyo, Rogate Mbuya alisema shule hiyo ilianza mwaka 2007 chini ya mti wa mbuyu ikiwa na wanafunzi 30 wa awali, baadaye kupata wafadhili ambapo hadi sasa ina vyumba vya madarasa vitano na walimu tisa huku wanafunzi wakiwa ni 167 miongoni mwa 102 wakiwa ni watoto na wajukuu wa mzee huyo.


