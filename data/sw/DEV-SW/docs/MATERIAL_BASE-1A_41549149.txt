
RC Morogoro aziita Simba,Yanga

Imeandikwa na John Nditi, Morogoro

Imechapishwa: 04 Oktoba 2016

MKUU wa Mkoa wa Morogoro, Dk Stephen Kebwe amezialika timu za soka za Simba na Yanga kuutumia Uwanja wa Jamhuri wa Morogoro baada ya kuzuiwa na Serikali kuutumia Uwanja wa Taifa Dar es Salaam.

Waziri wa Habari, Utamaduni, Sanaa na Michezo, Nape Nnauye juzi alitangaza kuzipiga marufuku timu hizo kongwe kutumia Uwanja wa Taifa kutokana na mashabiki wake kuharibu miundombinu ya uwanja huo ikiwemo kuvunja mageti na kung’oa viti katika mechi ya Ligi Kuu iliyoikutanisha miamba hiyo mwishoni mwa wiki iliyopita. 
Dk Kebwe alisema hayo alipozungumza na viongozi wa Chama cha soka Morogoro (MRFA), uongozi wa Uwanja wa Jamhuri na wachezaji wa timu ya soka ya Polisi Morogoro pamoja na viongozi wao baada ya kumalizika mchezo wa Ligi Daraja la Kwanza dhidi ya Njombe Mji juzi kwenye uwanja huo.
Mkuu huyo wa Mkoa alisema anaunga mkono uamuzi wa Waziri Nape wa kuzizuia timu hizo zenye mashabiki wengi kutumia uwanja huo.
“Uwanja wa Taifa umejengwa na marafiki zetu wa China kwa kutumia gharama kubwa ambazo ni kodi ya wananchi …Yanga na Simba wameitia hasara Serikali na kwa kuwa hawana nafasi tena ya kuutumia uwanja huo tunawakaribisha waje kuutumia Uwanja wa Jamhuri kwani hakuna viti vya kung’olewa,” alisema Dk Kebwe.
Hivyo aliuagiza uongozi wa Uwanja wa Jamhuri kuanza kuufanyia ukarabati mkubwa wa miundombinu na eneo la kuchezea na ya michezo mingine ili ukidhi viwango ya kisasa kwa ajili ya kuchezea michezo ya kitaifa na kimataifa.
“Natoa miezi mitatu kwa viongozi wa uwanja huu kuanza kuukarabati uwe wa kisasa zaidi kuanzia maeneo ya riadha, mpira wa wavu, mikono na netiboli na ukiwa kwenye viwango hivyo tunawakaribisha kwa kuwaalika Yanga na Simba waje kuchezea Uwanja wa Jamhuri,” alisema Dk Kebwe.
Aidha, Dk Kebwe aliisifu timu ya soka ya Polisi Morogoro kwa kuanza vyema mashindano ya Ligi Daraja la Kwanza katika kundi lake aliwataka waongeze juhudi na maarifa zaidi kwa kufuata maelekezo ya walimu wao ili kucheza vizuri zaidi katika michezo inayofuata ya ndani na nje ya mkoa huo.
“Napenda kuona timu ya Polisi Morogoro inapanda Ligi Kuu…ndiyo maaana Serikali ya Mkoa na wadau mbalimbali wa ndani na nje wameelekeza nguvu zao kuiunga timu hii iweze kufanya vyema na hatimaye icheze Ligi Kuu msimu ujao,” alisema Dk Kebwe.
Alisema ili kukuza mchezo wa soka na mingine, ni vyema uongozi wa uwanja huo kuchukua hatua ya kukarabati maeneo mbalimbali kwa ajili ya kutumika. Kwa upande wake Mwenyekiti wa MRFA Pascal Kihanga alisema, mkoa umedhamiria kuona timu ya Polisi Morogoro inarejea kucheza Ligi Kuu na kuwataka wachezaji wajitume kwa vile wadau wa michezo wapo pamoja nao.
Kamanda wa Polisi wa mkoa wa Morogoro Ulrich Matei, alisema timu hiyo ni mali ya wananchi wa mkoa huo hivyo hawana budi kuiunga mkono kwani inapofanya vyema inauletea sifa mkoa mzima na Jeshi la Polisi Morogoro.


