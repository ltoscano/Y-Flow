
Kila mmoja wetu huchangia hali ya nchi yetu
Na WANDERI KAMAU

TASWIRA ya nchi husawiriwa na mazingira yaliyopo. Vile vile, raia wa taifa husika pia huwa na uamuzi mkubwa sana wa jinsi hali yao ya kimaisha itakavyokuwa.
Kutokana na hayo, sitokuwa na wasiwasi kusema kwamba Kenya ni mfano mzuri wa nchi ‘yenye mnuko wa rundo la taka.’
Ndiyo, sisi tu mfano nchi inukayo kutokana na rundiko la maovu katika jamii yetu.
Taswira halisi inaachiliwa na malalamishi ya wananchi kutokana na kulegea kwa asasi zetu, hasa mamlaka za usimamizi wa miji-katika ulegevu wao wa uzoaji taka na udumishaji wa usafi katika miji hiyo. Katika siku kadhaa zilizopita, tumewaona wakazi wa miji kadhaa nchini wakilalamikia ongezeko la taka-kwa kiwango cha hata kushindwa kuendelea na maisha yao ya kawaida.
Kilicho wazi ni kwamba tu jamii inayougua. Maradhi yetu ni ya kimaadili. Kwa mfano, licha ya kupewa onyo la kutoendesha magari wakati tu walevi, maonyo hayo huchukuliwa kimzaha.
Gharama ya kutowajibika huku imekuwa ni kuendelea kutokea kwa vifo barabarani. Mfano wa hili ni ajali iliyotokea katika eneo la Salgaa, Nakuru mnamo Desemba 31 mwaka uliopita, ambapo matineja watano walipoteza maisha yao. Kimsingi, ilibainika kwanza baadhi ya vijana hao walikuwa wamewadanganya wazazi wao kwamba walikuwa wakielekea kanisani.
Na ijapokuwa ajali haina kinga, walikuwa walevi, kando na kuendesha gari hilo bila leseni. Kwangu, ajali hiyo ingeweza kuzuiwa, ikiwa kanuni zifaazo zingefuatwa. Ni sikitiko kwamba vijana hao walipoteza maisha yao wakiwa wangali wachanga. 
Katika kitabu cha ‘Enemy of the People’ (Adui wa Watu) mwandishi Henrik Ibsen anafananisha uozo wa mji mmoja katika nchi ya Norway na kutowajibika kwa wasimamizi wake wakuu. Wakazi wa mji huo walilazimika kunywa maji machafu, yaliyotokana utepetevu wa kitengo cha usimamizi wa huduma za maji katika mji huo.
Kinaya kikuu ni meya wa mji huo, Peter Stockmann, alikuwa katika mstari wa mbele kuzuia gazeti moja dhidi ya kuangazia habari hizo. Wasimamizi hao hata wanaonekana kuwa tayari kutoa hongo kwa daktari mmoja ili kutoeleza ukweli kuhusu athari ya kiafya ambayo maji hayo yangekuwa nayo kwa wakazi.


