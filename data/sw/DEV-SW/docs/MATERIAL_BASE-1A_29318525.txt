
Waziri apongeza kurejeshwa ardhi iliyochukuliwa kiholela

Imeandikwa na Alexander Sanga, Mwanza

Imechapishwa: 07 Desemba 2016

WAZIRI wa Ardhi, Nyumba na Maendeleo ya Makazi, William Lukuvi ameipongeza Ofisi ya Ardhi ya Kanda ya Ziwa kwa kuvirejesha viwanja vya Hermant Patel vilivyokuwa vinamilikiwa kinyume cha Sheria ya Ardhi na Makazi.

Akizungumza katika ziara yake ya siku moja mkoani hapa jana, Lukuvi alisema Serikali ipo imara katika kusimama ardhi na makazi.
“Nawapongeza Ofisi ya Kanda ya Ziwa kwa kufuta miliki 15 za ardhi kwa mmiliki Hermant Patel. Patel alipata miliki 15 hizi kinyume cha sheria baada ya utafiti wa Takukuru, mmeweza kufuta hati 15 na ardhi ya Patel imeweza kurudi serikalini,” alisema.
Lukuvi alisema ardhi ya Patel iliyokuwa wilayani Busega mkoani Simiyu ambayo ilikuwa na hekta 13, serikali imeirudisha katika Halmashauri ya Wilaya ya Busega, itatumika kwa ajili ya shughuli ya uzalishaji.
Aliiomba Takukuru kuhakikisha inafuatilia suala la Patel na kumfikisha mahakamani. Alisema watu kama Patel wanatakiwa wajisalimishe mapema kabla ya serikali kuwafichua.


