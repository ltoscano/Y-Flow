
Bodi ya Ligi yaonya makocha

Imeandikwa na Rahel Pallangyo

Imechapishwa: 16 Desemba 2016

KLABU zote zinazoshiriki ligi inayosimamiwa na Shirikisho la Soka Tanzania, (TFF) zimeagizwa kuajiri makocha wenye sifa kwa mujibu wa kanuni. 

Taarifa ya Ofisa Mtendaji Mkuu wa bodi ya ligi, Boniface Wambura kwenda kwa makatinu wakuu wa klabu za Ligi Kuu, Ligi Daraja la kwanza na la pili inawakumbusha kuajiri makocha wenye sifa kwani imebainika baadhi zimeajiri au zinaendelea kuajiri makocha ambao hawana sifa.
Taarifa hiyo inasema kanuni ya 72 kwa ligi zote imeainisha sifa za makocha wanaostahili kuongoza benchi la ufundi hivyo kwenda kinyume na kanuni ni kukiuka mwongozo katika eneo la kitaaluma.
Kwa mujibu wa kanuni hizo, kocha wa timu inayoshiriki Ligi Kuu anatakiwa kuwa na leseni ya kuanzia daraja B ya Shirikisho la Soka Afrika (CAF) na kocha msaidizi anatakiwa kuwa na leseni daraja C ya CAF.
Kwa ligi daraja la kwanza na ligi daraja la pili sifa za makocha zinalingana kwani kocha mkuu anatakiwa kuwa na leseni ya daraja C ya CAF na msaidizi anatakiwa kuwa na cheti cha ngazi ya kati ya ukocha.
Kwa mujibu wa kanuni hizo, makocha ambao hawana sifa wataondolewa kufundisha timu husika. 
Kanuni hiyo ilifanya kazi mwishoni mwa mzunguko wa kwanza wa Ligi Kuu ambapo kocha wa Toto Africans, John Tegete aliondolewa kwenye benchi kutokana na kutokuwa na sifa.


