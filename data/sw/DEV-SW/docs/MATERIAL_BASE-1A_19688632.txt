
ZANZIBAR: Bajeti ijayo iwainue wananchi… Jun 01, 2012

KILA uchao Mzanzibari wa kawaida yumo vitani. Anapigana vita na maisha. Kila siku Unguja mjini utawakuta watu wasio na ajira wakizurura mitaani au wakipiga maskani kwenye baraza zao. Mifuko ya suruwali zao inakuwa mitupu na vichwa vyao hujaa fikra za kutafuta njia za kujipatia mlo ujao. 
Ukienda mashambani utaikuta hali hiyo hiyo dhalili na ya unyonge inawakabili wananchi. Ukienda Pemba mambo ndo yayo kwa yayo.
Kwa jumla, Wazanzibari wengi siku hizi wamebaki wakiyugayuga hawajui wafanyeje ili waweze kupata njia za kutarazaki. Ni mtihani mkubwa unaowapata.
Bila ya shaka ufukara si mgeni Zanzibar lakini miaka hii ya karibu umefurutu ada.
Jukumu la kuupunguza au kuufyeka kabisa huo ufukara ni la Serikali na hasa ni la Waziri wa Fedha na wizara yake. Waziri hupata fursa hiyo anapowasilisha bajeti ya mwaka ya Serikali kwenye Baraza la Wawakilishi.
Mwezi ujao Waziri wa Fedha wa Zanzibar, Yusuf Omar Mzee, atawasilisha bajeti ya mwanzo ya Serikali ya Umoja wa Kitaifa kwenye vikao maalumu vya Baraza la Wawakilishi. Kama ilivyo ada za bajeti, hiyo itaelezea makadirio ya mapato na matumizi ya Serikali na pia itaweka mikakati ya kupambana na ufukara, ya kuukuza uchumi na ya kuleta maendeleo kwa jumla. 
Wazanzibari wanataraji sana kwamba bajeti hiyo itakuwa tofauti kabisa na zile bajeti za miongo iliyopita ambazo zilichangia kuileta hii hali iliyopo sasa ya mchafukoge wa kiuchumi.
Tumekwishakuzoea bajeti inapowasilishwa katika Baraza la Wawakilishi kuisikia Serikali ikinadi kuwa uchumi wa Zanzibar umetanuka na kukua. Serikali hutoa takwimu zake rasmi kujaribu kuyathibitisha hayo.
Ubaya wa mambo ni kwamba hali za maisha ya wananchi ama zinaselelea kubaki zilivyo au huzidi kudidimia. Kwa hivyo hayo maelezo ya kukua kwa uchumi yanakuwa ni hadithi tupu kwa vile haziwezi kuthibitishwa. Hii ni kwa sababu kuna udhaifu mkubwa katika ukusanyaji wa takwimu huru, yaani zile zisizotolewa na Serikali.
Waziri wa fedha wa Serikali ya Umoja wa Kitaifa anakabiliwa na changamoto nyingi anapoiandaa bajeti ya mwaka huu. Changamoto hizo nyingine ni za muda mfupi, nyingine za kipindi cha wastani na nyingine za muda mrefu.
Kwanza, katika kipindi cha muda mfupi, anawajibika kulitafutia ufumbuzi suala la nakisi ya fedha za Serikali. Changamoto zilizobaki, yaani zile za muda wa wastani na za muda mrefu, bila ya shaka ni kutekeleza mipango iliyoandaliwa au itayoandaliwa na Serikali ili kuuwezesha uchumi wa Zanzibar uweze kupata ahueni na kuanza kukua kikweli.
Wazanzibari wanatambua kwamba mustakbali wao ni mwema kwa vile matazamio ya ya muda mrefu ya kiuchumi Visiwani ni mema. Wana imani hiyo kwa sababu wanasema kutaongezeka uwekezaji kutoka nje na wanazingatia matarajio ya kuundwa kwa maeneo huru ya kiuchumi.
Kuna dalili au viashirio vingine pia vyenye kuwatia moyo kama vile, kwa mfano, matumaini ya kupatikana mafuta.
Hata hivyo, ni muhimu kwamba maradhi ya kiuchumi yanayowasumbua wananchi yanapatiwa dawa katika bajeti ya Juni. Ni muhimu hili litendeke ili kwanza kuonyesha kwamba sera za Serikali hii zinatofautika na zile za serikali zilizopita, kwamba sera hizi zina matilaba ya kuwahudumia wananchi.
Pili, ni muhimu hili litendeke ili Wazanzibari waweze kujipangia mustakbali wao wa kiuchumi na ustawi wa jamii yao.
Kama tulivyokwishagusia katika sahafu hii Serikali ya Umoja wa Kitaifa inahitaji, tena kwa dharura, kuwa na ‘sera ya chakula rahisi’ ili kuyakidhi mahitaji ya kila siku ya kuwawezesha wananchi wapate mlo.
Mambo mengine yanayohitaji kuchunguzwa na kupimwa kwa makini ni viwango vya ushuru na kodi, gharama za usafiri pamoja na utozwaji kodi mara mbili — na Mamlaka ya Mapato ya Tanzania na Bodi ya Mapato Zanzibar.
Wazanzibari wana hamu ya kuona jinsi Waziri wao wa Fedha atavyozicheza karata za kisiasa kuhusu uongozi wa uchumi. Wana hamu hiyo kwa sababu kwa hali ya mambo ilivyo hivi sasa Waziri huyo hana uwezo wa kuvisarifu atakavyo viwango vya kodi ya mapato, ushuru wa forodha, shughuli za sarafu na za benki, utoaji leseni za viwanda na biashara na suala zima la benki kuu.
Pia waziri huyo hana njia ya kuzifikia fedha za kimataifa zinazotolewa na taasisi kama zile za Benki Kuu ya Dunia na Idara ya Mchango wa Fedha wa Kimataifa (IMF).
Hali iliyopo sasa ikiendelea itakuwa muhali kuitekeleza mipango ya muda mrefu ya kuurekebisha uchumi ya Serikali ya Umoja wa Kitaifa. Wala serikali hiyo haitoweza kuleta ustawi katika mfumo wa uchumi wa maeneo huru.
Kwa hakika, mfumo huo wa uchumi wa maeneo huru unahitajika kwa visiwa vizima vya Unguja na Pemba na si kwa maeneo ya Fumba na Micheweni peke yao kwa vile Zanzibar ni nchi yenye eneo dogo.
Kwa hakika, hapo zamani pale Zanzibari ilipokuwa na uchumi wa eneo huru hilo eneo huru la uchumi lilikuwa ni visiwa vyote viwili na ufanisi uliopatikana siku hizo ulivifaidi visiwa vyote hivyo viwili. Neema ilisambaa kote.
Inafaa tujikumbushekumbushe kwamba katika enzi za ukoloni Zanzibar iliweza kujitosheleza yenyewe bila ya kutegemea kufadhiliwa na dola la kikoloni.
Hivyo iliweza yenyewe kujipangia huduma zake za kijamii, iliweza kulipa mishahara ya wafanyakazi wake, kujenga hospitali na shule za sekondari. Hali kadhalika, serikali iliweza kuunda miundombinu iliyotosheleza kwa wakati ule.
Ili iweze kuchukua hatua yo yote ile ya maana katika nyanja za kiuchumi na za kijamii, na hata za kisiasa, Serikali ya Umoja wa Kitaifa haina hila ila ianzishe mashauriano ya haraka ndani au nje ya katiba mpya ya Jamhuri ya Muungano wa Tanzania itayoanza kutumika miaka mitano baada ya kukubalika.
Lengo la mashauriano hayo liwe ni kuyagandua yale mamlaka na madaraka ya kiuchumi na kijamii ya Zanzibar ambayo yameganda kwa muda wa miaka 47 katika Muungano.
Kwa bahati mbaya, Serikali ya Muungano haikuyatumia madaraka hayo kupeleka mradi wo wote ule Zanzibar wenye natija ya kiuchumi kwa wananchi wake.
Serikali ya Muungano hadi sasa imekuwa hodari wa kugangaiza kila pale kasoro hii inapotajwa.
Madaraka ya Zanzibar yaliyoganda kwenye Muungano yasipoganduliwa basi Zanzibar haitoweza kamwe kuunusuru uchumi wake na uchumi huo utaendelea kudidimia na hata kusakama.
Kwa sasa uchumi wa Zanzibar una ila na dosari zifuatazo: idadi kubwa mno ya watu wasio na ajira, idadi kubwa mno ya watu wasio na kipato cha kuwawezesha kutumia fedha, bei za kuruka za vyakula, mafuta na za bidhaa nyingine.
Tukumbuke pia kwamba Tanzania Bara si mshirika mkubwa wa kibiashara wa Zanzibar kama ilivyo Uchina, kwa mfano. Hali iliyopo ni kwamba Tanzania Bara inahusishwa au kufunganishwa na uchumi wa Zanzibar kwa mtandao wa sheria na kanuni ambazo zinainyima Zanzibar uwezo wa kuudhibiti uchumi wake itakavyo.
Hivyo, haiwezi kufurukuta sana inapotaka kujipangia kikwelikweli ustawi wake wa kijamii.
Halafu kuna suala la ufisadi. Hili ni balaa ambalo Serikali ya Umoja wa Mataifa ina uwezo wa kuliondoa na haihiitaji kisingizio cha kurejeshewa madaraka kutoka Muungano. Ufisadi umekuwa ugonjwa kama saratani uliosambaa Zanzibar kote na Waziri wa Fedha lazima atumie kila njia kuupiga vita.
Ya laiti pangekuwako na takwimu za kuaminika zenye kuonyesha kiwango cha ufisadi nchini humo na jinsi unavyougharimu uchumi wa Zanzibar. Serikali inajigamba kwamba uchumi wa Zanzibar unakua kwa asilimia sita (6%) kila mwaka.
Ufisadi jee, unakua kwa kima hicho hicho au zaidi?
Zamani Zanzibar haikuwa na ufisadi kama uliopo sasa. Janga hili limezidi kutokana na uroho wa watumishi wa Serikali, idara iliyofura ya utumishi wa Serikali yenye kuwaajiri maelfu kadhaa ya watumishi, urasimu uliokithiri wenye kutumia fedha ambazo zingeliweza badala yake kutumiwa kuzistawisha huduma za elimu na za afya na pia kuwasaidia mafukara hasa kwa upande wa kugharamia bei za juu za vyakula.
Hiyo bajeti ya mwanzo ya Serikali ya mwanzo ya Umoja wa Kitaifa huko Zanzibar lazima ionyeshe kwamba inafuata tarika mpya na siyo ile ya zamani. Watu watakuwa wanayangoja matokeo ya bajeti hiyo na kuangalia jinsi yatavyowaathiri wasio na ajira, walio masikini na walala hoi kwa jumla.


