
Polisi 152 wafukuzwa kazi

Imeandikwa na Gloria Tesha, Dodoma

Imechapishwa: 08 Novemba 2016 

ASKARI Polisi 200 walioonekana kwenda kinyume cha maadili ya kazi za polisi ikiwemo kuwanyanyasa wananchi wasio na hatia, wamechukuliwa hatua za kinidhamu na kati yao 152 wamefukuzwa kazi. Hatua hiyo imechukuliwa katika kipindi cha Januari 2015 hadi Juni, 2016 mwaka huu.

Naibu Waziri wa Mambo ya Ndani ya Nchi, Hamad Yusuf Masauni aliyasema hayo jana bungeni akijibu swali la Mbunge wa Viti Maalumu, Maryam Msabaha (Chadema). Masauni alisema Jeshi la Polisi hufanya kazi kwa mujibu wa sheria, kanuni na taratibu zilizopo.
“Hata hivyo kuna askari wachache ambao wamekuwa wakikiuka maadili na mwenendo mwema wa Jeshi letu la Polisi kama ilivyoainishwa katika Kanuni za Kudumu za Polisi (PGO) namba 103,” alisema Masauni na kuongeza kuwa tayari hatua kadhaa za kinidhamu zimechukuliwa kwa watumishi wanaoonekana kwenda kinyume cha maadili ya kazi ya polisi ikiwemo kuwapiga wananchi wasio na hatia.
“Mathalani, katika kipindi cha kuanzia Januari 2015 hadi Juni 2016, askari 200 walichukuliwa hatua za kinidhamu na kati yao 152 walikutwa na hatia na kufukuzwa kazi.
Masauni alisema hatua kama hizo zitaendelea kuchukuliwa na kusisitiza kuwa, wakati wote Polisi imekuwa ikisimamia sheria katika kutekeleza majukumu yake.
Msabaha katika swali lake la msingi alitaka kujua mpaka sasa serikali imewachukulia hatua askari wangapi kwani baadhi yao wanakwenda kinyume cha sheria kwa kuwapiga wananchi na kuwasababishia ulemavu au vifo.
Pia Msabaha alihoji mpaka sasa ni askari wangapi wamekutwa na hatia na kufukuzwa kazi.


