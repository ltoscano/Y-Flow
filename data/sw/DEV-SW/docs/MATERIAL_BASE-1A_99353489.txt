
TRA kuwaelimisha Wachina kodi, uwekezaji

Imeandikwa na Regina Kumba

Imechapishwa: 23 Novemba 2016

MAMLAKA ya Mapato Tanzania (TRA) kwa kushirikiana na Ubalozi wa China hapa nchini wameandaa semina kwa ajili ya Jumuiya ya Wafanyabiashara wa China kuwaelimisha mambo ya kodi na uwekezaji.

Semina hiyo itafanyika Novemba 25 mwaka huu jijini Dar es Salaam na kwamba itasaidia kutoa elimu kwa wafanyabiashara hao wa China waliopo hapa nchini kuzingatia masuala ya kodi.
Akizungumza jijini Dar es Salaam jana, Mkurugenzi wa Elimu kwa Walipa Kodi, Richard Kayombo alisema semina hiyo itawawezesha wafanyabiashara hao kutumia sheria za kodi kwa usahihi na kukokotoa kodi.
Aidha, alisema mada ambazo zitawasilishwa ni pamoja mabadiliko ya bajeti ya mwaka huu wa fedha, masuala ya forodha na uondoshaji wa bidhaa, kodi ya zuio hususani katika sekta ya ujenzi na kodi ya ajira. 
Kayombo alisema wafanyabiashara hao pia watapata fursa ya kuuliza maswali na kupata ufafanuzi wa masuala mbalimbali ili kuwawezesha kufanya shughuli zao kwa mujibu wa sheria na taratibu za nchi.
Mwenyekiti wa Kamati ya Maandalizi kutoka Jumuiya ya wafanyabiashara hao, Andrew Huang alisema Tanzania na China wamekuwa na ushirikiano wa muda mrefu katika masuala mbalimbali.
Alisema semina hiyo ambayo itahudhuriwa na kampuni zaidi ya 50 za Kichina, itawasaidia washiriki wake katika kujifunza mambo mbalimbali na hasa katika sheria za kodi nchini.


