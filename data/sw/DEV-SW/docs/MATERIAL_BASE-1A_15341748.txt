Wakatisha ruti Dar waadhibiwe-DC

Imeandikwa na Katuma Masamba

Imechapishwa: 13 Novemba 2016

MAMLAKA ya Udhibiti Usafiri wa Nchi Kavu (SUMATRA) na Kikosi cha Usalama Barabarani Kanda Maalumu ya Dar es Salaam wametakiwa kutowafumbia macho madereva wanaokatisha ruti na hivyo kusababisha usumbufu kwa abiria.

Aidha, abiria nao wametakiwa kuwa wakali na kutoa taarifa pindi wanapoona madereva na makonda wanapofanya vitendo hivyo, kwani ni kinyume cha sheria na utaratibu.
Kauli hiyo imetolewa na Mkuu wa Wilaya ya Temeke, Felix Lyaniva wakati akizungumza na gazeti hili kwenye kilele cha maadhimisho ya wiki ya nenda kwa usalama barabara ya Kanda Maalumu ya Dar es Salaam yaliyofanyika katika viwanja vya Mwembeyanga.
Lyaniva alisema baadhi ya madereva na makondakta wao wamekuwa na tabia ya kukatisha ruti na kutofika mwisho wa gari kama leseni zao walizopewa na Sumatra zinavyoelekeza.
“Hili ni tatizo kubwa, abiria wamekuwa wakipata usumbufu mkubwa sana. Mfano tatizo hili lipo sana katika hii barabara ya Kilwa, unakuta gari imeandikwa Temeke-Tuangoma lakini linaishia Mbagala, hii haikubaliki,” alisema Lyaniva.


