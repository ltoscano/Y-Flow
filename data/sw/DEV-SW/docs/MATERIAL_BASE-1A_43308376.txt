
Ukuta wa nyumba wajeruhi wanne wa familia moja

Imeandikwa na Peti Siyame, Sumbawanga

Imechapishwa: 13 Desemba 2016

WATOTO wanne wa familia moja na wakazi wa kijiji cha Mwela kilichopo katika Bonde la Ziwa Rukwa katika wilaya ya Sumbawanga, mkoani Rukwa, wamejeruhiwa baada ya kuangukiwa na ukuta wa nyumba walimokuwa wamelala.

Ukuta wa nyumba hiyo ulianguka kutokana na mvua kubwa iliyoambatana na upepo mkali iliyonyesha usiku kuamkia juzi. Aidha, nyumba 23 zimeharibiwa na mvua hiyo iliyodumu kwa saa mbili huku ikiziacha familia kadhaa zikiwa hazina makazi.
Akizungumza na gazeti hili kwa njia ya simu, Mkuu wa Wilaya ya Sumbawanga, Dk Halfani Haule alisema mvua hiyo iliyoanza kunyesha kwa saa mbili kuanzia saa nne usiku wa kuamkia juzi ilizua tafrani kubwa kwa wakazi kwa kijiji hicho.
Akifafanua alisema katika tukio hilo mvua hiyo iliezua paa za nyumba 10, huku nyumba saba kuta zake zikiwa zimeanguka na sita kuta zake zimepasuka ambapo idadi ya mifugo wakiwemo kuku na bata haikufahamika mara moja.
“Watoto wanne wote wa familia moja wamejeruhiwa baada ya kuangukiwa na ukuta wa nyumba walimokuwa wamelala na wote walilazwa katika kituo cha afya kwa matibabu na wameruhusiwa,” alisema Dk Haule. 
Aliongeza kuwa familia 22 zilikuwa na nyumba zaidi ya moja kijijini humo ambapo sasa wamehamia katika nyumba zao ambazo hazikuathiriwa na mvua hiyo huku wakiendelea kukarabati zilizoharibika.
“Isipokuwa yupo mjane mmoja ambaye nyumba yake ya nyasi imebomolewa na mvua hiyo, yeye anaishi kwa majirani, pia kama serikali tumemtupatia msaada wa gunia moja la mahindi na debe moja na maharage,” alieleza. 
Alisema alifika kijijini humo na kushuhudia uharibifu ulisababishwa na mvua hiyo huku timu ya wataalamu ikiendelea na tathmini ili ibaini hasara ilisababishwa na mvua hiyo.
Kamanda wa Polisi wa Mkoa wa Rukwa, George Kyando, amethibitisha kutokea kwa maafa hayo, lakini alisema hakuna mtu yeyote aliyepoteza maisha katika tukio hilo.


