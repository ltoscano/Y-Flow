
Shehena ya mizigo yaibwa Bandari Dar Aug 11, 2012

HALI ya usalama wa bidhaa zinazoingizwa nchini kupitia Bandari ya Dar es salaam, hususan katika Kampuni ya Kupakia na Kupakua Mizigo (TICTS), si ya kuridhisha na baadhi ya wafanyabiashara wameanza kuikimbia bandari hiyo na kuanza kutumia Bandari ya Mombasa, nchini Kenya, Raia Mwema limebaini.
Uchunguzi uliofanywa na gazeti hili unathibitisha kwamba wafanyabiashara wengi tayari wamesitisha kupitishia bidhaa zao kupitia Tanzania, kwa kuhofia wizi huo unaoonekana kukubuhu bandarini hapo. 
Hali hii inaonekana kuwaathiri zaidi wafanyabiashara kutoka Jamhuri ya Kidemokrasia ya Kongo (DRC) ambao wengi wao hivi sasa wanapitishia mizigo ya katika Bandari ya Mombasa.
Wafanyabiashara hao ambao wengi ni kutoka maeneo ya Bukavu nchini Kongo, kwa nyakati tofauti wamethibitisha kuathiriwa na wizi katika Bandari ya Dar es Salaam.
Mbali na wafanyabiashara hao kutoka Bukavu, wengine ni kutoka maeneo ya Lubumbashi ambao nao wameikimbia Bandari ya Dar es salaam na kuamua kupitishia mizigo yao nchini Afrika Kusini na katika Bandari ya Beira, nchini Angola. 
Akizungumzia hali hiyo, Bernard Makita, ambaye ni mmoja wa maofisa kutoka Ubalozi wa Jamhuri ya Kidemokrasia ya Kongo nchini, ambaye pia ni mwakilishi wa Kampuni ya Serikali ya OGEFREM (sawa na Sumatra Tanzania) anasema hali hiyo ni hatari kwa uchumi wa nchi.
“Ndugu mwanadishi ni bora kama wafanyabiashara hao wamechukua jukumu hilo kwani mambo yanayofanyika katika Kampuni ya TICTS yanakatisha tamaa kwani wizi, ubabe usiokuwa na msingi vimetawala katika kampuni hiyo,” alisema Makita kwa masikitiko.
Alionya kuwa, kama hali hiyo haitafanyiwa kazi na kuiachia kampuni hiyo ya kigeni kufanya watakavyo, bandari hiyo inaweza kufungwa kwa kukosa wateja na hivyo kuhatarisha uchumi wa taifa hili.
Kwa upande wake, Faines Kiwia, ambaye ni Mkurugenzi Mtendaji wa Kampuni ya TRIPLE. D. inayojishugulisha na utoaji wa mizigo ya wafanyabiashara bandarini kwa miaka mingi, alisema hali ya wizi wa mizigo imefikia kiwango kibaya kiasi cha kuikosesha serikali mapato kwa kiwango kikubwa.
Katika mazungumzo yake na mwandishi wa habari hii, mkurugenzi huyo mtendaji akatolea mfano wa makontena yanayodaiwa kupotea mikononi mwa TICTS. Katika upotevu huo, inadaiwa kuwa kontena moja lilikutwa kwenye kambi moja ya jeshi nchini likiwa tupu na jingine kukutwa maeneo ya Ubungo, jijini Dar es Salaam, likiwa tayari limekwisha kufunguliwa.
Alidai kuwa kwa kipindi cha miaka miwili iliyopita, kuna upotevu wa makontena takriban 40 ya wafanyabiashara kutoka Jamhuri ya Kidemokrasia ya Kongo.
Makotena hayo yamepotea ‘mikononi’ mwa Kampuni ya TICTS.
Mwandishi wa gazeti hili alipofanya jitihada za kuwatafuta wasemaji kutoka TICTS ili kuzungumzia tuhuma zinazoelekezwa katika kampuni hiyo, jitihada hizo hazikuzaa matunda, kama ilivyokuwa kwa juhudi zilizofanyika ili kuwapata viongozi wa Mamlaka ya Bandari kuzungumzia malalamiko hayo ya wafanyabiashara.
Hata hivyo, juhudi hizo zinaendelea.


