Wanakataa Pajero kwa sababu ya baiskeli !
Jul 17, 2013

EMMANUEL Arnold Okwi, hivi sasa anadaiwa kuonekana akirandaranda katika mitaa ya jiji la Kampala, Uganda, huku klabu yake ya Etoile du Sahel ikihaha kumtaka arejee kuitumikia timu hiyo kwa mujibu wa mkataba wake. 

Huu ni mwezi wa pili sasa Okwi katulia zake tu kwao. Kisa? Hajalipwa mshahara wake na klabu yake hiyo.

Miaka mine tu iliyopita, Mbwana Samatta, alikuwa akirandaranda katika mitaa ya Mbagala, akigoma kuichezea klabu ya Simba kwa madai kwamba haijamnunulia gari kama walivyokuwa wamekubaliana.

Leo hii, Samatta ni mmoja wa wachezaji matajiri zaidi hapa Tanzania, akicheza nje ya Tanzania katika klabu ya TP Mazembe.

Ningeweza kutoa mifano mingi mingine lakini hiyo pekee itoshe kwa leo.

Tatizo kubwa ambalo linakabili wachezaji wengi wa Afrika Mashariki kulinganisha na wenzao wa Afrika Magharibi na Kaskazini, ni namna wanavyotafsiri mafanikio yao. Namna wanavyoona picha kubwa mbele yao.

Samatta alitaka kuacha kabisa kucheza mpira kwa sababu ya Toyota Corolla ambayo wakati huo thamani yake haikuzidi hata Sh milioni nane. Leo hii, anatengeneza pesa hiyo kwa bonasi ya mechi tu ya kimataifa.

Lakini, miaka minne iliyopita, Samatta alikuwa tayari kucheza mechi za mchangani kule Mbagala Kibangulile alikokuwa akilipwa Sh 20,000 kwa mechi kuliko kuchezea Simba. Simba ambayo baadaye ilimpeleka TP Mazembe !

Mchezaji anapata faida gani anapokaa nyumbani tu akistarehe kwa muda wa miezi miwili huku timu yake ikiendelea na mashindano? Hili ni jambo ambalo baadhi yetu tunashinda kuelewa kabisa.

Kwa bahati mbaya, dunia siku hizi imekuwa sehemu ndogo sana. Wengine wanasema imefanana na kijiji. Maana ya hili ni kwamba habari hizi za utoro wa Okwi zinasafiri dunia nzima. Hakuna wakala au timu iliyo tayari kusajili wachezaji wasio na nidhamu.

Kule Ulaya kwa wenzetu, nidhamu inayozingatiwa kuliko zote ni ile ya kushiriki kwenye mazoezi na kufuata maelekezo ya walimu. Hata kama mchezaji ana tabia mbaya kiasi gani, kama anafanya mazoezi vizuri, anaweza kuvumiliwa.

Tatizo kubwa la huku kwetu nidhamu inaangaliwa kwenye mambo madogo mno. Utakuta kiongozi anamchukia mchezaji kwa sababu hamwamkii wakikutana. Au mtu anasemwa vibaya kwa sababu anavaa hereni masikioni. Vitu vidogo tu.

Makosa kama haya ya Okwi yatakuja kumgharimu baadaye. Haya ni makosa ambayo yalililewa katika mfumo wa soka wa Tanzania na anadhani anaweza kuyafanya hata Ulaya.

Akiwa Simba, Okwi hakuwahi hata mara moja kuwahi kurejea Tanzania kila alipopewa mapumziko. Akiwa kwao, alikuwa hapokei simu za viongozi isipokuwa akiongea na watu anaowataka tu.

Kwa bahati nzuri, alivumiliwa akiwa na Simba. Sidhani kama hili linaweza kuvumiliwa Tunisia ambapo masuala ya nidhamu yanakaribiana na viwango vya Ulaya.

Wachezaji wetu wana nini? Okwi huyuhuyu ambaye alikuja Tanzania kwa mara ya kwanza akiwa amevaa kandambili leo anakuaje na kiburi cha kuitunishia kifua Etoile Du Sahel ambayo imepitisha wachezaji wengi wazuri na maarufu kama Kader Keita wa Ivory Coast.

Nini kilimpa kiburi Samatta cha kuamua kuacha kabisa mpira eti kwa sababu hajanunuliwa Corolla? Sasa hivi anaweza kununua hata Range Rover akitaka na wala asihisi kama akaunti yake imepungua kitu?

Simba na Etoile du Sahel si mwisho wa maisha. Hizi ni njia za kupita kabla mtu hajafika Liverpool na Arsenal na kasha kwenda Real Madrid na Barcelona.

Jeuri hii ya wachezaji wetu inashangaza sana. Okwi hajawahi kushiriki mashindano yoyote makubwa kupitia timu yake ya taifa. Hajacheza Kombe la Mataifa ya Afrika. Hajacheza Kombe la Dunia. Hajawahi kuwa hata mfungaji bora wa Ligi Kuu ya Tanzania. Huyu ni supastaa wa wapi?

Yaya Toure, ambaye analipwa karibu Sh milioni 400 za Tanzania kila wiki kule England, hivi sasa yuko mazoezini na timu yake. Okwi anagoma kufanya mazoezi na Etoile. Ina maana wachezaji wanaoendelea na mazoezi kule hawapati shida kama azipatazo yeye?

Hivi, mchezaji kama huyu akianza kulipwa walau Sh milioni 100 tu kwa mwezi itakuaje? Si ataomba hata abebwe kupelekwa mazoezini?

Anakosa fursa ya kupata mafanikio zaidi kwa kuangalia mshahara wa sasa. Anakataa Pajero kwa sababu baiskeli.


