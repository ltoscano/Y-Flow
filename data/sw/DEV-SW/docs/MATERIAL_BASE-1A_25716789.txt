Nani kuibeba CCM Mbeya Mjini mwakani?
Oct 11, 2014

KATIKA Uchaguzi Mkuu wa mwaka 2010, Chama cha Mapinduzi (CCM) kilipoteza Jimbo la Mbeya Mjini katika mazingira yale yale yaliyosababisha jimbo hilo kuangukia Chama cha NCCR-Mageuzi, katika Uchaguzi Mkuu wa vyama vingi mwaka 1995.
Polisya Mwaiseje aliibuka mshindi katika uchaguzi wa 1995 baada ya kumbwaga mgombea wa CCM, Marehemu Bruno Mpangala, huku Joseph Mbilinyi akiibuka mshindi katika Uchaguzi Mkuu wa mwaka 2010.
Katika chaguzi zote mbili hizo ni wanachama wenyewe wa CCM waliochangia kukiangusha chama chao, ikiwa ni matokeo ya makundi yanayotokana na wagombea, ambapo wanachama hugawanyika huku kila mmoja akisimamia mgombea wake.
Miongoni mwa sababu zinazotajwa kuchangia hasira za wapambe wa wagombea ndani ya chama hicho ni pamoja na maslahi binafsi, wengi hunufaika na wagombea, hivyo kitendo cha mgombea wao kutopenya kwenye kura za maoni huwa na maana moja tu, kukoma kwa ulaji waliokuwa wakiupata kutoka kwa mgombea wao.
Hata hivyo ipo sababu nyingine, nayo ni hatua ya baadhi ya viongozi kuwa na watu wao hivyo kushinikiza kupitishwa kwa kuenguliwa wagombea wenye nguvu kwa wapiga kura, hatua ambayo huwarahisishia kazi pale ‘majeruhi’ hao wa kisiasa wanapohamia upande wa pili, upinzani.
Majina mbalimbali yanatajwa kuwania jimbo hilo kupitia chama hicho mwakani, baadhi ni pamoja na mwandishi wa Kampuni ya Business Times, Charles Mwakipesile, ambaye katika miaka ya karibuni amekuwa karibu na siasa za chama hicho katika Jimbo la Mbeya.
Hata hivyo, Mwakipesile anakwepa kuthibitisha hilo akisema muda wa kutangaza bado na kwamba hivi sasa amejikita katika kufanya kazi za chama.
“Muda bado, sasa nafanya kazi za chama,” anasema Mwakipesile alipotakiwa kuzungumzia kutajwa kwake katika orodha ya walioonyesha nia ya kuwania jimbo hilo ambalo hivi sasa ni moja ya ngome kuu za CHADEMA nchini.
Mwanachama huyo anashika nyadhifa kama tatu ndani ya chama hicho, ikiwemo ya Mjumbe wa Mkutano Mkuu wa CCM – taifa akiwakilisha Mkoa wa Mbeya, Mjumbe wa Halmashauri Kuu ya CCM Mkoa wa Mbeya na Mjumbe Kamati ya Siasa ya chama hicho, mkoani hapa.
Wengine ni aliyepata kuwa Mwenyekiti wa CHADEMA Wilaya ya Mbeya Vijijini na mgombea ubunge mara mbili Jimbo la Mbeya Vijijini, Sambwee Shitambala. Katika chaguzi zote mbili alizoshiriki alibwangwa na mgombea mbunge wa sasa wa CCM, Mchungaji Lackson Mwanjali.
Kushindwa mara mbili kwa Shitambala, wakati CHADEMA ikiaminika kuwa na nguvu katika jimbo hilo dhidi ya CCM na mgombea wao, kulisababisha mgawanyiko ndani ya chama hicho, huku baadhi ya viongozi wake na wanachama wakimshutumu wazi wazi kuwa alinunuliwa ili amwachie mgombea wa CCM.
Hata hivyo Shitambala naye hayuko tayari kuweka nia yake wazi akisema muda sio muafaka kufanya hivyo, akisema; “Sijawahi kutangaza, mimi ni MNEC, ni kiongozi wa chama, nasimamia maadili ya chama.”
Pamoja na kutothibitisha, mwanachama huyo anasema wakati muafaka ukifika watu watafahamu kama atagombea au la, lakini hawezi kuwazuia wananchi kulitaja jina lake na yawezekana ni kutokana na wao (wananchi) kuamini kuwa anaweza.
Shitambala hivi sasa ni Mjumbe wa Halmashuri Kuu ya CCM Mbeya Mjini, ikiwa baada ya kujiunga nacho akitokea CHADEMA alikokimbia akidai kuchoshwa na siasa za kibaguzi kwa misingi ya ukanda za chama hicho.
Miongoni mwa ubaguzi wa wazi wazi unaobainishwa na kiongozi huyo ni pamoja na suala la viti maalumu na jinsi chama chake hicho cha zamani kilivyowatelekeza vijana waliowatumia katika kukitangaza chama hicho katika Wilaya ya Mbeya Vijijini.
Shitambala anabainisha kuwa alichoshwa na kuumizwa na jinsi wanawake mkoani humo walivyofanyiwa, na tabia za kihuni, vurugu na kutoaminiana.
“Kiumbe yeyote anaishi katika kundi analofanana nalo, sikuwa wa kundi hilo,” anabainisha Shitambala ikiwa ni mara ya kwanza kuzungumzia kwa undani kilichomtoa CHADEMA.
Anaizungumziaje nafasi ya chama chake katika Uchaguzi Mkuu ujao, hususani kwa Jimbo la Mbeya Mjini walilolipoteza baada ya kuangushwa na CHADEMA katika uchaguzi uliopita.
“Kimsingi CCM ndio waliompigia kura mgombea wa CHADEMA, mimi nafahamu kilichofanyika, zaidi ya asilimia 75 ya kura zilitoka CCM,” anabainisha Shitambala.
Maelezo hayo ya Shitambala yanathibitisha madai yaliyokuwepo kwa viongozi na wanachama wa chama hicho kushiriki kukihujumu chama chao ikiwa ni hasira za mgombea wao kushindwa kwenye kura za maoni.
Maelezo yake yanapata nguvu zaidi kutokana na ukweli kwamba wakati huo alikuwa ni kiongozi wa CHADEMA na pia mgombea wao kwa Jimbo la Mbeya Vijijini, ni wazi anafahamu mengi na anawafahamu wengi walioshiriki kukiangusha chama hicho katika uchaguzi wa 2010.


