
Kampuni ya magari yachangia maendeleo Arusha

Imeandikwa na John Mhala, Arusha

Imechapishwa: 15 Novemba 2016

KAMPUNI ya Dharam Singh Hanspaul inayotengeneza bodi za magari ya utalii ya jijini hapa, imetenga mamilioni ya fedha kwa ajili ya shughuli mbalimbali za maendeleo ya wakazi wa jiji hilo na vitongoji vyake.

Inaelezwa kuwa hiyo ni njia mojawapo ya kuunga mkono jitihada za Serikali ya Awamu ya Tano ya kuwajali wananchi wa hali ya chini.
Akizungumza katika uzinduzi wa daraja la kuunganisha kata ya Moshono na Engutoto jijini Arusha lililojengwa na kampuni hiyo kwa gharama ya zaidi ya Sh milioni 67, mmiliki wa kampuni hiyo, Hans Paul alisema kampuni yake iko bega kwa bega na Serikali mkoani Arusha kwa kuwajali wananchi wa hali ya chini.
Paul alisema daraja hilo ni mkombozi na msaada kwa wananchi wengi waliokuwa wakipata adha kubwa ya kuvuka hasa wakati wa mvua kutokana na kukosa kivuko cha uhakika na kilichokuwepo awali kiliashiria hali ya hatari kubwa kwa watoto, wazee, waendesha pikipiki, waenda kwa miguu wote na zaidi hakuna gari lililokuwa na uwezo wa kupita hapo.
Alisema mbali ya kujenga daraja hilo, pia kampuni hiyo imejenga madarasa matatu katika Kata ya Engutoto kwa gharama ya zaidi ya Sh milioni 50, ikiwa ni njia mojawapo ya kutaka wanafunzi wakiwa wanasoma wakiwa darasani na kukaa katika madawati.
Mmiliki huyo alisema pamoja na kujenga na kutoa misaada, pia kampuni hiyo imeajiri wafanyakazi wazawa zaidi ya 500 katika kampuni tatu tofauti anazomiliki, ikiwa ni njia mojawapo ya kutatua tatizo la ajira mkoani Arusha na hapa nchini kwa ujumla.


