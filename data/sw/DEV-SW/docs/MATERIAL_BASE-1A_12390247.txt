
ZFA kutumia makocha wazawa timu za taifa

September 28, 2016

ZanzibarCHAMA cha Mpira wa Miguu Zanzibar (ZFA) Taifa kimesema kitawatumia walimu wazalendo kuzifundisha timu zao za taifa za Zanzibar.
Kauli hiyo ilitolewa juzi na Rais wa chama hicho, Ravia Idarous wakati wa hafla ya kukabidhi vyeti vya leseni B kwa makocha 26 waliomaliza mafunzo hayo mwezi uliopita. 
Alisema timu hizo za taifa zitafundishwa na Wazanzibari wenyewe, ambao wana leseni za Shirikisho la Mpira wa Miguu Afrika (CAF) waliokuwepo.
“Tuna walimu wengi wenye sifa ya kuweza kuzifundisha timu zetu, hivyo hatuwezi na hatuoni haja ya kuwatumia walimu kutoka nje kuja kuzifundisha timu zetu,” alisema.
Hata hivyo aliwataka walimu hao kuwa tayari kuzifanyia kazi leseni zao, ambazo wamezipata ili kuwafikia wale ambao walikusudiwa.
“Kufanya kazi vizuri na kupata cheti ni moja, lakini la pili ni kuitoa hiyo taaluma ambayo mmeipata na kwa walengwa waliokusudiwa,” alisema.
Aidha, alisema wana walimu wengi wenye leseni B Zanzibar si kidogo na wengine tayari wana leseni A kwa maana hiyo fanyeni kazi kama inavyotakiwa.
Alisema kwa mujibu wa kanuni ambayo wameiweka, mwalimu yeyote ambaye hatafuata kanuni zilizowekwa watakuwa hawako pamoja naye.


