
Mwanafunzi aliyewekwa kinyumba Dar arejeshwa shuleni

Imeandikwa na Peti Siyame, Sumbawanga

Imechapishwa: 03 Novemba 2016

MKUU wa Wilaya ya Sumbawanga mkoani Rukwa, Dk Halfani Haule na Kamati ya Ulinzi na Usalama imefanikiwa kumrejesha shuleni mwanafunzi wa kike mwenye umri wa miaka 16 wa kidato cha kwanza aliyetoroka akidaiwa kuwekwa kinyumba jijini Dar es Salaam. 

Dk Haule pia amewaonya wazazi wanaokatiza masomo ya binti zao kwa kuwaozesha na wanaume watakaowaoa kuwa mwarobaini wao upo tayari ikiwemo kuwasaka na kuwafikisha mahakamani.
Ameamuru wazazi na walezi kuhakikisha watoro sugu na wote walioozeshwa wanarejeshwa shuleni kuendelea na masomo, na watakaokaidi watachukuliwa hatua kali ikiwemo kufikishwa mahakamani.
“Kiwango cha utoro wa wanafunzi shuleni katika Manispaa hii kwa shule za msingi na sekondari inatisha sana isitoshe idadi ya wanafunzi wa kike wanaokatiza masomo kwa kuolewa pia inatisha,” alisema.
Mkuu huyo wa Wilaya alibainisha hayo alipohutubia kikao cha Baraza la Madiwani wa Manispaa ya Sumbawanga kilichoketi jana mjini hapa.
Alisimulia mkasa wa mwanafunzi wa kike aliyenusurika kuolewa katika umri mdogo na kurejeshwa shuleni, aliyekuwa anasoma kidato cha kwanza katika shule ya sekondari Itwelele katika Manispaa ya Sumbawanga.
“Msichana huyo alipewa gunia la unga wa mahindi na debe moja la maharage na fedha taslimu kiasi cha Sh 30,000 za matumizi ili akaanze maisha ya bweni katika shule hiyo (Itwelele) lakini baada ya mwezi mmoja alitoroka shuleni… akaenda kuishi kwa muda kwa ndugu yake mmoja hapa mjini kisha tukasikia ametorokea jijini Dar es Salaam…,” alisema.
Alisema baada ya binti huyo kutoroka, walipowasiliana na ndugu yake jijini humo alikofikia naye aliwataarifu kuwa binti huyo alitoroka.
Aliongeza kusema kuwa ndipo alipomwagiza Mkuu wa Jeshi la Polisi Wilaya ya Sumbawanga (OCD) ahakikishe anawasiliana na Dar es Salaam ili msichana huyo arudi na kuendelea na masomo.
“Ninayo furaha kubwa kuwajulisha kuwa msichana huyo amerudishwa na sasa anaendelea na masomo yake shuleni hapo “ alieleza.
Kuhusu utoro , alisema shule ya msingi Chipu iliyopo katika kata ya Kasense, Manispaa ya Sumbawanga inaongoza kwa kuwa na watoro sugu wapatao zaidi ya 400 wakiwemo wasichana watatu wenye umri wa miaka 14 ambao wameozeshwa.
“Kinachoshangaza wakati haya yakitendeka kwenye shule hiyo Mwalimu Mkuu, Mwenyekiti wa Kamati ya Shule, Waratibu Elimu na Viongozi wa kijiji hicho wapo,” alisisitiza.
Aliagiza viongozi hao wahakikishe watoto hao sugu wanarudi shuleni mara moja na kuendelea na masomo. Kwa upande wake Diwani wa Kata ya Kasense , Ndinda Ludimila alilieleza gazeti hili kuwa ni watoro sugu 148 kati ya 400 ambao wamerudi shuleni hapo na kuendelea na masomo. Aliongeza kuwa, wanafunzi wa kike walioozeshwa na wazazi wao hawajarudi shuleni ambapo hadi sasa hawajulikani walipo.


