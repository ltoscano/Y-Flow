Prof. Ole Gabriel: Sekta ya kilimo mkombozi ajira kwa vijana
Sekta ya kilimo nchini imekuwa mkombozi kwa ajira ya vijana kwa asilimia 81.18 ilikinganishwa na sekta nyingine ambapo idadi ya vijana kwa mujibu wa Sensa ya Watu na Mkazi ya 2012 wapo vijana milioni 16.2 huku idadi ya vijana wa kike wakiwa milioni 8.3 na wa kiume milioni 7.9 
Katibu Mkuu Wizara ya Habari, Utamaduni, Sanaa na Michezo Prof. Elisante Ole Gabriel amesema hayo leo jijini Mbeya wakati wa mkutano wa wadau wa maendeleo kwa lengo la kuwajengea uwezo vijana wenye umri wa miaka 18 hadi 30 ulioitishwa na taasisi isiyo ya kiserikali ya TechnoServe chini ya Mradi wa Uimarishaji wa Maendeleo ya Vijana Vijijini kupitia Biashara (STRYDE).
Akielezea mgawanyo wa ajira kwa vijana nchini, Prof. Ole Gabriel amesema kuwa sekta ya Umma nchini inaajiri vijana 188,000, sekta binafsi vijana 1,027,000 wakati vijana wanaojiajiri ni 1,100,000.
Prof. Ole Gabriel amesema kuwa taasisi ya TechnoServe kupitia mradi wake wa STRYDE imekuja na mbinu ambayo imewapa kipaumbele vijana wengi na kuwapa elimu ya kujitambua ili wabadili utamaduni wao wa kufikiri waweze kuchangamkia fursa za kiuchumi zilizopo katika maeneo yao.

Katika kuinua vijana kichumi, Prof. Ole Gabriel amesema kuwa mwanadamu ana sehemu kuu mbili ambazo ni sehemu inayoonekana (mwili) na sehemu isiyoonekana inayoshughulika na fikra ambayo inamsaidia mwanadamu katika kuboresha maisha yake pamoja na jamii yake.
“Shughulikeni na sehemu isiyoonekana ya vinjna ndiyo muhimu, mkifanya hayo mtawakomboa vijana na taifa” alisema Prof. Ole Gabriel. 
Kufuatia sehemu hizo kuu za mwanadamu, taasisi ya TechnoServe imekuwa msatari wa mbele katika kuhakikisha inamjengea uwezo vijana kujua na kutumia fursa walizo nazo kwa kubadili fikra zao katika kufanyakazi.
Prof. Ole Gabriel amewapongeza TechnoServe kupitia mradi wake wa STRYDE kwa kuwainua vijana kifikra na kubadilisha mfumo wao wa maisha ambalo hilo ni jambo la kuigwa na kujivunia.


