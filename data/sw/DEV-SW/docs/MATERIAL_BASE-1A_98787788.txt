
Waliochoma moto shule ya Moreto wakamatwe

Imeandikwa na John Gagarini, Lugoba

Imechapishwa: 09 Oktoba 2016

WILAYA ya Bagamoyo mkoani Pwani, imesema kuwa itahakikisha wale wote waliohusika na uchomaji moto wa shule ya sekondari Moreto wanakamatwa na kufikishwa kwenye vyombo vya sheria.

Aidha, alisema katika kukabiliana na matukio ya moto, watahakikisha shule zote zinakuwa na ulinzi wa kutosha ili kuzuia vitendo hivyo visiendelee.
Akizungumza na waandishi wa habari mara baada ya kutembelea shule hiyo, akiwa na Kamati ya Ulinzi na Usalama pamoja na Mbunge wa Jimbo la Chalinze, Ridhiwani Kikwete, Mkuu wa Wilaya hiyo, Majid Mwanga alisema wanaendelea na uchunguzi juu ya tukio hilo.
Mwanga alisema, tukio hilo linasikitisha kwani serikali imekuwa ikifanya jitihada za kuhakikisha wanafunzi wanakaa bweni ili wapate muda mwingi wa kusoma hasa wa kike. Inashangaza kuona bweni hilo la wasichana linaungua huku kukiwa hakuna mwanafunzi au mtu wakati moto huo unatokea.
Mwalimu Mkuu wa Shule hiyo, Justine Lyamuya alisema, vifaa vyao vyote viliungua vikiwamo vitanda na magodoro 75, vitu vyote vikiwa na thamani ya Sh milioni 24.
Lyamuya alisema kuwa, bweni hilo lilijengwa hivi karibuni kwa Sh milioni 50 na katika tukio hilo, watoto watano walizimia baada ya kuzidiwa na moshi wakati wakijaribu kuokoa vitu.
Ridhiwani alisema, serikali itahakikisha wale wote waliohusika wanakamatwa na pia tukio hilo litachunguzwa na kujua nani alihusika kutokana na matukio hayo kujitokeza mara kwa mara. 
Alisema tayari ameitisha kikao Oktoba 9, mwaka huu cha wadau wa elimu, wazazi na wale ili kujadili namna ya kushughulikia tatizo hilo lilitotokea Oktoba 5.


