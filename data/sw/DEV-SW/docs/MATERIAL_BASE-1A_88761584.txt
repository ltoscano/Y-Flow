
Waonjao nyama za watu mwisho hula watoto wao Jul 05, 2012

KAMA kuna tukio ambalo limetikisa Taifa wiki iliyopita si mgomo wa madaktari hasa bali utekwaji nyara, kuteswa na jaribio la mauaji ya kiongozi wa mgomo huo Dk. Stephen Ulimboka.
Usiku wa kuamkia Jumatano iliyopita Taifa likiwa tayari na mwanzo wa mgomo wa madaktari lilijikuta linaonyeshwa sura yake nyingine ambayo sasa imeanza kuzoeleka. Kwamba, kuna watu wakatili kati yetu na watu ambao wanaweza kufanya lolote kwa yeyote na hakuna wa wakuzuia.
Kinyume na ilivyosemwa na Kamanda Suleiman Kova na kurudiwa na Rais Jakaya Kikwete, kuwa utekwaji nyara ni jambo geni na limetokea kwa “mara ya kwanza” ukweli ni kuwa jambo hili sasa limeanza kuwa kama kawaida. Iwe ni utekaji nyara wa mazingira ya kisiasa au wa visasi vya binafsi. Kwenye siasa tayari tunajua kesi tatu ambazo hadi hivi sasa wahusika hawajapatikana.
Kuna kesi ya yule kijana wa Ubungo aliyetekwa nyara usiku wa kuamkia uchaguzi mdogo kule Igunga. Kijana yule aliyeitwa Mbwana Masoud alitoweka katika mazingira ya kutatanisha.
Alikuwa amekwenda Igunga kama mmoja wa wapiga debe wa Chama cha Demokrasia na Maendeleo (CHADEMA). Haikujulikana alipo hadi siku chache baadaye mwili wake ulipookotwa ukiwa na majeraha ambayo yaliashiria kuwa kijana yule aliteswa sana kabla ya kuuawa. Je, kuna watu walikuwa wanafanya mazoezi ya mbinu zao chafu?
Ni nani atasahau tukio la wabunge wa CHADEMA kushambuliwa usiku wa manane na kujeruhiwa tena ikidaiwa mbele ya Polisi lakini hakuna yeyote aliyekamatwa hadi sasa? Ni watu gani wenye ujasiri wa kushambulia wabunge kwa mapanga bila kuwa na ulinzi fulani nyuma yao? Huyu anayewalinda ni nani hasa?
Tukio la kushambuliwa kwa Dk. Ulimboka kwa kweli kabisa linathibitisha ule msemo wa wahenga kuwa kula nyama ya mtu hakukomi. Mtu akishaonja basi atataka kula tena. Ninaamini kuna watu ambao tayari wameshaonja hii damu ya wanaharakati na sasa hawawezi kuacha. Na kwa vile watu hawa wanaonekana kufuzu katika njia za mateso na kuumiza watu tusitarajie makosa ya watu kuachwa hai kama ilivyokuwa kwa Dk. Ulimboka. 
Kiu hii ya kuua watu si ngeni katika Bara letu, wala sehemu nyingine duniani, hasa mahali pale ambapo watawala wanakuwa hawana hoja ya kujitetea zaidi ya kutumia nguvu. Ni nani atasahau yaliyomkuta Steve Biko kule Afrika ya Kusini?
Si naye alikuwa ni mwanaharakati aliyewaongoza vijana kudai haki zao akiwafungua kujitambua wao ni nani na wanastahili nini?
Si ni yeye serikali ya Kikaburu ilimuona ni adui yao mkubwa kwa sababu anagusa fikra za watu? Si ndiye ambaye alifia mikononi mwa polisi baada ya kupewa kipigo kikali na mateso? Nani amesahau ya Robert Ouko kule Kenya ambaye mwili wake ulikutwa umechomwa – tena huyu akipata kuwa waziri?
Watu wanasema ati utawala wa Julius Nyerere ulikuwa wa kidikteta sana. Kuna mtu anaweza kutuonyesha mtu aliyeteswa au mlolongo wa watu ambao miili yao ilikutwa imeumizwa kwa mateso ati kwa sababu serikali au kikundi cha watu kilikuwa hakiwataki. Oscar Kambona, Abdallah Fundikika, Kasanga Tumbo na wengine waliokuwa wapinzani wa Nyerere wengi wameishi na kuuona uzee! Hivi leo wapinzani vijana kwa mtindo huu watauona uzee kweli? Au wote itabidi wakimbilie uhamishoni kuwa salama?

Hata kama tukikubali kinadharia kuwa vitendo hivi vyote (pamoja na cha Arumeru Mashariki) vinafanywa na genge la wahuni, je, tunaweza kuamini kwa namna yoyote kuwa Serikali yetu imejipanga kukabiliana nayo?
Hivi tumesahau jinsi maalbino walivyokuwa wanatekwa na kuuawa kinyama na jinsi ilivyochukua muda kwa Serikali yetu kudhibiti vitendo hivyo? Zaidi ya maalbino 40 waliuawa na yote yametokea chini ya viongozi wale wale – Kikwete Ikulu, Mwema kama IGP na Rashid Othman kama Mkuu wa Usalama wa Taifa. Nani anafikiria kuwa kundi hili hili litaweza kudhibiti vitendo hivyo vya utekaji nyara.
Je, nikisema kwamba kuna uwezekano wa watu wengine kutekwa tena na kufanyiwa vibaya nitakuwa nachulia au naangalia kutoka yaliyotokea na kuweza kufikia hitimisho kuwa hatuna uwezo mkubwa wa kukabiliana na vitendo hivi?
Kinachotibua zaidi, na inaonekana wananchi wetu wanaonekana kukubali, ni kuwa mambo ya uhalifu yachunguzwe kwa tume. Wengine tulipinga hili tangu wakati wa EPA lakini sasa inaonekana imekubalika kuwa uhalifu uundiwe tume! Lakini cha kuudhi zaidi wale wanaodaiwa kuhusika ndio hao hao wanaami waunde tume! Si tumeona Songea? Tuliona Tabora? Lakini ni kwanini hatujifunzi na kutambua kuwa nchi haitawiliwi wala kuongozwa na tume?
Kama tume zingekuwa zinaongoza nchi kusingekuwa na mawaziri au taasisi mbalimbali ambazo zimeundwa kufanya yale ambayo tume ingeweza kufanya. Tume inatakiwa kuundwa na chombo huru, haiwezekani, kwa mfano, Polisi watuhumiwe kushiriki uhalifu halafu Polisi hao hao wawe kwenye tume hasa kama wanaotajwa ni maafisa wa juu wa jeshi hilo. Tume ya namna hiyo ni kilele cha kiini macho cha watawala.
Lakini jambo la kutisha zaidi ni kuwa kama ni kweli wapo watu wanaotumiwa na wengine kufanya mambo kama haya na inachukua zaidi ya wiki moja kwa Polisi kuweza kufikiria kumkamata mtu yeyote, basi tishio la usalama wetu wa Taifa ni kubwa zaidi kuliko tunavyoweza kufikiria.
Fikiria kama ingekuwa aliyekumbwa na jambo hilo ni waziri au mkuu wa mkoa.
Fikiria tu kwamba mmoja wa mawaziri maarufu anatoweka na asubuhi yake anakutwa Mabwepande akiwa hoi bin taabani, kang’olewa meno na kucha zimenyofolewa.
Fikiria kama Polisi na usalama wangekuwa na mwitikio ambao wameuonyesha hivi!
Hivi kweli ingechukua siku tano au kuundwa kwa tume? Kweli mwitikio wa Rais ungekuwa kama hivi?

Au twende mbele zaidi – fikiria aliyetoweka namna hii ni mtoto wa mmoja wa viongozi wakuu wa kitaifa ambaye anatajwa tajwa sana kwenye vyombo vya habari au anahusishwa na mambo fulani fulani. Halafu anakutwa katika hali ambayo amekutwa nayo Dk. Ulimboka, hivi si nchi nzima tungeambiwa kuwatafuta waliofanya kitendo hicho?
Kweli mnafikiri hisia za baadhi ya watu kwamba “kiongozi wa mgomo kapata alichostahili” zingekuwa hivyo kwa mtoto huyo wa mkubwa?
Hili la Dk. Ulimboka linatufundisha kuwa mafisadi hawana mwiko. Wawe ni mafisadi serikalini au nje, hawajui nini cha kutokufanya. Na kwa vile hili ni kweli nawahakikishia kuwa hili la Dk. Ulimbuko si la mwisho. Litazama na litafika juu sana.
Hawa hawa wanaochekelea watajikuta na wao wanalia na kulalamika. Ikumbukwe wachawi wakishaua watoto wa wenzao na wao watatakiwa kuua wa kwao. Na ndivyo ilivyo kwa wanaopenda kumwaga damu ya watu wengine. Siku itakuja na ile ya kwao itamwagwa vile vile. Si imeandikwa mahali kuwa anayeishi kwa upanga atakufa kwa upanga?
Tusichukulie kirahisi suala hili na kufikiria ati Dk. Ulimboka kakomolewa.
Endapo maisha yake yatakatishwa kwa sababu hii hasa kwa vile ameumizwa sana, basi Wa tanzania wajue pasi na shaka; tunaishi katika nyakati tofauti. Nyakati ambazo hakuna tena kuaminiana na kila mtu ni wa kumshuku hata kama ni ndugu moja.
Si wakati tena wa kuishi katika hadaa ya “amani, umoja, utulivu na mshikamano”. Kama wameweza kutenda haya kwa mtu maarufu kama Dk. Ulimboka, wanaweza kufanya kwa yeyote mwingine; kama wameweza kuwafanyia wabunge ikumbukwe hata wafagizi watafanyiwa.
Jambo kubwa ni kuangalia simulizi watakalolisukumiza maana mara kadhaa sasa simulizi maarufu ni “alikuwa anatembea na mke wa mtu”. Kama watu wanafikiria na kuamini kauli hizi zinazotolewa kwa haraka haraka, basi tuna tatizo kubwa zaidi kwani wauaji wetu wanakaa kutunyemelea.


