
Kama Mzazi: Usitolee macho mali ya baba, tafuta yako

Imeandikwa na Nicodemus Ikonko

Imechapishwa: 10 Oktoba 2016

MTEMBEA bure si sawa na mkaa bure kwa sababu katika kutembea kwake huenda akaokota. Katika muktadha huo huo, Waswahili pia husema mgaagaa na upwa hali wali mkavu.

Semi hizi zinamaanisha kwamba anayejishughulisha mara nyingi hujipatia riziki tofauti na mtu ambaye hajishughulishi. Kama Mzazi, wiki hii imenipendeza kuwapatia vijana wetu mawaidha haya ambayo tunapoanza mwaka yanaweza kuwasaidia huko mbele ya safari.
Safu hii imeshawahi kuandika kuhusu dhana potofu inayojengeka kwa baadhi ya vijana wakati wa masomo katika ngazi mbalimbali za elimu kwamba eti wanasoma kwa ajili ya wazazi au walezi wao na wengine hufikia hatua ya kususa kwenda shule kama vile kusoma kwao ni kwa faida ya wazazi au walezi wao.
Ukweli ni kwamba unasoma kwa ajili ya maisha yako mwenyewe na familia yako utakayoianzisha na si vinginevyo. Kisa kifuatacho kinaweza kukupa mwanga juu ya mambo hayo. Ilikuwa nyakati za jioni, katika moja ya maeneo ya kupumzika mwisho wa wiki katika jiji la Dar es Salaam nilipopata kunasa kisa hiki.
Nilivutiwa na simulizi alizokuwa ananipatia jirani yangu niliyekuwa nabadilishana naye mawazo kutoka nchi jirani ya Kenya. Alisimulia kwamba wazazi wawili waliokuwa wanafanya kazi na kuishi katika nyumba nzuri jijini Nairobi, walijikuta wakilazimika kuchukua hatua ambayo hawakuitarajia baada ya kumlea mtoto wao wa kiume kwa kila hali hadi kufikia umri wa miaka 35 akiwa bado chini ya himaya yao.
Kwa mujibu wa masimulizi yake, wakati wa maisha hayo, yule kijana alikuwa anapata huduma zote kwa wazazi na yeye kila akiambiwa habari ya kazi fulani anakataa kwa madai kwamba si nzuri. Baba mtu hakuwa anafurahia hali ile lakini kwa sababu alimpenda kijana wake na kwa kuwa uwezo wa pesa uliruhusu akawa hachukui hatua yoyote.
Hatimaye kija alioa akiwa na umri wa miaka 35 na hivyo wazazi wake kumhamishia kwenye nyumba ya kuishi mtumishi wa nyumbani. Wanandoa hao wapya, wakapata mtoto wa kwanza, kisha wa pili na baadaye wakajaaliwa wa watatu huku wakati wote wao na watoto wao wakipata huduma zote za maisha kutoka kwa wazazi wao kiasi cha kupatiwa hata gari kwa ajili ya usafiri wao binafsi na familia yao.
Hapa ningependa kukumbusha pia usemi maarufu usemeo; “Mtoto mleavyo ndiyo akuavyo.’’ Kijana huyo alipoona familia yake inazidi kupanuka na wazazi wake bado wanaishi kwenye nyumba kubwa, akamwomba baba yake kwamba ni vyema yeye ahamie nyumba kubwa na wazazi wake, kwa sababu wako wawili tu, basi waishi nyumba ndogo ya mtumishi.
Kwa mujibu wa msimulizi yale, hapo ndipo baba yake alipogutuka na kuchukua hatua. Alichofanya ni kumlipia mwanawe nyumba ya kupanga kwa miezi sita na kumwahidi kwamba katika kipindi hicho ataikarabati nyumba kubwa pamoja na nyumba ya kulala ya mtumishi na kisha watarejea kwenye nyumba hizo kuishi.
Kwa harakaharaka kijana alikubali kama alivyosema mzee wake. Katika kipindi hicho baba akalazimika kupunguza matumizi kwa mwanae na kumfungulia biashara ili asiendelee kuwa tegemezi kwa kila kitu. Kabla ya kipindi cha miezi sita kumalizika, baba akauza nyumba yake na kuhamia sehemu nyingine bila kijana wake kujua. 
Wakati ulipowadia kurejea kwenye nyumba yao alimkuta mwenye nyumba mwingine na kubaki midomo wazi. Juhudi za kurudia kwa baba yake kumweleza kuwa hana hata fedha za kulipia nyumba ziligonga mwamba baada ya kuambiwa ni wajibu wake kuitunza familia yake na siyo vinginevyo.
Yaliyofuata ni kilio na kusaga meno kwa kukumbwa na giza nene la maisha.
Simulizi hii ni mfano tosha kwa vijana ambao kutokana na mamlaka na madaraka ya wazazi wao hujikuta kama vile nao wana vyeo na madaraka kama hayo.
Wapo watoto wa wakurugenzi, wakuu wa mikoa na wilaya na hata wafanyabiashara maarufu ambao hujiona kwamba hawana haja ya kujishughulisha kusaka maisha yao kwa sababu tu hujiona nao kuwa wana madaraka na mali hizo kama walivyo wazazi wao.
Wanafikiri kwamba hawana haja ya kujisumbua kujitafutia mali zao. Hii ni dhana potofu na vijana hawana budi kubadilika. Hili linawezekana tuache kubweteka na mali ambazo siyo zako. Tafuta zako kwani wahenga wanasema ‘Mtegemea cha nduguye hufa masikini.’


