
Haki za binadamu wakutana kujadili viashiria vya migogoro

Imeandikwa na Lucy Ngowi

Imechapishwa: 12 Novemba 2016

WAWAKILISHI wa Tume za Haki za Binadamu Afrika Mashariki, wamekutana Dar es Salaam kwa ajili ya kuangalia viashiria mbalimbali vya migogoro tangu mwaka 2013 na kubaini kuwa vingi vimejikita kwenye masuala ya ardhi na utawala.

Mwenyekiti wa Tume ya Haki za Binadamu na Utawala Bora nchini, Bahame Nyanduga alisema, wawakilishi hao walikutana kwa siku tatu na kubaini viashiria hivyo vya migogoro na kukubaliana kufanya kazi kwa pamoja ili kutatua hali hiyo.
Alisema walibaini migogoro mingi ipo kwenye ardhi ama rasilimali za ardhi kama madini, mafuta, gesi, matumizi ya maji, misitu, wafugaji na wakulima, mipaka, wawekezaji na wananchi pamoja na matumizi ya ardhi ya binadamu na wanyama pori.
Vile vile alisema migogoro mingi katika nchi za Afrika Mashariki ilikuwapo kabla, wakati na baada ya uchaguzi kwa kuwa siasa imekuwa haitoi usawa kwa wahusika.


