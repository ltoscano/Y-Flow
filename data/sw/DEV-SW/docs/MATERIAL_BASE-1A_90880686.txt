
Shein aipongeza ZSSF kujenga nyumba za kisasa

Imeandikwa na Mwandishi Maalumu, Zanzibar

Imechapishwa: 06 Oktoba 2016

RAIS wa Zanzibar na Mwenyekiti wa Baraza la Mapinduzi, Dk Ali Mohamed Shein amepongeza juhudi zinazofanywa na Mfuko wa Hifadhi ya Jamii Zanzibar (ZSSF), kuendesha miradi ya maendeleo yenye tija, ukiwamo wa nyumba za kisasa katika eneo la Mbweni.

Dk Shein alisema, ndani ya miaka sita ya uongozi wake, ZSSF imefanya vizuri
kwa kuanzisha miradi kadhaa ukiwamo wa ujenzi wa viwanja vya kuchezea watoto Kariakoo Unguja na Tibirinzi Pemba, ujenzi wa mnara wa kumbukumbu ya miaka 50 ya Mapinduzi, pamoja na ujenzi wa jumba la treni utakaoanza mwezi ujao.
Katika maelezo yake, alipotembelea mradi huo wa Mbweni juzi, Dk Shein alisema kuwa ujenzi huo wa nyumba za kisasa una faida kubwa na utakuwa na nyumba 252 zikiwamo za vyumba vitatu, viwili na vinne. 
Awali, Mkurugenzi Mtendaji wa Mfuko huo, Abdulwakil Haji Hafidh, alimueleza Dk Shein kuwa ujenzi huo wa majengo 18 ya ghorofa unatarajiwa kukamilika mwishoni mwa mwaka 2018 na unatarajiwa kugharimu Sh bilioni 43.
Mkurugenzi huyo alieleza kuwa mradi huo utakuwa na majengo 18 ya ghorofa saba ambazo zitajengwa kwa awamu tatu tofauti, ambapo tayari ujenzi wa majengo matano yenye nyumba 70.
Alieleza kuwa katika hatua ya awali, shirika hilo limetumia Sh bilioni nane ambapo tayari ujenzi wa nyumba 55 unaendelea na tayari zimepata wanunuzi ambao wanaingia nao mikataba.
Hafidh alieleza kuwa mradi wa nyumba za Mbweni mwanzoni ulipangwa kwa ajili ya wananchi wenye vipato vya kati na chini, na zitauzwa kati ya Sh milioni 168 hadi milioni 249, lakini imebainika kuwa watu wengi hawatazimudu, hivyo Mfuko umeamua kujenga za kipato cha chini katika eneo la Tunguu.
Alibainisha kuwa, awamu ya kwanza ya mradi huo, unaojumuisha ujenzi wa ghorofa tano, utakamilika Aprili mwakani na kufuatiwa na ujenzi wa ghorofa nyingine nane katika awamu ya pili na katika awamu ya tatu ujenzi wa ghorofa zilizobaki.
Alieleza kuwa, tayari wameshaanza kutafuta wanunuzi ambao wametembelea sehemu mbalimbali za ndani na nje, kwa ajili ya kujitangaza huku akimueleza kuwa nyumba hizo zitakuwa na maeneo ya huduma muhimu yakiwamo maduka na ukumbi mkubwa wa kisasa.
Mkurugenzi huyo alisema kuwa juhudi za makusudi zimefanywa katika kuhakikisha ujenzi wa nyumba hizo, unakuwa imara zaidi chini ya Kampuni ya Ujenzi â€˜Dezo Civil Construction Limited yenye makao makuu yake Dar es Salaam.
Akitoa maelezo wakati akimtembeza kwenye ujenzi wa nyumba hizo, Meneja Mipango, Uwekezaji na Utafiti wa Mfuko wa Hifadhi ya Jamii, Zanzibar Khalifa Muumin Hilal, alimhakikishia Rais Shein kwamba nyumba hizo ni imara.


