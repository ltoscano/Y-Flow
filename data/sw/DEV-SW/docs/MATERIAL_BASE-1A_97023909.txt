
Mama, mwanaye wachinjwa Bagamoyo
Mauaji yadaiwa kufanywa na mumewe kwa wivu wa mapenzi
Julieth Ngarabali, Mwananchi jngarabali@mwananchi.co.tz
Bagamoyo. Mkazi wa Makongo jijini Dar es Salaam, Oliver Erasto (22) na mtoto wake, Emmanuel Frowin (3) wameuawa kinyama kwa kuchinjwa na miili yao kutelekezwa kwenye kichaka cha Kaole kilichopo wilayani hapa Mkoa wa Pwani.
Mumewe Oliver, Frowin Mbwale (26) mkazi wa Kawe Dar es Salaam, anatuhumiwa kufanya mauaji hayo baada ya kumlaghai mkewe huyo waende kuangalia maendeleo ya ujenzi wa nyumba katika eneo hilo la Kaole wakiwa na mtoto wao.
Kamanda wa Polisi mkoani humo, Boniveture Mushongi alisema wana familia hao walikwenda kwa pikipiki ambayo iliendeshwa na Mbwale. Taarifa za awali zinadai kuwa Mbwale alishirikiana na rafiki yake aitwaye Rajabu Jumanne (20), mkazi wa Makongo katika tukio hilo la mauaji hayo.
Kamanda Mushongi alisema miili ya marehemu hao imehifadhiwa Hospitali ya Wilaya ya Bagamoyo kusubiri uchunguzi wa daktari na kutambuliwa na ndugu.
“Uchunguzi wa awali umebaini mauaji hayo yalitokana na wivu wa mapenzi. Mume huyo alikuwa akimtuhumu mkewe muda mrefu kuwa na mahusiano ya kimapenzi nje ya ndoa yao na mkazi mmoja wa Kawe,” alisema.
Alisema katika eneo yalikofanyika mauaji hayo, limekutwa begi, simu mbili za kiganjani zikiwa na line mbili na pikipiki hiyo iliyotumika kwa safari yao kutoka Dar es Salaam.
Ofisa habari wa Jeshi la Polisi Pwani, Hassan Mtengefu alieleza baadaye kuwa watuhumiwa hao walikamatwa juzi saa tatu usiku katika eneo la Zinga, Bagamoyo wakiwa njiani wakati wakitoroka.
“Nyayo zao zilionekana kutokana na tope zikielekea vichakani, tulikusanya nguvu ya askari na wananchi walianza msako na tulifanikiwa kuwakamata saa 3.30 usiku,” alisema.
Gumzo Bagamoyo Mjini Bagamoyo, makundi ya watu hasa wanawake yalikuwa yakijadili tukio hilo huku wengi wakilaani na kulitaka Jeshi la Polisi na Mahakama kutoa adhabu kali dhid ya watuhumiwa hao. 
“Inauma sana hasa huyu mtoto malaika huyu. Huu si wivu wa kimapenzi, bali ni ushetani tu, wivu gani hadi uchinje binadamu mwenzako kinyama vile,” alihoji Doris Baton.


