
Simba wamkana Mbuyu Twite

Imeandikwa na Rahel Pallangyo

Imechapishwa: 13 Desemba 2016

RAIS wa Simba, Evans Aveva amekanusha taarifa ya kutaka kumsajili beki Mbuyu Twite aliyeachwa Yanga.

Mbuyu Twite aliachwa na Yanga wakati huu wa dirisha dogo la usajili na uvumi kuzagaa kuwa mahasimu wa klabu hiyo, Simba wako kwenye mchakato wa kumsajili mchezaji huyo anayemudu nafasi mbalimbali uwanjani.
Hata hivyo, akizungumza na gazeti hili rais wa klabu ya Simba, Evans Aveva alikanusha habari hizo na kusema kuwa beki huyo kutoka Jamhuri ya Kidemokrasia ya Kongo(DRC) hana nafasi kwenye kikosi cha timu hiyo.
“Twite hana nafasi kwenye kikosi cha sasa cha Simba kwani tuna wachezaji wengi wenye umri mdogo na wenye vipaji vya hali ya juu kwenye nafasi yake,” alisema Aveva.
Alisema anasikia uvumi kuwa Mbuyu Twite ameachwa na Yanga na kwamba Simba inamhitaji na kusema uvumi huo hauna ukweli wowote.
Alisema kwamba ripoti ya kocha wao Joseph Omog inaonesha kuwa klabu hiyo inahitaji kipa na tayari wamemsajili mlinda mlango Daniel Agyei kutoka Madeama.
Mbali na kumsajili kipa huyo, Simba pia imemsajili kiungo mkabaji James Kotei lakini aliongeza kuwa pia wanahitaji mshambuliaji mmoja atakayesaidiana na Laudit Mavugo na Ibrahim Ajib.
Twite alitemwa na Yanga baada ya klabu hiyo kumsajili kiungo Justin Zullu kutoka Zesco ya Zambia na kukamilisha idadi ya wachezaji saba wa kigeni.
Miaka minne iliyopita Twite alisaini mkataba wa awali na Simba, lakini baadae aliigeuka klabu hiyo na kusajili Yanga ambayo aliisaidia kushinda mataji mbalimbali ya Ligi Kuu ya Tanzania Bara, kombe la Kagame na kuiwezesha kuingia kwenye hatua ya makundi ya Kombe la Shirikisho la Soka la Afrika (CAF).


