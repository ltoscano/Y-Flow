
Yaliyojiri uchaguzi mdogo yanampa thamani Jaji Francis Nyalali kaburini
Februari 27, 1991, Rais wa Awamu ya Pili, Ali Hassan Mwinyi aliteua Tume ya Rais, kufanya utafiti na kupata majibu kuhusu matakwa ya Wa tanzania kama wanataka mfumo wa vyama vingi vya siasa au kubaki na mfumo wa chama kimoja. 
Tume hiyo, iliongozwa na aliyekuwa Jaji Mkuu wa Tanzania, Francis Nyalali na ilifanya kazi kwa mwaka mzima. Februari 17, 1992, Rais Mwinyi alikabidhiwa ripoti kuhusu mtazamo na mapendekezo ya wananchi kuhusu mfumo wa vyama vingi au kimoja.
Majibu yaliyotolewa na Tume ya Jaji Nyalali ni kuwa mfumo wa vyama vingi vya siasa ulikataliwa na Wa tanzania kwa asilimia 80. Kwa maana hiyo ni kwa asilimia 20 tu ndiyo walikuwa tayari kwa siasa za vyama vingi.
Wa tanzania kwa wingi wao hawakuwa tayari kwa mfumo wa vyama vingi siyo kwa sababu hawakuwa wakivipenda, isipokuwa waliulizwa kitu ambacho hawakijui na hawakuwa na uelewa kuhusu faida zake.
Ripoti ya Tume ya Nyalali inaonesha kuwa kuanzishwa kwa mfumo wa vyama vingi vya siasa mwaka 1992, kulifanywa kwa kulazimisha. Watu wachache wenye nguvu walioona umuhimu wa siasa za vyama vingi katika kukuza demokrasia, waliwaburuza wengi waliokataa.
Baba wa Taifa, Mwalimu Julius Nyerere alikuwa mmoja wa watu wa mstari wa mbele kutaka taifa liachane na mfumo wa chama kimoja na kukaribisha vyama vingi vya siasa.
Hata CCM, walimnunia Mwalimu Nyerere alipokuwa akipigia chapuo vyama vingi. Kwa ufupi ni kuwa Wa tanzania walilazamishwa kuingia kwenye mfumo wa vyama vingi. Hata sasa, watu wengi hawajui umuhimu wa vyama vingi vya siasa.
Matokeo uchaguzi mdogo Januari 22, mwaka huu, kulifanyika uchaguzi mdogo wa ubunge kwenye jimbo la Dimani, Zanzibar na kata 19 Tanzania Bara ili kujaza nafasi zilizokuwa wazi kutoka na sababu mbalimbali.
Chama cha Mapinduzi (CCM) kilipata mafanikio makubwa kwa kushinda ubunge Dimani na kunyakua kata 19, huku Chama cha Demokrasia na Maendeleo (Chadema) kikiambulia kata moja tu ambayo ni Duru, Babati, Manyara.
Kile kilichojiri kwenye uchaguzi huo mdogo ndiyo ambayo kimemwongezea Jaji Nyalali thamani akiwa amelala kaburini, maana kimezidi kuonyesha kuwa kweli Wa tanzania kwa asilimia 80 hawakuwa tayari kwa mfumo wa vyama vingi.
Imepita miaka 25 tangu Tume ya Jaji Nyalali ilipomkabidhi Rais Mwinyi ripoti, kadhalika huu ni mwaka wa 25, tangu mfumo wa vyama vingi vya siasa vilivyoruhusiwa kwa utii wa sauti za wachache.
Katika mwaka wake wa 25, inaonekana dhahiri kuwa hata Tume ya Jaji Nyalali ingefanya utafiti wake sasa, pengine majibu yangekuwa yaleyale, kwamba ni Wa tanzania asilimia 20 tu ndiyo wangetaka vyama vingi.
Matokeo ya uchaguzi katika kata 19 za Tanzania Bara, hayaakisi hata kidogo matokeo ya Uchaguzi Mkuu 2015 ambayo kwa takriban asilimia 40 ya Wa tanzania walipigia kura vyama vyama vya upinzani kwa urais na wabunge.
Matokeo hayo hayafanani hata na idadi ya wabunge wa upinzani waliopo sasa hivi ambao ni asilimia 32. Matokeo ya uchaguzi mdogo yameonyesha CCM kushinda kwa asilimia 95.2, wakati upinzani umebeba asilimia 4.8.
Kwa mantiki hiyo, miaka 25 baada ya kuanzishwa kwa mfumo wa vyama vingi vya siasa, hali ni mbaya zaidi kwa vyama vya upinzani. Vinaonekana vina kazi ngumu zaidi ya kufanya kuelekea Uchaguzi Mkuu 2020 kuliko hata ilivyokuwa kati ya mwaka 2010 kuelekea 2015.
Utayari kwa upinzani Miaka 25 tangu Jaji Nyalali alipokabidhi ripoti ya tume yake, matokeo yameonyesha kuwa tatizo kubwa ambalo linaviweka kwenye hali ngumu vyama vya upinzani nchini ni kutokuwapo kwa utayari wa mfumo wenyewe.
Sababu ya kukosekana kwa utayari wa mfumo wa vyama vingi vya siasa ni ama watu kutokuona faida ya mfumo wenyewe au kujua kisha kuukandamiza kwa makusudi ili usikue.
Kilichojiri kwenye uchaguzi wa marudio kwa jumla kinaonyesha kuwa watu hawajui faida ya vyama vingi na hawapo tayari kuukumbatia. Hali halisi imeonyesha kuwa mfumo wa vyama vingi siyo rafiki kwa siasa za Tanzania.
Kukosekana kwa urafiki ndiyo sababu ya migogoro mingi kuibuka nyakati za uchaguzi. Hali haikuwa ya kuvutia katika uchaguzi mdogo. Kata 19 na jimbo moja tu vimeleta zogo kubwa, je, ingekuwaje kama uchaguzi ungehusisha japo majimbo matano?
Dimani Zanzibar hali ilikuwa mbaya. Yapo malalamiko kuwa mawakala wa wagombea wa vyama vya upinzani, CUF, ACT-Wazalendo na Chaumma walitolewa nje na wasimamizi wa uchaguzi kwenye baadhi ya vituo.
Sababu ya kutokea hivyo ni madai ya kuwepo kwa kasoro kadhaa kama vile kuwepo kwa madaftari mawili ya wapigakura, kuwepo kwa wapigakura ambao uhalali wao ulitiliwa shaka, sura za wapigakura wengine hazikuwa zinafanana na picha za vitambulisho.Mawakala walipohoji wakatolewa nje.
Uchaguzi mdogo jimbo moja na kata 19 ulisababisha mpaka mabomu ya machozi yatumike na nguvu nyingine za dola. Sehemu mbalimbali nchini iliripotiwa kuwepo kwa mvutano kati ya polisi na wapigakura wa vyama mbalimbali. Bado hakuna uelewa Lipo tatizo na hilo haliwahusu wananchi wa kawaida peke yake. Kuimarika kwa mfumo wa vyama vingi vya siasa husababishwa na utengenezwaji wa njia mbili; kulelewa na kupokelewa.
Mapokeo ya wananchi hutegemea jinsi ambavyo mfumo wenyewe unavyolelewa na sheria za nchi. Inapotokea mfumo wa vyama vingi unaonekana ni adui wa dola, hapo utaona wananchi wanaogopa kuupokea kwa mikono miwili.
Inapotokea kuunga mkono vyama vya upinzani inakuwa sawa na kuwa mshindani wa dola, hata kama watu watavipenda kiasi gani vyama vya upinzani, wataogopa tu.
Lazima vyama vya upinzani viwe rafiki wa dola na urafiki wenyewe uonekane. Viongozi wa vyama vya upinzani wajione wapo huru kushirikiana na vyombo vya dola kulingana na sheria za nchi na vyombo hivyo viwaone wapinzani si maadui.
Mfumo wa vyama vingi vya siasa upo kwa ajili ya kuufanya uwanja wa kidemokrasia kwenye uchaguzi uwe mpana. Kwamba badala ya chama kimoja tu kusimamisha mgombea mmoja kisha apigiwe kura ya ndiyo au hapana, kunakuwa uwanja mpaka wa kuchagua.
Badala ya chama kimoja kusimamisha watu wawili kisha anayepata kura nyingi ndiye anakuwa mshindi, kunakuwa na vyama vingi vinasimamisha wagombea wenye sifa mbalimbali halafu wanawanadi kwa wapigakura ambao wanakuwa huru kuchagua wamtakaye.
Mfumo wa vyama vingi ulipitishwa na kutamkwa na Katiba ya Jamhuri ya Muungano wa Tanzania pamoja na ile ya Zanzibar. Hivyo, ni mfumo ambao sharti ulelewe.
Vyama vinapaswa kuingia kwenye uchaguzi vikijiona vina nguvu sawa ya ushiriki. Migogoro na vurugu ni ashirio la kukosekana usawa.
Hali hiyo ya kutoonekana kwa usawa kati ya vyama shiriki kwenye uchaguzi na mvutano wa dola dhidi ya vyama vya upinzani, huonyesha haki haitendeki.
Watu wanakata tamaa Matokeo ya jumla yameonyesha kuwa katika kata 19 zilizofanya uchaguzi mdogo Tanzania Bara, idadi ya wapigakura ilipungua kwa kiasi kikubwa, ukilinganisha na ilivyokuwa kwenye Uchaguzi Mkuu 2015.
Mfano mmojawapo ni Kata ya Kijichi, Dar es Salaam ambayo wapigakura wake walipungua kwa zaidi theluthi mbili kutoka ilivyokuwa mwaka juzi. Hali kama hiyo imetokea kwenye maeneo mbalimbali yaliyofanya uchaguzi mdogo.
Mwaka 2015, wapigakura walikuwa 16,290 na uchaguzi wa Januari 22, mwaka huu, waliopiga kura ni 5,274. Kama utachukua idadi ya 16,290 kama asilimia 100, basi waliopiga kura mwaka huu ni asilimia 32.4, kwa maana hiyo, asilimia 67.6 ya waliopiga kura Uchaguzi Mkuu 2015, hawakupiga kura wikiendi iliyopita.
Pamoja na vyama vya CCM, Chadema, ACT-Wazalendo na CUF kuonekana kufanya kampeni nzuri na kuhamasisha wananchi, bado watu hawakujitokeza kwa idadi nzuri. Wapigakura wamepungua badala ya kuongezeka.
Kupungua kwa idadi ya wapigakura tafsiri yake ni watu kukata tamaa, kwamba hawayaoni matarajio yao kwenye masanduku ya kupigia kura. Wananchi wanapoacha kupiga kura ni jambo la kuogopesha. Hata anayeshinda hupaswa kujiuliza kiasi cha uhalali wake ikiwa ameshinda kwa namba ndogo ya wapigakura.
Luqman Maloto ni mwandishi wa habari, mchambuzi na mshauri wa masuala ya kijamii, siasa na sanaa. Ni mmiliki wa tovuti ya Maandishi Genius inayopatikana kwa anwani ya mtandao www.
luqmanmaloto.com


