Barack Obama, Wajaluo na Ukristo
Jun 28, 2013

MIEZI miwili iliyopita, nilipatwa na msiba kijijini kwetu, Kamageta, wilayani Rorya mkoani Mara. Nilipokwenda, nilishangaa kuona picha za Rais Barack Obama wa Marekani kwenye kuta za sebule za ndugu zangu wengi tu.

Kijijini kwetu hakuna umeme. Katika siku zote nilizokaa sikuwahi kupata matangazo ya televisheni hata siku moja. Ila nilisikiliza redio. Na ndugu zangu wanasikiliza redio vizuri.

Mimi, Ezekiel Ochido Peter Ongiri Liech Kamwaga ni mjaluo. Kamageta ni ujaluoni. Na ingawa Barack Obama yuko mbali sana nasi, bado kwa Wajaluo ni ndugu yetu na anafuatiliwa kwa karibu. 

Picha zile za ukutani zilikuwa zinaonyesha jambo moja kubwa; kwamba sasa Mjaluo anaongoza wazungu nchini Marekani. Hili ni jambo la kifahari kwa mwanadamu mwenye asili ya kijaluo.

Swali kubwa ambalo ningependa wasomaji wa makala hii wapate majibu japo kidogo kwa leo ni kuhusu hawa watu wanaoitwa Wajaluo ambao mmoja wao amekuwa Rais wa Marekani, taifa kubwa duniani.

Kwanza, ieleweke kwamba Wajaluo wanapatikana katika takribani nchi 10 barani Afrika. Nchi hizi ni Tanzania, Kenya, Uganda, Ethiopia, Eritrea, Jamhuri ya Congo, Sudan Kusini, Jamhuri ya Afrika ya Kati na Sudan.
Katika simulizi za mababu, asili ya Wajaluo ni Diding’a on Dog Nam, neno Dog Nam lina asili ya watu wa kabila la Waacholi wa Uganda (sehemu ya kabila la Wajaluo) ambalo maana yake ni sawa na neno Dhonam kwa kijaluo cha Kenya na Tanzania lenye maana ya ufukweni mwa ziwa.

Hadi leo, Wajaluo kutoka katika mataifa hayo takribani kumi hawajakubaliana ni ziwa lipi ambalo linazungumziwa.

Isipokuwa watafiti mbalimbali wanasema kwamba ziwa hilo linafahamika kwa jina la Ziwa No au kwa jina jingine Mto Palugo ingawa katika mataifa ya Kiarabu linafahamika kwa jina la Bahr El Ghazal.

Kwa miaka mingi Wajaluo wameishi kandokando ya Mto Nile na pembezoni mwa ziwa ambalo kwa kijaluo linaitwa Nam Lolwe ( ziwa lenye maji yanayokwenda mpaka mwisho wa dunia.) Hili ndilo Waingereza walikuja baadaye kulipachika jina la Ziwa Victoria.

Wajaluo si kabila ambalo limeibuka tu hivi karibuni. Kuna ushahidi hadi wa kwenye vitabu vya kidini kuonyesha kwamba walikuwapo tangu enzi za agano la kale.

Mfano ambao unatolewa sana unatoka kwenye kitabu cha Waamuzi sura ya 12: 5-6. Kwamba wakati Mwamuzi Yepta, Mgileadi, alipokuwa akiongoza Israel alifanya jambo moja kubwa kuwabaini Waefraimu kabla ya kuwaua.

Baada ya kuwakamata watu, aliwaamuru kusema neno Shibboleth. Waisrael wa kawaida waliweza kutaja neno Shibbolethi lakini Waefraimu walishindwa kwa vile walikuwa wakitamka Sibolethi.

Kwa nini walishindwa kutamka Shibbolethi? Kuna sababu moja kubwa. Watu wa kabila la Efraimu na Manase ni watoto wa Yusufu aliozaa na mwanamke kutoka nchi ya Misri (ambayo inaitwa pia kwa jina la Hamu).

Kwa waliosoma biblia, watakuwa wanafahamu kitu kuhusu jina Hamu. Huyu ni mtoto wa Nabii Nuhu anayedaiwa kumchungulia baba yake mzazi akiwa utupu ulevini. Badala ya kumsitiri, yeye alimcheka tu.

Ndipo Nuhu akamlaani. Inasemwa kwamba nchi ya Ham (Misri) ndipo alipokwenda kuweka makazi mtoto huyo mweusi.

Sasa Yusufu akazaa huko. Kwa bahati mbaya, watoto waliozaliwa Ham (Misri), lugha yao ya kwanza haikuwa Kiebrania cha Wayahudi. Ndiyo maana wao wakashindwa kutamka neno Shi na badala yake wakawa wanatamka Si.

Kwa waliowahi kuzungumza na watu wa makabila kama vile Wajaluo, Waacholi, Wakaramoja na Washiluk, watabaini kwamba hawana neno sh.. kwenye maneno yao. Ukiwaambia waseme shati wenyewe wanasema sati.

Kuna watu huwa wanataniana kwamba “ah mweusi kama mjaluo”. Kwamba Wajaluo ni weusi tii. Lakini hili si jambo la aibu kwa mjaluo. Kimsingi, katika vitabu vya dini, miongoni mwa wanawake warembo zaidi katika historia ya kabila hili, Astarte, anajisifu kwa Mfalme Suleiman kwenye kitabu cha Mithali; “Miye ni Mrembo na Mweusi.”

Kimsingi, weusi ni jambo la kujivunia kwenye ujaluo. Majina kama Ochol na Rateng yana maana moja kwa Kiswahili; Nyeusi. Majina kama vile Oteng (Jorateng) yanaeleza ukoo ambao Mungu Jok (Wajaluo walikuwa wanamwamini kabla dini za kizungu na kiarabu hazijaingia), aliuumba kwa kutumia udongo mweusi, maalumu, unaopatikana pembeni ya mto Kiir (Kiir ni jina la kijaluo la Mto Nile. Kiir pia ndiyo jina la pili la Rais wa Sudan Kusini, Salva Kiir).


