
Gachagua: Sheria ya upakiaji viazi itabaki imara
MWENYEKITI wa kamati ya kilimo katika Muungano wa Magavana (CoG), Bw Nderitu Gachagua jana alionya sheria mpya ya kuthibiti upakiaji wa viazi kwa magunia ya kilo 50 haitalegezwa licha ya madai kuwa polisi wamechukua fursa ya utekelezaji wa sheria hizo kujitajirisha kupitia hongo.
Alisema sheria hizo zilianza kutekelezwa Desemba 10 mwaka huu na wale watakaonaswa katika misako ya wakaidi wako hatarini ya kufungwa mwaka mmoja gerezani, watozwe faini ya Sh500,000 au zote mbili. 
Alisema ni lazima sheria hiyo itekelezwe, akisema kuwa kufikia sasa jumla ya washukiwa 108 ambao walinaswa wakikiuka sheria hiyo wametiwa mbaroni na kushtakiwa.
Alikuwa akijibu madai ya muungano wa madalali wa viazi hapa nchini ukiongozwa na mwenyekiti wake Bi Jacinta Ruguru aliyeteta kuwa maafisa wa polisi wanadai hongo za kati ya Sh15,000 na Sh5000 kwa wanaonaswa wamekiuka sheria.
Bi Ruguru alisema kuwa ufisadi huo umezidishwa katika vituo vya Mau Summit, Keringet, Kinamba, Molo, Elburgon na Kinangop.
Aidha, alidai mwelekeo huo wa kisheria unahujumu utenda kazi wa biashara katika soko huru ambapo mkulima anafaa kuelewana na mteja wake.
Na MWANGI MUIRURI


