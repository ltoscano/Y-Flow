Majaliwa ataka wahujumu mapato U/Taifa kushughulikiwa

Imeandikwa na Evance Ng'ingo

Imechapishwa: 12 Septemba 2016

WAZIRI Mkuu, Kassim Majaliwa ametoa mwito wa matumizi bora ya mfumo wa ukataji wa tiketi za kielektroniki katika kuingia Uwanja wa Taifa Dar es Salaam na kutaka watakaohujumu huduma hiyo kushughulikiwa.

Majaliwa alitoa kauli hiyo katika hotuba yake iliyosomwa kwa niaba yake na Waziri wa Habari, Utamaduni, Sanaa na Michezo, Nape Nnauye alipozindua rasmi mfumo huo kwa niaba ya Waziri Mkuu kwenye Uwanja wa Taifa jana.
Katika hotuba yake hiyo Majaliwa alisema kuwa mfumo huo utasaidia kuweka wazi mapato yatokanayo ya viingilio vya uwanjani hapo kutokana na uwazi wake katika kupambanua mapato kwa siku husika.
Alisema kuwa kwa kuwa mtu akikata tiketi tayari makato ya Mamlaka ya Mapato, Mapato ya Shirikisho la Soka Tanzania, TFF, makato ya klabu pamoja na kila aina ya makato ya siku hiyo yanajulikana na hivyo hakuna shaka kuwa mfumo huo unazuia wizi wa fedha za viingilio.
"Huu ni mfumo ambao umeleta ukombozi wa hali ya juu katika suala zima la viingilio vya uwanjani ambao kwa muda mrefu umekuwa tatizo kubwa, watu wamekuwa wakijiibia mapato kwa njia wanazojua wao ila kwa sasa mfumo huu ni mkombozi wa soka la Tanzania na serikali kwa ujumla," alisema. 
Alisema kuwa mfumo huo utasaidia kubainisha taarifa za kila mtu atakayeingia uwanjani siku hiyo.
Aidha katika uzinduzi huo Nape alikabidhiwa kadi za kuingilia uwanjani Rais John Magufuli, Makamu wa Rais Samia Suluhu Hassan pamoja na Waziri Mkuu na viongozi wengine wakubwa ambazo ameombwa kuwapelekea.
Awali kabla ya kumkaribisha Nape, Katibu Mkuu wa Wizara hiyo, Profesa Elisante ole Gabriel alisema kuwa mashine 20 zinazotumia mfumo huo zimefungwa uwanjani hapo.
Alisema kuwa chini ya mfumo huo mtumiaji anaweza kuongeza fedha katika kadi yake atakayokuwa akiitumia kuingilia uwanjani hapo ambapo kwa sasa kadi hizo zinatolewa bure.
"Awali kampuni inayosimamia huduma hii ya kuingia uwanjani hapa ilikuwa iziuze kadi za kuingilia uwanjani kwa Sh 10,000 lakini wanatupatia kadi hizo bure huku mtumiaji atatakiwa kuwa anaiongezea tu fedha za kuingia uwanjani," alisema Ole Gabriel.
Meneja wa Miradi kutoka kampuni ya Selcom, Gallus Runyeta alisema kuwa kadi hizo zimewekewa mfumo wa kisasa wa kiusalama ambao unalinda matumizi yake huku akiongeza katika kuhakikisha kuwa inakidhi uhitaji wa soko, Selcom ina mawakala 16,000 nchi nzima wanaojihusisha na huduma zake. 
Kwa upande wake Rais wa TFF, Jamal Malinzi aliwataka wahusika kuhakikisha kuwa elimu zaidi inatolewa kwa Wa tanzania ili kujua matumizi ya uwanja huo. Pia alisema kuwa klabu za soka za Ligi Kuu zinategemea mapato ya milangoni kuendesha shughuli zao kwa hiyo mfumo huo wa sasa ni lazima uzingatie uhalali wa makato ili klabu zinufaike.
"Ninapendekeza kuwapo kwa mfumo wa wazi na uhakika hasa katika kufanya suala zima la ukaguzi wa hesabu wa mapato ili kuhakikisha kuwa kila upande unanufaika, kwa kuwa klabu nyingi zinajiendesha kwa kutegemea mapato ya milangoni wasije kuona kuwa mfumo huu umewakosesha mapato," alisema Malinzi.


