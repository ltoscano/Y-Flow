
Korea ilivyogeuza China soko la Utamaduni wake
Mar 21, 2014

WIKI iliyopita, marafiki zangu wa Kikorea walinishawishi kutembelea pamoja nao sehemu ya mji wa Shanghai inayoitwa Korea Town katika Wilaya ya Gubei hapa Shanghai.
Eneo hili limepawa jina la Korea Town kwa sababu asilimia kubwa ya Wakorea waliopo hapa Shanghai wanaishi sehemu hii, na kadhalika, kuna biashara nyingi za Kikorea.
Katika zungukazunguka katika mitaa ya Koreatown, nilishangazwa na idadi kubwa ya Wachina waliojitokeza kwa ajili ya kupata starehe mbalimbali ikiwemo chakula, vinywaji na vivutio mbalimbali vya utamaduni wa Kikorea.

Jumuisho la nilichoona ni kuwa utamaduni wa Korea unauza China. Foleni ndefu katika migahawa ya chakula, maduka makubwa na upaparikaji dhahiri wa Wachina wa kutaka kupiga picha pembeni ya sanamu za wasanii maarufu wa Kikorea ni ushahidi tosha.

Niliporudi nyumbani nikapata hamu ya kujua zaidi kuhusiana na ushawishi huu wa kiutamaduni wa Korea ya Kusini.

Utafiti mdogo nilioufanya ulionyesha kuwa, si China tu, bara la Asia zima katika miaka ya karibuni limetikiswa na wimbi la kazi za sanaa na utamaduni kutoka Korea: Nazungumzia michezo ya kuigiza ya runinga (maarufu kama K-dramas), filamu, muziki (maarufu kama K-pop) chakula, mavazi na mitindo. 

Tembelea nchi za Asia kutoka China hadi Hong Kong na Taiwan. Japan, India hadi Uturuki. Kadhalika, nchi za Asia ya Kusini zikiwemo Malaysia, Indonesia, Ufilipino, Singapore, Cambodia, Thailand – washa runinga au radio na ni uhakika kuwa utakutana na tamthilia za runinga na muziki wa Kikorea.

Ni hii michezo ya kuigiza ndio pia inayovipa umaarufu vipengele vingine vya utamaduni wa Kikorea kiasi kwamba sasa imekuwa ni fasheni kula chakula cha Kikorea ambacho waigizaji maarufu wanaonekana wakila katika tamthilia, kuvaa kama wao, kuiga mitindo ya nywele pamoja na vipodozi.

Nimeambiwa kule Thailand, katika jiji lao la Bangkong, maduka ya vipodozi yamejaa bidhaa na huduma za urembo ambapo katika kaulimbiu wadada wanaahidiwa kupendezeshwa kwa swaga za Kikorea.

Athari imeenea pia katika michezo ya kompyuta. Ni mafanikio hayohayo ya kiutamaduni na sanaa ndiyo yanachochea kwa kasi hamu ya watalii kutaka kutembelea nchi hiyo.
Nasikia hata kujifunza Kikorea pia imekuwa fasheni sasa. Wakati lugha ya Mandarin (Kichina) kinaenea na kusambaa kwa sababu za kiuchumi na biashara, Kikorea chenyewe kinatakata kwa nguvu ya kiutamaduni na sanaa. Ni kama vile huko nyumbani vijana wanapojifunza kimombo ili waende sambamba na mienendo ya Ulaya.

Wimbi la kuenea na kukua kwa ushawishi wa sanaa na utamaduni wa Kikorea halikuanza karibuni. Mwaka 2001 vyombo vya habari vya China vilishabatiza wimbi hilo kwa kuliiita “Hallyu” (au Hallyu-wood).


