
Kijana jela miaka 27 kwa wizi

Imeandikwa na Kareny Masasy, Maswa

Imechapishwa: 13 Septemba 2016

MAHAKAMA ya wilaya ya Maswa mkoani Simiyu imemhukumu mkazi wa mtaa wa Stendi Mpya mjini Maswa, Jilala Masele (18) kwenda jela miaka 27 baada ya kupatikana na hatia ya makosa ya kuvunja nyumba usiku na kuiba. 

Akisoma huku hiyo mwishoni mwa wiki, Hakimu wa Mahakama hiyo, Tumain Marwa alisema ameridhishwa na ushahidi uliotolewa mbele ya mahakama hiyo na upande wa mashitaka ambao ulikuwa ukiongozwa na Mkaguzi wa Polisi, Nassib Swedy na hivyo anamtia hatiani mshtakiwa kutumikia jela kifungo hicho.
“Mahakama hii imeridhishwa bila kuacha shaka na ushahidi uliotolewa na mashahidi wa upande wa mashtaka ambao umethibitisha kuwa mshtakiwa ametenda makosa hayo yote ya kuvunja nyumba na kuiba, hivyo inamtia hatia kwenda jela miaka 27 ili liwe fundisho kwa watu wengine wenye nia ya kufanya makosa kama hayo,” amesema.
Awali ilidaiwa mahakamani hapo na Mwendesha Mashitaka, Swedy kuwa mshtakiwa alitenda kosa hilo Agosti 11 mwaka huu majira ya saa 9:00 usiku katika mtaa wa Stendi Mpya mjini Maswa kinyume na kifungu cha 258(1),256 na 294(1)(2) vya sheria ya kanuni ya adhabu sura ya 16 iliyofanyiwa marekebisho mwaka 2002.
Aliieleza mahakama hiyo kuwa mara baada ya kuvunja nyumba ya Leonard John aliingia ndani na kuiba Sh 98,000 na nguo mbalimbali zenye thamani ya Sh 300,000. Baadaye Jeshi la Polisi wilayani humo lilianzisha msako na kumkamata mshitakiwa akiwa na baadhi ya nguo zilizoibwa.


