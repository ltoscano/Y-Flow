
Wafanyabiashara Darajani kuhamia Saateni

Imeandikwa na Basil

Imechapishwa: 21 Septemba 2016

SERIKALI ya Mapinduzi ya Zanzibar (SMZ) imetenga eneo la Saateni lililopo katika eneo la mji wa Unguja kwa ajili ya kutumiwa na wafanyabiashara ndogo ambapo miundombinu yote muhimu imekamilika.

Hayo yalisemwa na Waziri wa Nchi, Ofisi ya Rais Tawala za Mikoa na Serikali za Mitaa, Haji Omar Kheir wakati alipokuwa akijibu swali la mwakilishi wa jimbo la Mwera, Mihayo Juma Nhunga aliyetaka kujua kwa nini wafanyabiashara ndogo wananyanyaswa katika kufanya kazi zao katika maeneo ya Darajani.
Akijibu swali hilo, Kheir alisema hakuna unyanyasaji wa aina yoyote unaofanywa na serikali kwa wafanyabiashara hadi sasa, isipokuwa tatizo lipo kwa baadhi ya wafanyabiashara hao kushindwa kufuata utaratibu na kanuni.
Alisema serikali imelitenga eneo la Saateni kwa ajili ya wafanyabiashara ndogo kufanya kazi zao vizuri na kuwahamisha Darajani na Mwanakwerekwe.
Hata hivyo, alisema wapo wafanyabiashara wanaokaidi agizo hilo na kuendelea kufanya biashara hizo katika maeneo hayo ambayo katika ramani ya mji yametengwa kwa ajili ya kujenga majengo ya biashara ya kisasa.
“Serikali ya Mapinduzi ya Zanzibar inasisitiza kwamba hakuna aina ya unyanyasaji unaofanywa kwa wafanyabiashara wadogo Zanzibar, tumewahamisha Darajani na Mwanakwerekwe na tumetenga eneo hilo huko Saateni,” alisema.
Alisema eneo la Darajani kwa sasa lipo katika ramani ya kuimarishwa kibiashara ikiwemo ujenzi wa maduka ya kisasa.


