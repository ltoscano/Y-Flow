Rais RT kutogombea uongozi

Imeandikwa na Mwandishi Wetu

Imechapishwa: 25 Oktoba 2016

RAIS wa zamani wa Riadha Tanzania (RT) Francis John amesema kuwa hana mpango wa kugombea tena uongozi katika uchaguzi utakaofanyika Novemba 27 jijini Dar es Salaam.

John aliiongoza RT kwa miaka sita kuanzia mwaka 2006 hadi 2012 na ndiye aliyekuwa Kocha Mkuu wa timu ya Taifa ya Riadha iliyoshiriki Michezo ya 31 ya Olimpiki iliyofanyika Rio de Janeiro, Brazil 2016.
Akizungumza kwa simu jana kocha huyo ambaye mwanariadha wake Felix Simbu aliyemaliza wa tano katika Olimpiki ya Rio alisema jana kwa njia ya simu kuwa,hatarajii kugombea kwani tayari alishaongoza katika nafasi kubwa kabisa ya RT. 
“Sina mpango wa kugombea kwani tayari mimi nilishaongoza nafasi ya juu kabisa ya uongozi wa riadha hapa nchini, hivyo nitagombea nafasi ipi wakati urais ndio nafasi ya juu zaidi, sigombei, “alisema Francis.
Alimtaka rais atakayechaguliwa katika uchaguzi huo kuwapa majukumu wajumbe wake wa Kamati ya Utendaji kama anataka kufanya kazi vizuri na kuuendeleza mchezo huo hapa nchini.
Alisema wajumbe wengi wa Kamati ya Utendaji ya RT baada ya kuchaguliwa hawajishughulishi na shughuli za mchezo huo na kukaa tu wakimuachia rais na katibu tu wao wakijiweka pembeni.


