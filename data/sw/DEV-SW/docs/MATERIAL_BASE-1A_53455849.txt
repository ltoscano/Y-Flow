
Benki yajikita kwenye matumizi ya Tehama kujiongezea soko
Aziza Nangwa, Mwananchi mwananchipapers@mwananchi.co.tz
Dar es Salaam. Katika kutekeleza kinachoonekana kuwa mkakati wa kumudu ushindani katika sekta ya benki nchini, Benki ya Exim Tanzania imeanzisha kampeni maalumu kwa wateja wake kutumia kituo cha wateja kwa njia ya simu ili kuongeza ufanisi wa huduma.
Mkuu wa kitengo cha hazina cha benki hiyo, George Shumbusho alisema juzi kuwa njia hiyo itaongeza ukubwa wa soko kwa kuwa itapanua wigo wa kuwafikia wateja wao wengi zaidi ambao watapata fursa ya kutoa mrejesho. 
Miaka ya hivi karibuni, taasisi nyingi za benki zimekuwa zikijiimarisha katika utoaji wa huduma kwa kuboresha mfumo wa mawasiliano hasa kupitia Teknolojia ya Habari na Mawasiliano (Tehama) ambao umezisaidia baadhi kufanya vizuri sokoni kama ilivyo kwa benki za CRDB, NMB na nyingine.
Meneja Mwandamizi wa Huduma kwa Wateja wa Benki hiyo, Frank Matoro alisema kituo hicho kitawasaidia wateja kupata taarifa za kina kuhusu huduma mbalimbali wanazotoa.
“Ni matarajio yetu kwamba wateja wetu watafurahia zaidi huduma bora kutoka kwa wahudumu wenye vigezo na uelewa wa kutosha kuhusiana na masuala ya kibenki kila siku,” alisema.
Matoro alisema kituo hicho kimeanza kutoa huduma huku akibainisha kuwa malengo ya kampeni hiyo ni kuhakikisha wateja wake wanatambua uwapo wake.
Alisema huduma katika kituo hicho zitatolewa kwa njia ya mazungumzo ya simu, mitandao ya kijamii ikiwamo Facebook, website na barua pepe.


