JICHO LANGU: Dhibiti hasira unapomwadhibu mtoto

Imeandikwa na Stellah Nyemenohi

Imechapishwa: 02 Oktoba 2016

KATI ya habari zilizonisikitisha katika wiki hii, ni hii inayohusu kiongozi wa kanisa katika kijiji cha Kaseme wilayani Geita, aliyejiua kwa kujinyonga baada ya kudaiwa kumuua binti yake kwa kumcharaza bakora.

Taarifa zinasema mwinjilisti huyu wa Kanisa la African Inland Church (AICT) alitoa adhabu kwa binti yake mwenye umri wa miaka 15 akimtuhumu kujihusisha na vitendo vya ufuska. Inadaiwa alimfuma bintiye huyo aliyemaliza darasa la saba akiwa amesimama barabarani akizungumza katika mazingira hayo, alianza kumcharaza bakora.
Mashuhuda wanadai alikwenda hadi nyumbani ambako alimfungia ndani na kuendelea kumuadhibu kwa kipigo hadi alipokata roho. Masikini, alipobaini kuwa binti yake amekata roho, aliamua kukimbia na alipofika umbali wa takribani kilometa moja kutoka eneo la tukio, alijinyonga juu ya mti kwa kutumia kamba hadi kufa.
Jicho limeshuhudia taarifa hizi kwenye vyombo vya habari zikiwa zimethibitishwa na Kamanda wa Polisi Mkoa wa Geita, Mponjoli Rodson. Taarifa hizo za vyombo vya habari zimenukuu baadhi ya watu wanaomfahamu mwinjilisti huyu ambao wengi wanakiri kubaki na maswali mengi yasiyojibika juu ya tukio hili.
Wengine walimwelezea mwinjilisti kuwa alikuwa muumini mzuri asiye na rekodi ya uhalifu. Hakika inasikitisha sana. Mungu amweke mahali pema peponi na azidi kuifariji familia hii iliyopoteza watu wawili kwa mkupuo. Wakati kiongozi huyu wa dini akiwa ametangulia mbele ya haki, tukio hilo lililosababisha vifo hivyo, ni funzo kwangu na wewe.
Ni funzo kubwa si tu kwa wazazi na walezi, bali mtu mwingine yeyote mwenye mamlaka ya kuadhibu. Bila shaka, maswali juu ya tukio hili, yanapojibiwa kwa mtazamo wa kiroho, jibu linakuja kuwa ni ‘shetani’ .Hakuna ubishi kwamba, kila jambo lenye matokeo hasi linatokana na shetani. Katika tukio hili, shetani alikuja kutimiza ukweli juu ya msemo wa ‘hasira hasara’.
Yapo matukio mengi ambayo wazazi, walezi, walimu wamejikuta hatiani kwa kutoa adhabu kwa hasira na matokeo yake kujeruhi au kuua. Zipo habari nyingi zimekuwa zikiripotiwa kuhusu matukio ya namna hii.
Miongoni mwa matukio niliyowahi kusoma kwenye vyombo vya habari ni pamoja na la mama mzazi mkoani Tabora aliyemuunguza mtoto wake miguu kwa banio la mkaa la moto. Mtoto huyo mwenye umri wa miaka minne aliunguzwa kwa madai ya kuzurura ovyo na kutotulia nyumbani. Mama alimwunguza miguu akidai ndiyo inayomfanya azurure hovyo. 
Ukiangalia kwa jicho la ulezi, hakuna anayependa mtoto wake azurure hovyo. Lakini sasa, njia iliyotumika kumrudi, ilitawaliwa na hasira, matokeo yake mama akaingia hatiani. Tukio lingine ninalokumbuka, ni la mama mmoja mkoani Mtwara aliyemchoma mwanawe wa miaka minne kwa kosa la kula boga.
Alichukua majani makavu, akamfunga mikononi, kisha akawasha moto. Mama huyo alipohojiwa, alisimamia msingi kwamba alichukua hatua hiyo kumuonya mtoto. Hakuna anayependa mtoto wake adokoe, lakini pia, adhabu iliyotolewa ilikuwa ya kikatili. Si ajabu ilikuwa na msukumo wa hasira za hali mbaya ya kiuchumi.
Lakini hiyo si kinga ya mzazi huyu kuchukuliwa hatua za kisheria. Naamini wapo wazazi na walezi wengi ambao hujikuta wakitoa adhabu kali kwa watoto wao wakiamini ni jambo sahihi bila kufahamu kwamba zinaweza kugeuka shubiri kwao. Nakubali kwamba hasira ni hali ambayo inaweza kumkumba mtu yeyote kulingana na mazingira ya jambo.
Lakini ieleweke wazi kuwa, bila kujali kosa alilofanya mtoto au mtu mwingine yeyote au vichocheo vya hasira yako, utakapomuadhibu na kumsababishia majeraha au kuua, hakuna utetezi.
Huu ni mfano wa matokeo ya wazazi na walezi kuadhibu watoto kwa hasira, kwani siku chache zilizopita mzazi Elisha Sumila (35) amejikuta akifungwa miaka saba jela kwa kosa la kumjeruhi mtoto wake kwa kumpiga, kumng’oa meno mawili na kumsababishia maumivu makali.
Hukumu hiyo ilitolewa na Hakimu Mkazi Mahakama ya wilaya ya Ilala, John Msafiri aliyesema kuwa Mahakama imeridhishwa na ushahidi uliotolewa na upande wa mashitaka baada ya kuleta mashahidi watano akiwemo daktari na kuwa hukumu hiyo iwe fundisho kwa wazazi wengine wanaofanya vitendo kama hivyo. 
Jambo la msingi, ni kujifunza kudhibiti hasira wakati wa kuadhibu watoto bila kujali mambo mbalimbali ambayo huchochea hali hiyo. Kwa mfano, miongoni mwa matukio yaliyowahi kuripotiwa ya wazazi ama kuwaua au kujeruhi watoto wao, utakuta baadhi wanakabiliwa na matatizo ya kisaikolojia na wengine ya kiuchumi.
Wakati kila mtu anahitaji kudhibiti hasira katika kuchukua uamuzi wowote, pia jamii inapaswa isaidie katika kuokoa na kunusuru watoto dhidi ya adhabu kali zinazotolewa na mtu aliyeshindwa kudhibiti hasira zake. Jamii inapaswa kuondokana na mtindo wa kupuuza mzazi, mlezi au mtu yeyote anayetoa adhabu kali kwa mtoto, ikidhani kwamba haihusiki.
Mathalani, kwa kisa cha mwinjilisti, laiti kama jamii ikiwemo familia yake, ingeingilia kati wakati akimwadhibu binti yake, vifo hivyo visingetokea. Wapo watu kwenye jamii tunayoishi, wanafahamika na ni maarufu kwa kutoa adhabu ikiwemo lugha kali kwa watoto.
Lakini huchukuliwa kawaida bila kujua kuwa siku moja, vitendo hivyo vinaweza kugharimu maisha ya watoto wao. Tukubali ukweli kwamba, hasira ni sumu kali katika kumwadhibu mtoto au hata mtu mzima. Hivyo tujifunze kudhibiti hasira na tuwe na kiasi tunapotoa adhabu. 


