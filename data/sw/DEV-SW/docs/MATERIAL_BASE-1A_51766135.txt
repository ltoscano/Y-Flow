
Mavamizi ‘yahatarisha uchumi’
Na HAMISI NGOWA
HUENDA hali ya uchumi katika baadhi ya maeneo ya Likoni, Kaunti ya Mombasa ikadorora hata zaidi ikiwa serikali itashindwa kukabiliana vilivyo na genge la majambazi wenye silaha ambalo linazidi kuwahangaisha wafanyabiashara na wakazi kwa jumla kila uchao.
Hali hiyo inatokana na hofu miongoni mwa wafanyabiashara kutokana na kuongezeka kwa msusuru wa visa vya mavamizi na uporaji wa mali zao na majambazi waliojihami kwa sila hatari. 
Kwa mujibu wa mmoja wa wafanyabiashara katika eneo la Ujamaa Lokesheni ya Shika Adabu, ambaye jina lake tumelibana kwa sababu za kiusalama, wafanyabiashara wengi katika eneo hilo, kwa sasa wanalazimika kufunga biashara zao mapema wakihofia kuvamiwa.
“Mimi ni mfanyabiashara wa kuuza nafaka ambapo katika siku za hapo awali nilikuwa nikifanya kazi hadi saa tatu au saa nne usiku lakini katika kipindi cha hivi karibuni nafunga kama saa mbili hivi,’’ akaelezea.
VISA VITANO Aidha, inadaiwa kuwa tangu kuanza kwa mwaka huu, eneo hilo limeshuhudia zaidi ya visa vitano ambapo majambazi waliojihami kwa silaha hatari wameweza kuvamia maduka kadhaa na kuiba mali pamoja na pesa katika maeneo ya Consolata, Vyemani, Barabara ya mchanga pamoja na Ujamaa ambacho ndicho kisa cha hivi punde zaidi kushuhudiwa.
Inadaiwa kuwa mnamo Jumatatu, majira ya saa kumi na moja jioni, majambazi watatu waliokuwa kwenye piki piki walivamia duka moja la kuuza nafaka na kutoweka na zaidi ya Sh100,000. 
Walioshuhudia walisema majambazi hao ambao mmoja wao alikuwa na bunduki aina ya AK-47, walifika katika duka hilo lililokuwa limefurika wateja na kupiga risasi moja hewani kabla ya kuingia ndani na kuiba.
“Tuliona pikipiki iliyokuwa na watu watatu ikisimamishwa karibu na mlango wa duka tukadhani kuwa walikuwa wateja, lakini tukasikia mlio wa bunduki na hapo kila mmoja akatafuta pa kuingia ili kuinusuru roho yake,’’ akasimulia mwanamke mmoja ambaye huuza viazi karai karibu na duka hilo.
Inasemekana kuwa baada ya tukio hilo, majambazi hao walipanda pikipiki yao na kutoweka pole pole huku ikiwachukua maafisa wa polisi kutoka kituo cha polisi cha Inuka muda wa takribani dakika 20 kufika katika eneo la tukio licha ya kuwa iki hatua takribani mia mbili pekee kutoka eneo hilo.


