Hawa ndiyo waliong’arisha Simba na Yanga
Oct 06, 2016 by Mwandishi Wetu in Burudani & Michezo

MCHEZO wa timu za watani wa jadi nchini – Simba na Yanga, umemalizika mwishoni mwa wiki kwa sare ya kufungana bao 1-1, huku mchezo huo ukiwa na tafrani nyingi za nje na ndani ya uwanja.

Pambano hilo lililochezwa katika Uwanja wa Taifa, lilishuhudia mambo mbalimbali yakitokea na kufanya timu hizo hivi sasa kufungiwa kuutumia uwanja huo kwa muda usiojulikana kutokana na uharibifu wa miundombinu uliofanywa na mashabiki wa timu hizo.

Licha ya mchezo kuwa katika hali ya vurugu, lakini Raia Mwema, lilienda uwanjani hapo kwa ajili ya kuutazama mchezo huo na kukuletea kikosi mchanganyiko cha wachezaji wa timu hizo waliofanya vyema.

Vincent Angban , (Simba) – Mlinda mlango huyu raia wa Ivory Coast alionyesha uimara mkubwa langoni mwake kwa kuweza kuipanga vyema safu yake ya ulinzi muda wote wa mchezo. Licha ya Simba, kucheza na watu tisa uwanjani baada ya nahodha wao Jonas Mkude kupewa kadi nyekundu, lakini Angban aliweza kuituliza timu na kuhakikisha inapata sare ya 1-1.

Janvier Bokongu (Simba) – Kabla ya mchezo huo mlinzi huyu wa zamani wa klabu ya TP Mazembe, alionekana atapwaya katika eneo hilo kutokana na kasi za wachezaji wa Yanga, lakini Bokongu alionyesha ukongwe wake na kusimama vyema.

Mlinzi huyo aliweza kumbana kiungo mshambuliaji wa Yanga, Juma Mahadhi ambaye alipangwa upande wake na kuna wakati akipanda mbele kupandisha mashambulizi.

Mohamed Hussein ‘Tshabalala – (Simba)- Kila unapotoka mchezo mmoja kwenda mwingine mlinzi huyu kinda anaonyesha ukomavu inapokuja michezo mikubwa.

Tshabalala, anayeshindanishwa uimara na mlinzi wa Yanga, Haji Mwinyi Mngwali, aliweza kumzima kabisa kiungo mshambuliaji wa Yanga, Deus Kaseke, ambaye ni miongoni mwa wachezaji hatari wa Yanga ambaye pia hutengeneza nafasi nyingi kwa washambuliaji Donald Ngoma na Ammis Tambe.

Andrew Vicent ‘Dante –(Yanga) – Dante aliyeingia kipindi cha pili kuchukua nafasi ya Kelvin Yondani ‘Vidic’, aliyekuwa na kadi moja ya njano alikuja kuimarisha ulinzi pamoja na Vicent Bossou.

Dante, aliyesajiliwa kutoka Mtibwa Sugar, alikuja kufanya mapinduzi makubwa kwenye kipindi cha pili ka kuokoa mpira ya juu ya kuziba mipira ya chini.

Method Mwanjali (Simba) – Mlinzi huyu king’ang’anizi mwenye siha ya uzee alitimiza vyema majukumu yake kwa kusimama vizuri na Donald Ngoma wa Yanga, ambao mara zote huwasumbua walinzi wa Simba. Licha ya Mwanjali kuwa na jukumu la kulinda, lakini muda mwingine alipanda mbele kusaidia mashambulizi.

Mbuyu Twite (Yanga)- Twite ambaye ni kiraka kikosini humo alicheza eno la kiungo mkabaji kwa kusimama mbele ya mabeki wanne na kuwalinda. Nampa nafasi hii kwa sababu ya namna alivyomudu majukumu yake na pasi aliyoitoa kwa Amissi Tambwe. Ile ilikuwa pasi ya aina yake.

Mwinyi Kazimoto (Simba)- Kazimoto aliyecheza kiungo wa pembeni na kuna wakati akija katikati kusaidia mashambulizi, ndiye mchezaji wa Simba aliyeongoza kuchezewa madhambi katika mechi ile.

Baada ya Mkude kupewa kadi nyekundu, Kazimoto alikuja kati rasmi kusaidiana na Muzamiru Yasin na waliweza kudhibiti eneo la katikati ya uwanja.

Thaban Kamusoko (Yanga) – Raia huyu wa Zimbabwe amekuwa mojawapo ya vizingiti vya Simba kupata ushindi kwenye michezo yake ya hivi karibuni dhidi ya Yanga.

Kiungo huyu wa zamani wa FC Platnum ya Zimbabwe alikuwa katika ubora wake kwa kuiunganisha vyema timu katika eneo la kiungo na ushambuliaji.

Ammis Tambwe (Yanga) – Kuna jambo moja la msingi kuhusu washambuliaji mahiri. Hawana huruma na ni watu wabinafsi.

Watu wanaweza kusema kuhusu Tambwe kuushika mpira kabla ya kufunga. Lakini, kama ilivyokuwa kwa Thierry Henry huko nyuma na washambualiji wengine, Tambwe hakuweza kuacha kufunga eti kwa sababu aliushika mpira kabla.

Namna alivyoutuliza mpira na kuupachika wavuni kulia kwa Angban kulionyesha namna Tambwe alivyo mahiri katika kumalizia. Huyu ndiye namba tisa wa kizamani.

Ibrahim Ajib ( Simba) – Kama kuna mchezaji ambaye kipaji chake hakina shaka hapa nchini kwa sasa basi huyo ni Ajib. Kwa kulinganisha na Donald Ngoma wa Yanga, Ajib walau alijitutumua.

Alifunga bao ambalo lilikataliwa na mwamuzi na mara zote alijaribu kufanya mambo yaliyoiweka safu ya ulinzi ya Yanga katika wakati mgumu.

Shiza Kichuya (Simba) – Huwezi kuutaja mchezo huu bila kulitaja jina hili la kiungo huyu mshambuliaji aliyesajiliwa mwanzoni mwa msimu huu akitokea Mtibwa Sugar.


