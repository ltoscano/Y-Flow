
Busungu bado kwanza

January 6, 2017

KOCHA wa Yanga, George Lwandamina hana mpango wa kumtumia mshambuliaji wake Malimi Busungu kwa sasa mpaka hapo atakapomaliza mambo yake binafsi. 
Hiyo imetokana na mchezaji huyo kukabiliwa na kesi inayoendelea Morogoro iliyotokana na ajali ya gari aliyoipata Novemba 20, mwaka jana akiwa njiani akitokea Morogoro kwenda Dar es Salaam.Akithibitisha uwepo wa taarifa hizo, Meneja wa Yanga, Hafidhi Saleh, alisema ni kweli mchezaji huyo hatotumika katika hatua iliyosalia ya Kombe la Mapinduzi.
Alisema mshambuliaji huyo atakuwa akijifua kusubiri kuendelea na timu pindi itakaporejea kutoka Unguja na kuendeleza jitihada zao za kutetea ubingwa wa Ligi Kuu Tanzania Bara.
'Unajua tuliamua kumuacha kwa sababu ya kesi iliyokuwa inamkabili na tumeona ni bora tukampumzisha ili aje awe msaada zaidi katika michuano mingine inayoendelea hapa nchini.
'Lakini pia naomba tuelewe
kwamba hii michuano muda sio mrefu inamalizika na mchezaji wetu kesi yake bado haijamalizika kusikilizwa kwa hiyo mwalimu kaona ni bora ampe muda wa kutosha ili aendelee na kesi yake pasipo kuwa na usumbufu wa aina yoyote ile,' alisema Saleh.
Licha ya mchezaji kutokuwepo katika kikosi cha Yanga bado wamefanya vyema kwenye michezo yao miwili ya awali kwa kuvuna pointi sita na magoli nane huku mechi ijayo wakitarajia kukutana na Azam ambayo imetoka kufukuza makocha wake wote hivi karibuni.

SHARE


