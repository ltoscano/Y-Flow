
Kwa kazi hii ngumu , Lukuvi pekee hawezi, asaidiwe
Sekta ya ardhi nchini kwa miaka sasa inapitia kwenye mabadiliko makubwa, ambako thamani yake tunaam biwa kuwa inapanda kila siku.
Upo uwezekano kuwa ni Wa tanzania wachache wanaofahamu vizuri kuhusu thamani halisi ya ardhi ambayo kwa sehemu kubwa haijapimwa tangu uhuru.
Ukitaka kuijua thamani halisi ya ardhi, jaribu kufanya uwekezaji, uwe binafsi katika sekta hiyo, ndipo utaona na bila shaka utashangaa.
Mijini na vijijini, siku hizi ardhi ni rasilimali inayogombewa mno tena kwa kiasi kikubwa, imekuwa chanzo na sababu ya migogoro mingi na wakati mwingine hata maafa, watu wameuana, wengine wamepata ulemavu wa kudumu. 
Tofauti na pengine wakati wa awamu zilizotangulia, awamu ya sasa, ardhi imepewa mtazamo mpya, tunamwona waziri wake, William Lukuvi na msaidizi wake, Angelina Mabula wakizunguka kila kona ya nchi wamegeuka watatuzi wa migogoro.
Laiti ningepata nafasi ya kutoa tuzo au nishani kwa waziri aliyefanya kazi nzuri mwaka 2016, hakuna shaka Lukuvi angetuzwa kwanza.
Ningemtuza, bila shaka na wasaidizi wake, ingawa si wote, kwa kudiriki kusema ukweli ambao mara zote tumeambiwa kuwa unauma, kiasi kwamba kila mahali alikopita Lukuvi amekutana na aina moja ya mgogoro au kero ya ardhi. Ninaamini, Lukuvi anakesha, anawaza, ni mmoja kati ya wasaidizi wa karibu wa Rais John Magufuli ambao hakuna shaka hawapendwi.
Ni adui wa wamiliki wa ardhi, wakiwamo viongozi , ambao rungu limewaangukia, wanaumia, baadhi yao wamenyang'anywa ardhi, wengine kutakiwa waiendeleze, vinginevyo itakwenda na maji!
Viongozi , wakiwamo wa Serikali za mitaa, vijiji nchini watakuwa hawampendi Lukuvi kwa sababu ya kuwazibia mirija, kukalia vyanzo vyao vya mapato.
Hawapumui. Kwa waliojenga kwenye maeneo mengi mijini, ikiwamo Dar es Salaam, ukiondoa kwenye maeneo machache yaliyopimwa na kurasimishwa, wamepitia mikono michafu ya viongozi walafi kwenye maeneo yao.
Ninafahamu jinsi walivyoshiriki kwa namna moja au nyingine kwenye ugawaji wa ardhi, viwanja au mashamba ambayo wamiliki wake wanakutana na mizozo. 
Wengine ninaoamini kuwa hawampendi Lukuvi ni madalali wa viwanja na mashamba.
Baadhi yao walianzisha ofisi za mifukoni zimewasaidia kwenye ulaji wao, ingawa siku zao zimefika mwisho.
Baadhi yao walidanganya wateja waliotaka ardhi kwa matumizi yao ya aina mbalimbali.
Pia, wataalamu, wakiwamo wa mipango miji, maofisa ardhi kabla ya ujio wa Lukuvi walikuwa ni mabosi, kuwaona ilikuwa kwa jasho na siku hizi wamegeuka wadogo.
Baadhi yao waliishi kwa ujanja, waliwaonea watafutao ardhi au hati za miliki za viwanja, mashamba, hati ambazo ziliwachukua miaka mingi kuzipata, ingawa siku hizi naambiwa tatizoi hilo linatoweka.
Kama nilivyoeleza awali, sekta ya ardhi ni mtambuka inasimamiwa na wizara, sheria nyingi, imekuwa yenye mizozo, migogoro tangu nchi hii ipate uhuru wake miaka 55 iliyopita. Kwanini mizozo ya ardhi haikuisha?
Wachache walionufaika, wakiwamo viongozi , wajanja wakiwamo wasomi waliojua thamani halisi ya ardhi, waliihodhi ama kwa kuinunua, kuipata bure, baadaye wakaiuza kupitia watendaji wa mitaa, vijiji na madalali, baadhi yao sasa ni matajiri wakubwa.
Utajiri huo uliopatikana kupitia ardhi, ambayo tumeaminishwa kuwa ni mali ya umma, unaumiza, umeacha nyuma migogoro mingi ambayo nimeambiwa Kanda ya Ziwa inaongoza nchini. 
Wanunuzi wa viwanja au mashamba kwa miaka mingi wameumia, ingawa sasa wanaona mwanga.
Matokeo yake, sekta hiyo ilionekana kero, kichaka cha maovu na maumivu ya wananchi wengi, waliotaka kuwekeza kwa namna moja au nyingine. Ardhi, ina laana, tumeambiwa kwenye simulizi za dini kuwa Kaini alimuua na kumzika ndugu yake, Abel ardhini ikalaaniwa hadi leo na laana hiyo imewasumbua walimwengu wengi. Tunaambiwa wale waliofuata walitakiwa kumletea Mungu mavuno bora kutoka kwenye ardhi ili wabarikiwe walidanganya, wakalaaniwa.
Miaka mingi baadaye, ardhi ambayo ni rasilimali nyeti imeendelea kuwatesa wengi hadi leo. Tazama, mtu aliyewekeza kwenye sekta hiyo kwa akili anayo nafasi ya kuishi vizuri, ingawa kwa upande wa mijini, thamani ya ardhi imeifanya iwe inayogombewa mno kiasi cha kusababisha maafa baina ya wakulima na wafugaji. Ninajiuliza, hivi kizazi chetu tunagombea ardhi, tukauwana, kuumizana, ardhi inayopungua, je, tutawaachia nini watoto ,wajukuu zetu wa karne zijazo?
Jibu la swali hili nikuachie leo, ninahisi ni wajibu wetu sote kama jamii tuanze kuiangalia ardhi kwa mtazamo mpya kuliko ilivyo sasa. Tunamuona Lukuvi anazurura, anatembea nchi na nzima kutatua matatizo mengi ya ardhi mijini na vijijini, tunadhani hana cha kufanya.
Ningemshauri Lukuvi, ambaye rafiki yangu tangu zama zile tukikutana pale Jengo la Umoja wa Vijana (UV-CCM), kando ya Barabara ya Morogoro, asiogope bali achape kazi. Katika hilo, Lukuvi atambue amebaki kiongozi mwenye msimamo, asilegeze kamba, asimamie sekta hiyo kwa mtazamo huo mpya, afikirie namna ya kubadili baadhi ya sheria zinazosimamia sekta hiyo.
Nishauri kwamba suala la kupata hati kwa kila mmiliki ardhi, kiwanja au shamba mijini na vijijini lipewe mtazamo mpya, liharakishwe, ikiwezekana atumie taarifa zinazopatikana siku hizi kirahisi kwenye mamlaka za umma, Vitambulisho vya Taifa (Nida), Tume ya Taifa ya Uchaguzi (NEC) au Rita ili kuwezesha wamiliki wote wa ardhi kupata hati.
Mifumo ya kuhakiki umiliki kwa ngazi mbalimbali uangaliwe upya ili kuwezesha ardhi iwe rasilimali inayosaidia Wa tanzania wajiendeleze, kukopa benki au taasisi za fedha wakiaminika, siyo kukwazwa kama ilivyo sasa.
Ushauri wangu ni kuangaliwa upya kwa sheria za sekta hiyo, kuondoa urasimu na madaraka makubwa kwa baadhi ya watu, wakiwamo viongozi na watendaji wa sekta hiyo, hilo linahitaji mijadala kitaifa.
Sitaki kuamini kuwa suala kuandaa na kutoa hati za viwanja au mashamba lifanyike Ardhi House au kwenye ofisi za kanda, inafaa halmashauri zikasimiwe madaraka hayo ya uwakala wa kusimamia upatikanaji wa hati ili kuwasaidia kupata hati kirahisi na wepesi kwenye ukusanyaji mapato ya Serikali.
Sanjari na hilo, matumizi ya ardhi kibiashara, ujenzi wa majengo makubwa kunakofanywa kwa kasi kubwa nchini, lazima pia sheria zake ziangaliwe upya ili kodi ya ardhi na majengo kwa halmashauri ziwe yenye maana, manufaa kwa nchi.


