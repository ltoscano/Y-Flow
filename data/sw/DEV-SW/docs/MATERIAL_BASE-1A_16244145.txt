
Maonyesho ya Sabasaba yaboreshwe
Jul 09, 2014

KWA karibu wiki mbili mamia kwa mamia ya wakazi wa Dar es salaam na wengine kutoka mikoani na hata nje ya Tanzania, walikuwa wakimiminika kwenye Maonyesho ya Biashara ya Kimataifa ya Dar es Salaam, maarufu kama Maonyesho ya Sabasaba.
Walioyashuhudia maonyesho haya miaka 20, na zaidi, iliyopita, watakubaliana kwamba yamepanda kwa kila namna: idadi ya nchi washiriki; mashirika na makampuni; ubora wa bidhaa na bei; huduma na umma unaofurika tangia siku ya kwanza hadi ya mwisho katika Viwanja hivyo vya Mwalimu Julius Nyerere.
Kwa viwango vyovyote vile, hatua kubwa imepigwa kufikia hapo yalipofikia Maonyesho haya ya 38 ya Sabasaba ya mwaka huu 2014.
Ni kwa sababu ya hatua kubwa hiyo ya maendeleo yaliyofikiwa, hatuna budi kutoa pongezi kwa waandaji wa Maonyesho ya Sabasaba ya mwaka huu kwa kazi nzuri iliyofanyika, ya maandalizi na uhakika wa ushiriki wa wafanyabiashara, nchi, kampuni na mashirika mbalimbali. Kasi hii lazima iendelee.

Tulimsikia, wiki iliyopita, Waziri Mkuu Mizengo Pinda, akipendekeza haja ya kuyapanua zaidi Maonyesho ya haya ya Sabasaba ili yavute nchi na waonyeshaji zaidi ya ilivyo sasa.

Yeye alipendekeza kwamba ikibidi hata viwanja vya maonyesho vijengwe upya kwa maana ya kupanua eneo na kulifanya la kisasa zaidi ili livutie nchi, kampuni za umma na binafsi, mashirika na watu wengi zaidi.
Bila shaka sasa wakati umefika wa kuitafakari hoja hii ya Waziri Mkuu Pinda. Kwa kuwa yote ni mema, yale yaliyo ya heri, nasi tumuunge mkono Waziri Mkuu Pinda kwa pendekezo lake hili.
Pamoja na kukua kwa Maonyesho ya Sabasaba, bado kuna mambo hayajakaa sawa. Yapo maeneo mengi ambayo hakika hayampi mtu faraja ya kutamani kila mara kwenda Sabasaba. Na hayo ndiyo yanayovutia nchi, kampuni na mashirika na watu binafsi. Hoja hii ya Pinda, bila shaka, ina mashiko. Na kwa sababu waandaaji wa Maonyesho haya ya Dar es Salaam wamekuwa wakipata fursa ya kwenda kuhudhuria Maonyesho ya wenzetu wa nje, wanaweza wakaanzia kwenye uzoefu huo wa ubora wa wenzetu katika kutekeleza maelekezo hayo ya Waziri Mkuu Pinda.


