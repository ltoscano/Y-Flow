Polisi, Chwaka zang’ara Ligi ya Zanzibar

Imeandikwa na Mwajuma Juma, Zanzibar

Imechapishwa: 13 Oktoba 2016

TIMU za soka za Polisi, Chwaka Stars na Black Sailor zimeshinda mechi zake za Ligi Kuu zilizocheza kwenye viwanja tofauti.

Polisi ilicheza kwenye Uwanja wa Amaan kumenyana na Malindi ambapo iliishinda bao 1-0. Bao la washindi likiwekwa kimiani na Mohammed Othman Mmanga katika dakika ya saba.
Mechi nyingine iliyochezwa kwenye uwanja huo ilikuwa kati ya Black Sailor iliyoifunga Miembeni bao 1-0. Bao la washindi likifungwa na Mustafa Vuai dakika ya 55.
Katika Uwanja wa Fuoni timu ya Chwaka Stars nayo ilishinda bao 1-0 dhidi ya Chuoni mfungaji akiwa ni Bakar Thani katika dakika ya 33. Matokeo hayo yanaifanya Chwaka iongoze msimamo ikiwa na pointi 7 sawa na Black Sailor iliyo nafasi ya pili kwa tofauti ya mabao.
Mundu iko na pointi sita katika nafasi ya nne kwenye msimamo, Polisi inafuata ikiwa na pointi tano, JKU inashika nafasi ya sita ikiwa na pointi nne.
Ligi hiyo itaendelea kesho kwa kuchezwa michezo mitatu ambapo Taifa Jang’ombe itamenyana na KVZ, Kipanga itacheza na Mafunzo na katika Uwanja wa Fuoni KMKM itapambana na Kilimani City.


