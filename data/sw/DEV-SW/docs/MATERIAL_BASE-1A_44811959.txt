MGOMO WA MADAKTARI KENYA: Wagonjwa wa akili wakimbia, huduma zakwama

December 6, 2016

BAADHI ya wagonjwa wa akili waliokuwa wakipatiwa matibabu katika Hospitali ya Mathari inayohusika kutoa tiba kwa wagonjwa hao iliyopo Nairobi, nchini Kenya, wamekimbia hospitalini hapo kutokana na mgomo wa madaktari.
Taarifa zinasema kuwa, wagonjwa hao zaidi ya 100 wametumia fursa ya mgomo huo kutoroka hospitalini hapo.
Madaktari nchini humo, wapo katika mgomo wakiishinikiza
Serikali yao iwalipe malimbikizi ya nyongeza za mishahara na marupurupu mengine chini ya makubaliano yaliyotiwa saini Juni, 2013 na muafaka wa mwaka 2015 juu ya kuboresha mazingira ya kazi.
Mgomo huo umeathiri hospitali zote zinazoendeshwa na Serikali
katika majimbo na Hospitali Kuu za Rufaa ikiwemo Hospitali ya Taifa ya Kenyatta na Moi Mjini Eldoret.
Maafisa wakuu wa afya serikalini, juzi walifanya mkutano wa dharura usiku ili kuzuia mgomo huo lakini hawakufanikiwa.
Huduma ya afya zasimama Katika hatua nyingine, maelfu ya wagonjwa katika hospitali za umma nchini humo, wanahangaika bila matibabu kutokana na mgomo wa madaktari na wahudumu wengine wa afya.
Taarifa zinasema kuwa, wagonjwa wengine katika hospitali za umma nchini humo wamelazimika kurudi nyumbani, kutafuta matibabu katika vituo binafsi ambavyo gharama yake ni juu.
Mwaka 2013, Sekta ya Afya nchini humo ilipeleka baadhi ya huduma zake chini ya Mamlaka za Kaunti, hatua hiyo ilisababisha hospitali za umma kuwa chini ya usimamizi wa Magavana.
Hata hivyo, Wizara ya Afya bado inasimamia Hospitali Kuu za Kitaifa ikiwemo ya Kenyatta iliyoko na Moi iliyoko Magharibi mwa Kenya.
Tangu sekta ya afya iwekwe chini ya usimamizi wa kaunti, huduma ya afya zimeonekana kudorora, wauguzi na madaktari wakifanya migomo ya kila mara kulalamikia mazingira duni ya kazi.
Mvutano kati ya Serikali Kuu na Kaunti kuhusu utoaji vifaa muhimu katika vituo vya afya pia imeyumbisha sekta ya afya nchini humo.
Wizara hiyo imekua ikiwasihi wahudumu wa afya kutogoma ili kuokoa maisha ya wagonjwa, kuwapa muda wa kutathmini muafaka huo lakini ombi hilo limeonekana kupuuzwa.
Hakuna taarifa zilizotolewa na Wiara hiyo kuhusu hali ya matibabu katika hospitali za umma ambapo baadhi ya Magavana wanatishia kuwafuta kazi wote watakaoshiriki kwenye mgomo.


