
Tabia za ovyo za wazazi zinaathiri makuzi ya watoto
Mwanafunzi wangu mmoja aliwahi kuniambia kuwa anatamani watoto wake wasitazame filamu za Kiswahili, kwa kuwa hazina maadili lakini akashindwa kuitimiza ndoto yake kwa kuwa majirani na baadhi ya ndugu zake wanamuangusha.
"Mwalimu natamani sana watoto wangu wasitazame hizi filamu, siku moja alikuja mwanangu akaniuliza hivi mama maana ya baby ni nini?
Nikamwambia maana yake ni mtoto, mwanangu akakataa na kusema mbona msanii X alikuwa akimuita yule msanii Y baby?" alinisimulia.
Ukiwa mzazi unapaswa kudhibiti matumizi ya vyombo vya mawasiliano kwa kuwa vinaweza kumharibu mwanao. Vyombo hivi vikitumika vizuri vina mchango mkubwa katika maendeleo ya mwanao.
Vipo vipindi vya watoto vinavyowajenga watoto kiakili na kimaadili. Vipindi hivi viwe vya Kiswahili au lugha nyingine za kigeni, vinapaswa kupewa nafasi kubwa badala ya vipindi vya ajabuajabu visivyomsaidia chochote mtoto.
Tupo wazazi pia ambao tukishinda nyumbani mwisho wa wiki basi watoto hawana raha. Kazi yetu ni kuangalia taarifa za habari kuanzia Al Jazeera, BBC, CNN na chaneli nyingine za kimataifa.
Tukimaliza habari tunahamia ligi ya Uingereza, na tunamalizia siku na Bundasliga. Hatukatai kuangalia habari na michezo mbalimbali, lakini tukumbuke kuwa watoto wako nao wanapaswa kupewa fursa ya kutazama Tv na ikizingatiwa kuwa vipindi vingi vya watoto vipo katika siku za mwisho wa wiki.
Tabia yako mzazi ya kung'ang'ania `remote control' na kuwanyima watoto wako kutazama Tv kunawajengea tabia ya ubinafsi na kutopenda kushirikiana na wengine.
Usishangae pia ukiletewa mashtaka na watoto wako wadogo kuwa mwanao mkubwa unapoondoka naye anakaimu ukuu wa kusimamia runinga hadi utakaporudi.
Pia jambo hili linaweza kutoa mwanya kwa watoto wako kwenda kutazama Tv kwa majirani ambako anaweza kujifunza tabia zisizo sawa.
Siku za hivi karibuni tumeshuhudia kuibuka kwa kizazi chenye tabia zinazotia ukakasi. Tabia ambazo zimekuwa kero mitaani, shuleni na nyumbani.
Kwa bahati mbaya hakuna mtu anayeangaika kujua nini chanzo cha tabia hizo za ajabu zinazofanywa na vijana wao. Wazazi wengi wameishia kulalama kuhusu mienendo ya vijana wao bila kujua wachukue hatua gani kupambana na tatizo hilo.
Pia wapo wazazi ambao jukumu la malezi limewashinda na kuamua kuuachia utandawazi uwalelee watoto wao. Hawa ndiyo wazazi wanaowasifia vijana wao wa kiume kwamba wanaenda na wakati pale wanaposuka nywele, kutoboa masikio, kukesha kwenye kumbi za disco, kuvaa milegezo.
Ukweli ni kwamba kuna uhusiano mkubwa kati ya ufaulu wa mtoto na tabia yake kwa jumla. Huu ni ukweli ambao wazazi wengi hawajaufahamu au wana ufahamu, lakini wanajifanya kutoufahamu.
Uzoefu unaonyesha kuwa wanafunzi wanaofanya vyema shuleni wametokana na malezi yanayozingatia maadili kutoka kwa wazazi wao na jamii inayowazunguka.
Kushuka kwa kiwango cha elimu hasa kwa shule za msingi kumechangiwa na malezi ya wazazi kwa watoto wao.
Hivi sasa tunashuhudia kwa kiwango kikubwa wanafunzi wengi wa darasa la saba wakimaliza bila kujua kusoma na kuandika.
Pamoja na kwamba zipo sababu nyingine zinazochangia hali hiyo ya kushuka kwa ufaulu wa watoto, lakini wazazi hawawezi kujitenga na tatizo hilo.
Sababu kubwa zinazochangia maendeleo mabaya ya mtoto ni utoro wa rejareja na wa kudumu. Tatizo la utoro linawakumba wanafunzi ambao wazazi wao hawana muda wa kufuatilia kwa karibu maendeleo ya mtoto wao kitabia na kielimu.
Niliwahi kumuuliza mwalimu mmoja huko Mwanza; je' ni wazazi wangapi wanaofika shuleni walau mara moja kuulizia maendeleo ya watoto wao?
"Wapo wazazi wanaokuja, lakini ni wachache mno ambao hawafiki hata 10 katika jumla ya watoto zaidi ya 400 tulionao hapa, hata ukiwaita katika vikao vya shule wengi wao hawafiki,''
alinijibu.
Kuhusu uhusiano wa tabia njema na ufaulu darasani mwalimu huyu anaendelea kusema: "Katika kipindi chote cha utumishi wangu kama mwalimu nimeshuhudia wanafunzi wengi wanaofanya vizuri ni wale wenye tabia njema na wanaofanya vibaya ni wale wenye tabia na mienendo mibaya''.
Hoja yake inaungwa mkono na mwalimu mwingine kutoka Wilaya ya Hai anayesema: "Sisi walimu tunakuwa karibu na wanafunzi ambao wazazi wao wanafuatilia maendeleo ya watoto wao na kutoa ushirikiano wa karibu kwa walimu.''
Shadidu Ndossa ni mdau wa elimu na mhadhiri Chuo Kikuu cha St John. 0756681371 


