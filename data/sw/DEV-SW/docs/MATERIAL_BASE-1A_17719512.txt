
CHADEMA yaibwaga CCM Igunga Aug 22, 2012

CHAMA cha Mapinduzi (CCM) kimepoteza kiti cha ubunge kwa mara nyingine, baada ya Mbunge wa Igunga, mkoani Tabora, Dk. Dalali Kafumu, kuvuliwa wadhifa huo na Mahakama Kuu Kanda ya Tabora.
Dk. Dalali amevuliwa ubunge baada ya kesi iliyofunguliwa kupinga ushindi wake kutolewa hukumu jana Jumanne na Jaji aliyekuwa akisikiliza kesi hiyo, Mary Nsimbo Shangali. 
Kesi dhidi ya Dk. Kafumu ilifunguliwa na aliyekuwa Mgombea ubunge kwa tiketi ya CHADEMA, mwalimu Joseph Kashindye, katika mashitaka ya kupinga ubunge wa Kafumu, aliwaunganisha pia Mwanasheria Mkuu wa Serikali pamoja na aliyekuwa Msimamizi wa Uchaguzi huo mdogo, Protace Magayane.
Hata hivyo, licha ya kesi hiyo kumvua ubunge Dk. Kafumu, wakati wote wa mchakato wa kusikiliza kesi hiyo Kafumu alionyesha wasiwasi dhidi ya Jaji Shangali, ambaye naye alipuuza wasiwasi huo dhidi yake.
Katika matokeo ya uchaguzi huo mdogo ambao ulifanyika baada ya aliyekuwa Mbunge wa Igunga, Rostam Aziz, kujiuzulu, Kafumu alitangazwa mshindi wa kiti hicho kwa kupata takriban kura 26,484 ambazo ni sawa na asilimia 50 ya kura zote zilizopigwa.
Mpinzani wa karibu wa Dk. Kafumu alikuwa mwalimu Kashindye aliyepata kura 23,260 ambazo ni asilimia 44 ya kura zote zilizopigwa.
Upigaji kura katika uchaguzi huo mdogo uliokuwa na mvutano mkali wa kisiasa ulifanyika Oktoba 2, mwaka jana.
Kutokana na uamuzi huo wa Mahakama, Dk. Dalali amekaririwa akisema kwa sasa anasubiri uamuzi wa chama chake kama watakata rufaa kupinga matokeo hayo au la. Alieleza kuwa kwa muda ambao si mbunge atarejea katika kazi zake za utaalamu wa madini.
Kutenguliwa kwa ubunge wa Dk. Kafumu ni pigo la pili kwa Chama cha Mapinduzi.
Pigo la kwanza lilikuwa ni kutenguliwa kwa ubunge wa Mbunge wa Sumbawanga Mjini, Aeshi Hilaly.
Kesi ya kupinga ubunge wa Aeshi ilifunguliwa na mpinzani wake wa karibu, mwalimu Norbert Yamsebo (CHADEMA) na hukumu ya kesi hiyo iliyokuwa na kurasa 68 iliyosomwa na Jaji wa Mahakama Kuu Kanda ya Mbeya, Betwell Mmila.
Hukumu hiyo ya Sumbawanga Mjini nayo ilitanguliwa na hukumu nyingine kupinga matokeo ya ubunge kwa aliyekuwa Mbunge wa Arusha Mjini, Godbless Lema.
Katika hukumu ya ubunge wa Arusha Mjini, Lema alikwishakukata rufaa kupinga hukumu hiyo, rufaa ambayo bado ipo kwenye mchakato.
Kwa upande wa hukumu ya Sumbawanga Mjini, bado CCM haijakata rufaa na kuna taarifa kwamba uchaguzi mdogo katika jimbo hilo unaweza kutangazwa miezi michache kuanzia sasa.
Bado haijawekwa bayana kuhusu uamuzi unaofuata wa CCM kama kitaka rufaa kupinga matokeo ya hukumu ya Igunga au la.
Katibu wa Itikadi na Uenezi wa CCM, Nape Nnauye amezungumzia suala hilo akisema anasubiri kusoma hukumu ya kesi hiyo na kisha kutoa msimamo wa chama chake.
Katika hatua nyingine, hadi tunakwenda mitamboni viongozi wa CHADEMA hawakuweza kupatikana kuzungumzia hukumu hiyo. Tundu Lissu ambaye ni mwanasheria wa chama hicho, alipopigiwa simu iliita bila majibu na baadaye kuzimwa kabisa.


