Mwisho kuchukua fomu TOC leo

Imeandikwa na Basil

Imechapishwa: 15 Novemba 2016

LEO ndio mwisho wa kuchukua na kurejesha fomu kwa wale wanaotaka kuwania nafasi mbalimbali za uongozi katika Uchaguzi Mkuu wa Kamati ya Olimpiki (TOC) utakaofanyika Desemba 10 Dodoma.

Kwa mujibu wa taarifa kwa vyombo vya habari iliyolewa jana na Katibu Mkuu wa TOC, Filbert Bayi ambaye anahudhuria Mkutano Mkuu wa Kamati za Taifa za Olimpiki (Anoca), leo saa 10:00 jioni ndio mwisho wa kurejesha fomu.
Bayi alisema kuwa hali ya uchukuaji fomu sio ya kuridhisha kabisa, ambapo aliwataka wadau wenye sifa kujitokeza kwa wingi leo kuchukua na kurejesha fomu hizo ili kuwania uongozi wa TOC. 
Alisema Wa tanzania wamekuwa wazungumzaji wazuri sana wanapokuwa nje ya uongozi lakini muda wa uchaguzi unapofika wamekuwa wakiingia mitini kugombea uongozi.
Bayi tayari alichukua na kurejesha fomu kwa ajili ya kutetea nafasi yake hiyo.
Nafasi zinazogombewa ni pamoja na ya Rais, Makamu wa Rais, Katibu Mkuu, Katibu Msaidizi, Mhazini Mkuu, Mhazini Msaidizi, wajumbe 10, watano kutoka Zanzibar na wengine kutoka Bara.
Wengine ni nafasi tatu kupitia Wanaolimpiki na nafasi moja Mwakilishi wa Wachezaji.
Mbali na Bayi na Rais wa TOC, Gulam Rashid kuchukua fomu wengine waliochukua ni pamoja na Muharami Mchume, Irine Mwasanga, Noorelain Sharif, Juliana Yassoda, Noel Kihunsi, Donath Massawe na Amina Ahmed.
Zakia Mrisho na Fabian Joseph wamechukua fomu kuwania ujumbe wa Wanaolimpiki.


