
Netiboli Ruvuma zapanda daraja

Imeandikwa na Mwandishi Wetu

Imechapishwa: 02 Novemba 2016

TIMU za Polisi Ruvuma na Manispaa ya Songea msimu ujao zitashiriki mashindano ya Ligi Daraja la Kwanza baada ya kupanda daraja. 

Kwa mujibu wa makamu mwenyekiti wa Chama cha Netiboli Tanzania (Chaneta), Zainabu Mbiro, Polisi Ruvuma na ya Manispaa ndizo pekee zilishiriki mashindano ya daraja la pili, ambayo yalitakiwa kushirikisha timu nane.
Alisema kuwa mashindano hayo walitarajia kushirikisha timu nane, lakini badala yake zilijitokeza hizo, ambazo zote zimepanda daraja.
Mbiro alisema kuwa mashindano ya Ligi Daraja la Kwanza msimu uliopita yalishirikisha jumla ya timu 17, lakini msimu ujao walipanga kushirikisha timu 24.
Timu za Mara Queens, Gift ya Moshi, Tamisemi ya Dodoma, Mapinduzi ya Dodoma, Muungano Mbozi na Njombe Mji.
Aidha alisema kuwa mashindano ya Kombe la Taifa yamepangwa kufanyika Mbeya baadaye mwaka huu.
Hata hivyo, alisema kuwa tarehe kamili ya kufanyika kwa mashindano hayo itajulikana baada ya kikao cha Kamati ya Utendaji kitakachotarajia kufanyika kesho jijini Dar es Salaam.
Wakati huo huo, mashindano ya netiboli ya Ligi Kuu ya Muungano yataanza jijini Dar es Salaam Jumamosi katika viwanja vya Sigara.


