
Ziara ya McCain na wenziye Syria yazua tumbojoto
UMOJA WA MATAIFA, Amerika SYRIA imelalamikia Umoja wa Mataifa (UN) baada ya Seneta wa Amerika John McCain, waziri wa zamani wa kigeni wa Ufaransa Bernard Kouchner na watu wengine mashuhuri kuingia nchini humo bila visa.
Balozi wa Syria katika UN Bashar Jaafari alisema katika barua kwa Baraza la Usalama la umoja huo kuwa, mataifa lazima yachukue “hatua mara moja” dhidi ya raia wanaoingia nchini humo kinyume cha sheria.
Balozi wa zamani wa Amerika nchini Croatia, David Galbraith, alizuru Syria Desemba, na wakili mmoja wa zamani wa Kuwait, Walid al-Tabtaba’i, alitajwa kwa ziara yake ya 2013, katika barua hiyo ya tarehe 24, Desemba. 
McCain alizuru Syria mwezi Mei mwaka jana, na kukutana na waasi baada ya kuvuka mpaka kutoka Uturuki.
Jaafari alisema seneta huyo wa Republican alikutana na viongozi wa kundi la AlNusra Front, ambalo Baraza la Usalama limeiorodhesha kama kundi la kigaidi.
Naye Kouchner alisafiri hadi maeneo ya Kurd kaskazini mwa Syria mwezi Novemba.
Galbraith alisindikizwa na maafisa watatu wa kisiasa na kijeshi wa Amerika katika ziara yake mwezi jana huku Walid al-Tabtaba’I akileta pesa na silaha kwa waasi, na kushiriki makabiliano mwezi Septemba, balozi huyo alisema.
Syria inataka Katibu Mkuu wa UN Ban Ki-moon na Baraza la Usalama “kushinikiza serikali hizo kuchukua hatua mara moja dhidi ya raia wake wanaoingia Syria kinyume cha sheria,” aliongeza.
Na AFP


