
Wafanyakazi wapimwa saratani ya matiti

Imeandikwa na Mwandishi Wetu

Imechapishwa: 24 Oktoba 2016

WAFANYAKAZI wa Kampuni ya Bia ya TBL Group na familia zao katika viwanda vyake vyote nchini, mwishoni mwa wiki waliadhimisha kwa vitendo mwezi wa saratani ya matiti.

Walipimwa saratani ya matiti na kupatiwa elimu jÍuu ya ugonjwa huu ambao umekuwa ukiongezeka kwa kasi nchini. Meneja wa Rasilimaliwatu wa kampuni hiyo, Jonathan Koshuma alisema maadhimisho hayo yamefanyika ili kutekeleza mpango wa kampuni wa kuimarisha afya za wafanyakazi na familia zao unaojulikana kama Afya Kwanza.
“Mwitikio wa wafanyakazi wetu wote kushiriki katika programu hii ni mzuri kama ambavyo wengi wamejitokeza kupimwa na kupatiwa ushauri wa jinsi ya kuepuka ugonjwa wa saratani ya matiti na kujua dalili za ugonjwa huu mapema pindi unapojitokeza, ili kuwahi kufanyiwa uchunguzi na kupata matibabu,” alisema.
Mratibu wa Programu ya Afya Kwanza wa TBL Group, Julieth Mgani alisema mbali na wafanyakazi kupatiwa elimu na ushauri juu ya magonjwa mbalimbali, pia wanapata fursa ya kushiriki kufanya mazoezi ya pamoja yanayoshirikisha familia zao na wamekuwa wakipatiwa elimu ya umuhimu wa lishe bora. 
Mmoja wa madaktari walioendesha upimaji saratani kwa wafanyakazi hao jijini Dar es Salaam, Dk Walter Kweka alisema Tanzania ni moja ya nchi zenye ongezeko kubwa la wagonjwa wa saratani kwa kasi hususani katika miaka ya karibuni, hasa saratani ya matiti inayoathiri wanawake wengi.


