Kiongozi wa Bohora awasili nchini

Imeandikwa na Mwandishi Wetu

Imechapishwa: 28 Septemba 2016

KIONGOZI Mkuu wa madhehebu ya Bohora Duniani, Dk Seyyidna Mohamed Burahanuddin, amewasili nchini kwa ajili ya kuongoza tamasha la kusherehekea mwaka mpya wa kiislamu kwa waumini wa madhehebu hayo.

Kiongozi huyo aliwasili kwenye Uwanja wa Ndege wa Kimataifa wa Julius Nyerere na kulakiwa na mamia ya waumini wa madhehebu hayo waishio nchini na viongozi mbalimbali wa serikali na wa Baraza Kuu la Waislamu Tanzania (Bakwata).
Katika mapokezi hayo alikuwepo pia Waziri wa Ulinzi na Jeshi la Kujenga Taifa, Dk Hussein Mwinyi, Shehe wa Mkoa wa Dar es Salaam, Alhad Mussa Salum na Katibu Mkuu wa Bakwata, Suleiman Lolila. 
Baada ya mapokezi hayo, msafara wa kiongozi huyo ulikwenda moja kwa moja kwenye Msikiti wa Bohora ambapo mgeni huyo alijumuika na waumini mbalimbali kwa ajili ya sherehe ya mapokezi msikitini hapo.
Akizungumza kwenye hafla hiyo, Dk Mwinyi ambaye alimwakilisha Waziri Mkuu, Kassim Majaliwa, alisema serikali inathamini mchango wa watu wa jamii ya Bohora Tanzania kwa namna walivyowekeza na wanavyoendesha shughuli zao kwa amani na utulivu na aliahidi kuwa serikali itaendelea kushirikiana nao.
Naye mwakilishi wa Bakwata, Shehe Lolila, alisema Rais John Magufuli anatarajiwa kushiriki kwenye ufunguzi wa tamasha hilo ambao utafanyika hivi karibuni katika Msikiti wa Bohora.
“Bakwata iko pamoja nanyi na nawaahidi kwa siku zote 10 mtakazofanya tamasha hili sisi tutakuwa na nyinyi bega kwa bega kuhakikisha shughuli zenu zote mlizopanga zinafanyika kwa ufanisi mkubwa,” alisema.
Kiongozi wa Bohora Tanzania, Zainuddin Adamjee, alisema waumini wa madhehebu ya Bohora duniani kote watasherehekea Moharam ambao ni mwaka mpya wa kiislamu kuanzia Oktoba.


