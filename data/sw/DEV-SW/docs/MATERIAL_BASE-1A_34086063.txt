
Mei Mosi iturejeshe katika misingi ya uwajibikaji
Wafanyakazi wa Tanzania, leo wanaungana na wenzao duniani kote katika sherehe za Mei Mosi ambazo hutumika kuzungumzia na kufanya tathmini ya mafanikio na changamoto wanazokabiliana nazo katika utekelezaji wa majukumu yao.
Chimbuko la siku hii iliyoanza tangu karne ya 19 W huko Marekani na kuenea Ulaya na kisha duniani kote ni wafanyakazi kupinga muda mrefu wa kazi na kutaka kuwa na haki ya kujumuika. Wafanyakazi walikuwa wakifanyishwa kazi kwa saa nyingi wakati mwingine hadi kufikia 20 kwa siku.
Waajiri walilalamikiwa kwa kutokujali masilahi ya wafanyakazi na hata mazingira yao ya kazi kiasi kwamba wengi walipoteza maisha wakiwa na umri mdogo kutokana na magonjwa yaliyosababishwa na mazingira duni kazini.
Chama cha kwanza cha wafanyakazi kiliundwa mwaka 1827 huko Philadelphia, Marekani na jukumu lake kubwa lilikuwa kutaka kuwapo kwa muda maalumu wa kazi. Viliendelea kuundwa kwa lengo hilohilo na ilipofika mwaka 1866, vyama 30 vilikutana huko Baltimore, Marekani na kuunda shirikisho lililoitwa National Labor Union.
Miaka mitatu baadaye, uliitishwa mkutano wa kimataifa wa wafanyakazi huko Uswisi na hapo liliundwa shirikisho la kimataifa la wafanyakazi. Mwaka 1876 mkutano mwingine wa kimataifa ulifanyika Paris, Ufaransa na ndiyo ulioazimia kwamba Mei Mosi itaadhimishwa kama Siku ya Wafanyakazi Duniani.
Tangu hapo madai ya saa za kazi yalipamba moto na hata ufumbuzi ulipoanza kupatikana, yalijitokeza mambo mengi yakiwamo unyonywaji, udhalilishwaji na maisha duni hivyo kutaka kuwapo kwa mabadiliko ya kimfumo ili wafanyakazi wadhibiti njia kuu za misingi ya uwajibikaji uzalishaji ili kuondoa unyonyaji wa kibepari.
Historia ya Mei Mosi ni ndefu lakini itoshe tu kutufahamisha kwamba madai na malalamiko ya wafanyakazi ni ya karne nyingi zilizopita na yamekuwa yakichukua sura mpya kadri kila changamoto moja inavyopatiwa ufumbuzi.
Kwa mfano, changamoto ya asili iliyozaa Mei Mosi ya saa za kazi, ingawa bado ni tatizo kwa nchi kadhaa hasa zinazoendelea duniani, kwa kiasi kikubwa imetatuliwa. Watumishi wanaelewa muda wao wa kazi na kwa taasisi ambazo kazi zake zinahitaji wafanyakazi kwa muda mrefu au wote, kuna zamu.
Changamoto kubwa iliyopo ambayo imekuwa kilio cha miaka nenda rudi ni ya masilahi na sasa kuna mapendekezo kwamba kima cha chini kiwe Sh750,000 kwa mwezi.
Lakini pia kuna changamoto nyingine kama mazingira bora ya kazi hasa ikizingatiwa kwamba wakati mwingine mshahara mzuri siyo kila kitu kwa mfanyakazi kwani wapo waliokimbia kutokana na mazingira mabovu ya kazi na kinyume chake, yapo mashirika au taasisi ambazo zimedorora kutokana na mazingira hayohayo mabovu.
Ndiyo maana wakati tunaadhimisha siku hii yenye historia ya kudai haki kwa wafanyakazi, tunapaswa tukumbuke usemi kwamba haki nakwenda sambamba na wajibu. Sisi wafanyakazi, kuanzia wa umma mpaka sekta binafsi tunapaswa kujiuliza kila mmoja kwa wakati wake kama tunatimiza wajibu wetu ipasavyo?
Kama hatutimizi au kuna udhaifu, tuchukue hatua. Tukishafanya hivyo, ndipo sasa kifua mbele tudai stahiki zetu kwa misingi ya sheria.
Tunaamini kwamba tukifanya hivyo, tutapiga kwa haraka hatua za maendeleo ya kiuchumi na masilahi ya waajiri na waajiriwa yatakuwa yamezingatiwa.


