
Vikundi vya ujasiriamali ni fursa kwa wenye kipato cha chini
Miaka ya hivi karibuni kumekuwa na ongezeko la vikundi vidogo vinavyounganisha wajasiriamali wa kilimo, ufugaji na biashara tofauti. Vikundi hivi ni fursa ya wanachama kuyafikia malengo ambayo kwa mtu mmoja mmoja.
Umoja wa wajasiriamali hawa umekuwa chanzo cha elimu na utaalamu wa stadi za kisasa kwenye ufugaji, kilimo, biashara ndogo na uchumi endelevu.
Ni rahisi kwa wanakikundi kutafuta elimu na stadi tofauti kutokana na mahitaji yao itakayosaidia kuongeza uzalishaji na kuingia kwenye uchumi wa ushindani utakaowanufaisha wengi na kuongeza ajira.
Vilevile, vikundi ni njia ya kutanua soko la bidhaa za wanachama wenyewe. Wanachotakiwa kufahamu, ubora wa bidhaa zao unatakiwa kupimwa vizuri na soko dogo linalowazunguka ili kujitengenezea nafasi ya kufika mbali.
Kwenye kikundi, ni rahisi kutumia rasilimali chache kwa pamoja zinazotokana na kikundi chenyewe, Serikali au wahisani wa maendeleo. Kuna wakati wanachama wananufaika na mambo mbalimbali kama mitaji midogo, elimu na stadi za utengenezaji bidhaa. Kutokana na umoja wao inakuwa rahisi kuwafikia wateja wengi kwa pamoja na wao kunufaika na rasilimali hizi zilizopo.
Kutengeneza vikundi vitakavyoenda sambamba na kasi ya uchumi wa kisasa, kuna haja ya kutambua mahitaji yao yanayojumuisha maarifa ya kibiashara yanayoenda na wakati kwa kuzingatia mazingira ya biashara yanayobadilika.
Maarifa haya ni pamoja na stadi za fedha, kutanua masoko ya bidhaa zao na mafunzo endelevu ya ujasiriamali wa kisasa mara kwa mara. Kupanua uhusiano na kujenga mitandao ya vikundi ili kukuza soko na kupata wadau wengi wakufanya nao kazi.
Hapa kunapatikana fursa ya kukutana na serikali kama mdau mkuu wa maendeleo na taasisi nyingine zinazotoa ufadhili na misaada ya kijasiriamali.
Uhusiano huu unakuwa ni njia ya wanachama wa kikundi, mmoja mmoja, kutafuta masoko ya ziada hata nje ya nchi. Angalizo ni kuepuka mitandao itakayovuruga wanakikundi na kuviacha vikiwa hoi au kuviua kabisa.
Kutengeneza na kuboresha sera na sheria nzuri zitakazolinda masilahi ya kikundi na wanachama wake kwa kutoa miongozo na dira za mambo muhimu kwa kikundi ni suala jingine linalohitaji kupewa kipaumbele.
Sera na sheria zizungumzie udhibiti wa fedha za wanachama, miongozo kwa viongozi na wanachama wake. Tukiweka vikundi vyenye misingi ya utawala wa sera na sheria basi tutatengeneza fursa sawa na kunufaika wote kwa pamoja na kukidhi shauku ya maendeleo.
Vikundi viangalie uwezekano wa kuwekeza kwenye miradi ya pamoja. Kuwapo kwenye kikundi ni njia ya kuruhusu kuwa na miradi ya pamoja ambayo itatumika kuzalisha mtaji mkubwa.
Vijana wanatakiwa wahamasishwe kujiunga kwenye vikundi hivi ili kuchangia na kufanikisha juhudi za kujikwamua kiuchumi. Hililiende sambamba na kutengeneza mipango ya muda mfupi na mrefu pamoja na mpango biashara ili kubeba taswira ya kikundi kufikia malengo yake ikijumuisha kuhimili mazingira magumu ya utekelezaji wa mipango.
"Kuwapo kwenye vikundi vingi siyo kosa, kikubwa ni kuhakikisha vikundi hivi vina mambo ya msingi ambayo tunahitaji kuyapata baada ya kutimiza wajibu wetu.


