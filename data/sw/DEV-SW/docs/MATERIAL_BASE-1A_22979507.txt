
Wamiliki wa Samsung Galaxy Note 7 watakiwa kuzima

October 12, 2016

SAMSUNG imetoa wito kwa watu wenye simu aina ya Galaxy Note 7 kuzima mara moja huku ikifanya uchunguzi kubaini ni kwa nini simu hizo, hata zile ambazo kampuni hiyo ilikuwa imethibitisha kwamba ni salama, zinawaka moto. Kampuni hiyo ya Korea Kusini wamesema watasitisha uuzaji wote wa simu hizo.
Samsung iliwataka watu waliokuwa wamenunua jumla ya simu 2.5 milioni mwezi Septemba kuzirejesha madukani baada ya wateja wengi kulalamika kwamba betri za simu hizo zilikuwa zinalipuka moto, hata hivyo taarifa zimetokea kwamba simu hizo zilizodaiwa kuwa salama zinashika moto pia.
Mwanamume mmoja jimbo la Kentucky, Marekani anasema aliamka na kupata chumba chake cha kulala kimejaa moshi uliotokana na simu mpya ya Note 7 aliyokuwa ameipata baada ya kurejesha ya awali. Siku chache awali, abiria kwenye ndege moja Marekani walitakiwa kuondoka kwa dharura kwenye ndege baada ya simu ya Note 7 kuanza kutoa moshi. Samsung imesitisha mauzo ya Galaxy Note 7.
“Kwa sababu usalama wa wateja ni jambo tunalotilia maanani zaidi, Samsung itawataka wasambazaji wote na wauzaji wake kote duniani kusitisha uuzaji na pia ubadilishaji wa simu za Galaxy Note 7 uchunguzi unapoendelea,” kampuni hiyo imesema.
Samsung inasema simu zilizoathirika ni takriban 2.5 milioni. Kwa mujibu wa kampuni hiyo, simu 45,000 za Note 7 zimeuzwa Ulaya na sana Uingereza.
Zaidi ya asilimia 75 zilikuwa zimebadilishwa na wamiliki wake wakapewa simu nyingine za Note 7 au mitambo mingine ya Samsung.


