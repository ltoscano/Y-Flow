Yaliyojiri katika mkutano wa kimataifa wa Davos
Feb 07, 2014

HIVI karibuni Rais Jakaya Kikwete alihudhuria mkutano wa kimataifa wa kila mwaka nchini Uswisi katika mji wa Davos unaojulikana kama Jukwa la Uchumi duniani (WEF) au Davos.
Mkutano huu ulioanza Desemba 22, 2013 ni wa 44. Walihudhuria watu takriban 2,500 wakiwamo marais, wakuu wa serikali, wakuu wa makampuni ya kimataifa, wawekezaji, wakuu wa mabenki ya kimataifa, wataalamu wa uchumi pamoja na wawakilishi wachache wa asasi za kiraia.
Walikuwapo mabilionea 80 pamoja na mamilionea wasiohesabika. Jumla yao ni 1,500 wakati vigogo wa serikali ni 48. Watawala wa nchi za Kiafrika hufika huko kila mwaka ili kuambulia misaada na ruzuku au kuwavutia wawekezaji. Wote hao hufikia katika hoteli ya kifahari iliyo katika milima ya Davos.

Ajenda ya mkutano huo ilikuwa na mada kuhusu umasikini, ukosefu wa ajira, maji, matibabu na hifadhi ya jamii, pamoja na mabadiliko ya tabia nchi. Lengo ni kuleta maendeleo ya kiuchumi na kijamii ulimwenguni, kama wanavyodai.
Ripoti ya WEF 2014 iliyowasilishwa ilisema tishio kubwa linaloukabili ulimwengu leo ni kuongezeka kwa tofauti baina na matajiri na mafukara, yaani matajiri wanazidi kutajirika wakati masikini wanazidi kufukarika.
Washiriki walizungumzia mada hizo katika mikutano 250 iliyofanyika. Matajiri wakabadilishana mawazo na wanasiasa na wasomi kwa madhumuni ya kulinda na kuimarisha mfumo wao wa kibepari.
Ndiyo maana walikuwa tayari kulipa dola 250,000 kila mmoja ili kuhudhuria mkutano huo na kuwa wanachama wa WEF. Asasi za kiraia wanaalikwa na wanaruhusiwa kupendekeza jinsi ya kuuboresha mfumo.
Kumi Naidoo, mwanaharakati kutoka Afrika Kusini alisema “huwa naalikwa kila mwaka na WEF bila ya malipo ili kuonyesha kuwa na michango yetu inathaminiwa. Yeye ni kiongozi wa asasi ya kimataifa ya kulinda mazingira (Green Peace).
Ilialikwa pia asasi ya Oxfam ambayo iliwasilisha ripoti muhimu sana kabla ya kufunguliwa kwa mkutano. Utafiti wa asasi hiyo umeonyesha kuwa asilimia moja ya watu matajiri duniani wanamiliki dola za Marekani trilioni 110, yaani mara 65 zaidi ya mali inayomilikiwa na nusu ya watu wote walio masikini duniani
Baya zaidi ni kuwa wakati mafukara wanazidi kudidimia, matajiri wanazidi kutajirika. Kwa mfano, Bill Gates ambaye tunamtegemea sana kama mfadhili wetu mkubwa, mwaka jana mtaji wake uliongezeka kwa kiasi cha dola bilioni 15.8 na kufikia bilioni 78.5. Matokeo yake sasa amenyakua nafasi ya kwanza duniani aliyokuwa ameipoteza.
Huyu huyu Gates katika ripoti yake ya kurasa 25 anasema hali ya ulimwengu sasa inatengemaa, kuwa umasikini unapungua, kuwa watoto wanaokufa wamepungua na kuwa mataifa masikini yanaanza kujitegemea badala ya kutegemea misaada. Anatabiri kuwa ifikapo mwaka 2035 hakutakuwa na nchi masikini duniani.
Anasahau kuwa kila nukta 20 mtoto aliye chini ya miaka mitano anakufa duniani kutokana na kukosa maji safi na salamu.
Ndiyo maana Mkurugenzi wa Oxfam, Winnie Byanyima aliuambia mkutano huo kuwa “Ni jambo la kutisha kuwa katika karne ya 21 watu bilioni tatu na nusu wanamiliki kiasi kidogo kuliko mali inayomilikiwa na matajiri wachache wanaoweza kuenea katika basi moja la abiria”.
Oxfam ikaongeza kuwa hali hii imetokana na matajiri wachache kuvamia mali kwa kudhibiti mfumo wa kisiasa, pia hutumia njia za kitapeli kudhibiti mfumo wa kiuchumi kwa manufaa yao.
Oxfam ikawaonya matajiri wa Davos kuwa vita dhidi ya umasikini ni maneno matupu tu bila ya kuhakikisha kuwa tofauti baina ya matajiri na masikini haiongezeki kila kukicha
“Tofauti hii inayoongezeka inasababisha rasilimali kuendelea kudhibitiwa na matajiri wachache, wakati tuliobaki tunapigana vikumbo kwa ajili ya pumba au makombo yanayotupwa kutoka meza za wakubwa,” alisema Byanyima
Matokeo yake, alisema Byanyima, tunaishi katika jamii ambamo huduma bora za matibabu na elimu hudhibitiwa na matajiri wachache kwa manufaa yao na ya watoto wao. Hali hii inaonekana si katika nchi masikini tu bali hata katika zile nchi zinazojiita tajiri.
Papa Francis naye alionya kuwa mapato ya ajabu pamoja na posho na marupurupu ya kutisha wanayopeana vigogo ni ishara ya uchumi uliojaa ulafi na uchoyo wa wachache. Akaongeza kuwa bila ya fursa sawa (kisiasa, kijamii na kiuchumi) kwa wote jamii zetu hazitaishi kwa amani.
Akakemea jamii ambamo walio wengi wanakufa kwa njaa wakati chakula kinateketezwa kwa sababu eti hakuna soko.
Akabeza “nadharia” inayodai kuwa utajiri unaoongezeka kwa wachache chini ya mfumo wa soko huria eti unawanufaisha pia masikini walio wengi. Akaonya kuwa mfumo huo wa kuabudu utajiri wa wachache utasababisha walio wengi kukata tamaa na jamii kama hii haitaishi kwa amani kwani mwisho masikini watachoka kuvumilia.
“ Namuomba Mungu atupatie wanasiasa wanaokerwa kwa dhati na hali duni ya wananchi wetu,” alisema Papa Francis.
Lakini huko Davos maneno yaliyosemwa na Oxfam, Naidoo, Byanyima na Papa kama kawaida yaliwekwa kando. Ungetarajia vinginevyo katika mkutano huu uliohudhuriwa na vigogo wanaohodhi utajiri wa ulimwengu na wanaotawala uchumi, siasa na sera za nchi zetu?


