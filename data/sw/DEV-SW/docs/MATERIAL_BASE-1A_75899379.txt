
Aliyerejea nchini kinyume cha sheria atiwa rumande
Na BENSON MATHEKA
RAIA wa kigeni aliyeshtakiwa kwa kurejea nchini kinyume cha sheria baada ya kurudishwa kwao mwaka jana, atakaa rumande hadi kesi yake isikilizwe na kuamuliwa.
Hakimu Mkazi wa Kibera Bw Charles Ondieki alimnyima Mohamed Doukure dhamana akisema ni mtu asiyetakiwa nchini.
“Ombi lako la dhamana limekataliwa. Upande wa mashtaka umethibitisha kwamba mshukiwa ni mtu asiyetakiwa nchini kwa sababu aliondolewa na serikali,” akasema Bw Ondieki. Aliongeza kwamba uraia wa mshukiwa haujulikani kwa sababu anamiliki paspoti za nchi tofauti.
“ Uraia wa mshukiwa na hata majina yake ni ya kutiliwa shaka kwa sababu paspoti zake zina majina tofauti,” akasema Bw Ondieki.
Alisema kumuachilia kwa dhamana ni kuweka usalama wa nchi hatarini kwa sababu shughuli za mshukiwa nchini hazijulikani.
Wakipinga dhamana, polisi walisema kwamba Dukoure anamiliki paspoti za Burundi, Congo na Guinea na kwamba aliondolewa nchini kufuatia agizo la Wizara ya Usalama wa Ndani mnamo Juni 10 2013. 


