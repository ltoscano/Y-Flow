
Wauzaji wa mashamba kizimbani kwa ulaghai
WAUZAJI mashamba wawili jana walishtakiwa kwa kupokea zaidi ya Sh50 milioni kutoka kwa mwekezaji wakidai wangemuuzia kipande cha ardhi mtaani Karen.
Bi Lucy Muthoni Marete ajulikanaye kwa jina lingine kama Sarah Anzazi na Bw Johnson Kigundu walifikishwa mbele ya hakimu mkuu katika mahakama ya Milimani, Bi Hannah Ndung’u na kukanusha shtaka dhidi yao. 
Walishtakiwa kuwa walipokea pesa kutoka kwa Bw Samuel Njau wakidai walikuwa na shamba ambalo wangemuuzia.
Walishtakiwa walipokea pesa hizo kati ya Desemba 5, 2013 na Machi 18 mwaka huu.
Shtaka la pili dhidi yao ni kuwa walijitengenezea hati ghushi ya umiliki ardhi. 
Bi Ndung’u aliwaeleza watakubaliwa kuwasilisha ombi la kuachiliwa kwa dhamana Juni 3.
Na RICHARD MUNGUTI


