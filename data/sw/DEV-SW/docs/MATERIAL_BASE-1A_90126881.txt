Simba ‘yalia’ na mwamuzi

Imeandikwa na Vicky Kimaro

Imechapishwa: 03 Oktoba 2016

UONGOZI wa klabu ya Simba leo unatarajia kuwasilisha rasmi malalamiko yake kwa Shirikisho la Soka Tanzania (TFF) na Bodi ya Ligi (TLB) ili imchukulie hatua mwamuzi wa mechi yao dhidi ya Yanga, Martin Saanya. Simba na Yanga zilikutana kwenye Uwanja wa Taifa mwishoni mwa wiki na kutoka sare ya bao 1-1 katika mechi hiyo iliyojaa vurugu. 

Vurugu hizo zilitokana na bao la kuongoza la Yanga lililofungwa na Amisi Tambwe ambalo lililalamikiwa kwani kabla hajafunga, mchezaji huyo alishika mpira kwa mkono jambo lililozua vurugu kwa mashabiki wa Simba kwani mapema Ibrahim Ajibu aliifungia Simba bao lililokataliwa na mwamuzi kwa madai alikuwa ameotea.
Mashabiki hao walikwenda mbali kwa kung’oa viti vya uwanja huo na kuvirusha uwanjani.
“Kwa masikitiko makubwa klabu ya Simba imesikitishwa sana na vitendo vilivyofanywa na baadhi ya mashabiki wetu vya kuvunja sehemu ya viti vya Uwanja wa Taifa, kitendo kilichotokea jana (juzi) kwenye mchezo wetu wa Ligi Kuu dhidi ya Timu ya Yanga… 
“Sisi tunaamini vitendo viovu vilivyofanywa na mashabiki wetu vilisababishwa na uamuzi wa hovyo kupita kiasi uliosababishwa na waamuzi hao hasa Martin Saanya,” alisema Manara.
“Haieleweki ni kigezo gani mwamuzi huyo alitumia kulikubali goli la 'mpira wa pete'la mshambuliaji wa Yanga, Amisi Tambwe na kulikataa goli halali la mshambuliaji wetu Ibrahim Ajibu. Katika mchezo huo vurugu kubwa zilizozuka na kusababisha askari kutumia nguvu ya ziada kwa kutumia mabomu kutuliza vurugu hizo ambazo baadhi ya watu waliumia vibaya. Aidha Manara aliomba radhi kwa kitendo cha mashabiki wao kung’oa viti na kusema watawasiliana na mamlaka husika ili walipe.
“Tunaomba radhi kwa kadhia hii na klabu imekubali kulipia gharama za uharibifu huu. Klabu itazungumza na wamiliki wa uwanja huu kuona inalipaje gharama hizo, mi mategemeo yetu kuona jambo hili halitajitokeza tena”.
“Hata hivyo, tumeshangazwa na kitendo cha kumpa kadi nyekundu nahodha wetu Jonas Mkude, hii hali kama nahodha alimfuata kwenda kumlalamikia kitendo chake cha kukubali goli la 'hovyo 'la Tambwe na sote tumeona Saanya alijikwaa wakati anarudi nyuma na kuanguka, kisha kuinuka na kutoa kadi nyekundu kwa Mkude…
“Tunaamini safari hii TFF na Bodi ya Ligi zitatoa adhabu kali kwa waamuzi hawa ili iwe fundisho kwa maamuzi ya hovyo ya aina hii.
“Pia klabu italalamika kitendo cha vyumba vyetu vya kubadilishia nguo kupuliziwa dawa zilizokuwa na nia ya kuwaathiri wachezaji wetu kabla ya mechi kuanza, tunaziomba mamlaka zifanye uchunguzi wa kina kubaini kitendo hiki kisicho cha kiungwana kinachosadikiwa kufanywa na wapinzani wetu.
“Tunajua dhamira yao ni kuwafanya wachezaji wetu wachoke, lakini timu yetu ya matabibu ilichukua hatua sahihi za kuwafanya wachezaji wetu waweze kumaliza dakika tisini za mchezo kwa uwezo na weledi mkubwa,” alisema.
Hiyo ni mechi ya pili kwa mwamuzi Saanya kulalamikiwa kwa bao la aina hiyo ambayo msimu uliopita katika mechi ya FA kati ya Yanga na Coast Union iliyofanyika kwenye Uwanja wa Mkwakwani Tanga na Yanga kushinda mabao 2-1, mchezo ulivunjika baada ya vurugu kubwa kuzuka.
Katika mchezo huo, Saanya alilazimika kuvunja mchezo baada ya kipa wa Yanga Deogratius Munish (Dida), kushambuliwa na mashabiki wa Coast huku beki Oscar Joshua akipigwa na chupa kichwani.
Katika mchezo huo Tambwe aliingia kuchukua nafasi ya Donald Ngoma aliifungua Yanga bao la pili kwa staili ya bao la Simba la juzi na Coast kulalamikia bao hilo kuwa ni la mkono.


