TANESCO yashika wizi minara ya simu
Sep 12, 2013

SERIKALI inapoteza mabilioni ya shilingi kila mwezi kutokana na uchakachuaji unaofanywa kupitia minara ya simu nchini kote, Raia Mwema limefahamishwa. 

Uchunguzi uliofanywa na Shirika la Umeme Tanzania (TANESCO) kwa minara inayotumiwa na kampuni ya simu ya TIGO pekee jijini Dar es Salaam umebaini hasara ya kiasi cha takribani shilingi bilioni nne.

Minara hiyo kwa sasa inaendeshwa na kampuni ya kimataifa inayofahamika kwa jina la Helios Towers Tanzania (HTT), ambayo iliuziwa minara hiyo na TIGO, mwaka 2010. 

Kwa mujibu wa nyaraka ambazo gazeti hili limezipata kutoka TANESCO, kutokana na mafanikio iliyoyapata katika uchunguzi wa awali, sasa shirika hilo litafanya ukaguzi wa minara ya kampuni zote za simu zinazofanya kazi zake hapa nchini.

Uchunguzi uliofanywa na TANESCO ulitokana na habari zilizopatikana mapema kwamba kampuni nyingi za simu zinaiba umeme kupitia kwenye minara hiyo na hivyo kukwepa kulipa gharama halisi zinazotakiwa.

Raia Mwema limeona nyaraka kutoka kwa timu iliyofanya uchunguzi huo kuanzia Julai 10, mwaka huu kutokana na agizo la kufanya hivyo lililotolewa siku moja kabla na Kaimu Mkurugenzi Mkuu wa TANESCO, Felchesm Mramba.

Pamoja na mambo mengine, Raia Mwema limeambiwa kwamba timu hiyo ya wataalamu iliagizwa kuchunguza iwapo kuna wizi huo, unafanyika wapi, kwa namna zipi na gharama ambazo TANESCO imepoteza kutokana na wizi huo. 

“Uchunguzi wa TANESCO ulibaini kwamba ingawa rekodi zilizokuwepo zilionyesha kwamba kuna minara 259 ya TIGO, tulibaini kwamba kuna minara 363 ambayo ni minara 104 zaidi ya rekodi tulizonazo.

“Asilimia 15 ya minara yote iliyokaguliwa ilikutwa na matatizo. Hiyo ni sawa na idadi ya minara 56. Kulikuwepo na minara inayochakachua bei halisi, minara mibovu na ile ambayo haipo hata katika rekodi zetu.

“Minara iliyochakachuliwa ni ile ambayo mita za umeme zimesimamishwa zisizome gharama halisi, zilizofungwa kitu kama spidi gavana ili zisome taratibu na mambo mengine. Kwa kweli ni hali iliyotusikitisha sana ikizingatiwa kwamba makampuni ya simu na washirika wake ni ya kimataifa,” kilisema chanzo kimoja cha gazeti hili kilichoshiriki kwenye uchunguzi huo.

Kwa mujibu wa ripoti ya uchunguzi huo, minara iliyofungwa katika wilaya ya Temeke ndiyo iliyokumbwa na uchakachuaji zaidi ambapo hasara iliyosababishwa ni zaidi ya Sh. Bilioni 1.5. huku Ilala ikifuatia kwa kusababisha hasara ya shilingi bilioni moja na kufuatiwa na wilaya mbili za kimkoa za TANESCO Dar es Salaam ambazo ni Kinondoni Kusini na Kinondoni Kaskazini zilizosababisha hasara ya Sh. Milioni 425 na Sh milioni 720.

Akizungumza na gazeti hili kuhusu ripoti hiyo ya TANESCO, Ofisa Uhusiano wa Tigo Tanzania, Amani Nkurlu, alisema kampuni yao haihusiki na lolote kuhusu minara hiyo kwa vile inaendeshwa na HTT na wao wanaitumia kwa mawasiliano tu.

“Sisi hatujaletewa taarifa na TANESCO kuhusu hilo lakini nafikiri wanaotakiwa kujibu ni HTT ambao kimsingi ndiyo wanaoendesha. Sisi tuliwapa hiyo kazi ya kuendesha minara ili sisi tupeleke nguvu kwenye maeneo mengine,” alisema.

Kwa mujibu wa taarifa za kwenye mtandao wa internet, HTT iliilipa TIGO kiasi cha dola za Marekani milioni 80 mwezi Desemba mwaka 2010 kwa ajili ya kuiuzia minara hiyo.

HTT ni sehemu ya kampuni ya kimataifa ya Helios Towers Africa (HTA) ambayo inafanya biashara ya kuendesha minara ya simu katika nchi tatu za Afrika ambazo ni Tanzania, Ghana na Jamhuri ya Kidemokrasia ya Congo (DRC).

Julai mwaka huu, kampuni ya simu za mkononi ya Vodacom, iliuza pia minara yake ya mawasiliano kwa kampuni hiyo ya HTT ambapo malipo yake yalikuwa ni kupewa asilimia 24.5 ya hisa za Helios.

Vodacom ndiyo kampuni kubwa zaidi ya mawasiliano nchini Tanzania na ilikuwa inamiliki minara yake 1149 nchini kote.

Tovuti ya Helios Towers Africa inaeleza kwamba kampuni hiyo inamiliki minara ya simu 4700 barani Afrika na imeanza kazi rasmi mwaka 2009.

Hata hivyo, Helios inapinga tuhuma hizo za TANESCO. Kupitia kwa msemaji wake, Michael Magambo, HTT imekana kufanya vitendo vyovyote vya kuiba au kuchakachua umeme wa TANESCO.

“Tuna taarifa na uchunguzi huo wa TANESCO. Hata hivyo tumewaambia kwamba kuna mambo hawakuyatazama vizuri. Wamefanya tena ukaguzi na nadhani wana ripoti tofauti sasa. Inawezekana nyie mna ripoti ya zamani,” alisema.

Kwa mujibu wa Magambo, bili ya malipo ya umeme inayolipwa na HTT kwa TANESCO kila mwezi inafikia Sh bilioni moja kila mwezi na kwamba imekuwa ikilipa bila ya matatizo.


