HAYA NDIYO MAISHA: Vijana kuna maisha zaidi ya kubeti

Imeandikwa na Angela Semaya

Imechapishwa: 02 Oktoba 2016

SOKA ni mchezo wenye mashabiki wengi, tena hasa vijana wa rika mbalimbali.

Ni ukweli usiopingika mchezo wa soka umekuwa na mashabiki wengi sana duniani kote wakiwemo mashabiki wa Tanzania ambao wako tayari kwa lolote ikiwa ni pamoja na kuwekeana dau la fedha kwa sababu tu ya kuupenda mchezo huo.
Hakuna dhambi kupenda michezo, lakini ipo haja ya kuweka mipaka kati ya kushabikia michezo na kufanya kazi za kujiletea maendeleo ama kujikwamua kiuchumi. Kwa sababu ya ushabiki huo huo, wako waliobuni biashara ambapo mashabiki wamekuwa wakibashiri matokeo ya mchezo maarufu kama ‘kubeti’ na wanaoshiriki wako tayari kutumia fedha zote walizonazo ili mradi tu washiriki mchezo huo.
Kama ambavyo suala hili kwangu linanitatiza mpaka leo naamua kulizungumzia, ndivyo pia linavyoonekana kuitatiza serikali ambayo inahisi kupoteza nguvu kazi ya vijana ambao baadhi yao wameamua kujikita katika kucheza kamari badala ya kujishughulisha au wanajishughulisha na kutumia fedha wanazopata kubeti.
Naibu Waziri, Ofisi ya Waziri Mkuu anayeshughulikia Kazi, Ajira na Vijana, Antony Mavunde hivi karibuni alieleza kukerwa na tabia ya vijana wanaotumia muda mwingi kubashiri matokeo ya michezo na kutumia fedha nyingi kwa mambo ya anasa.
Mavunde anawataka vijana kutopoteza muda kucheza kamari hiyo na badala yake watumie fedha hizo kubashiri matokeo katika masuala ya maendeleo. Naungana na Mavunde katika hilo, si siri huwa siwaelewi vijana au watu wanaojisahau na kucheza kamari hiyo na kupoteza fedha ambazo wangezitumia kufanyia mambo ya maana ya kimaendeleo na kujiinua kiuchumi.
Yaani mtu anafanya kazi tena ya kuchosha ama ya mateso anapata ujira kidogo, huo huo anatumia kwenda kucheza kamari ambayo hana uhakika wa kupata, matokeo yake anatoka kapa, fedha amepoteza na hajashinda anaanza kuhaha tena.
Tena wengine wanafuata mkumbo tu ama kutaka kujionesha kwa wenzao kwamba nao wanazo wakati anapolala penyewe ni shida, hajui atakula nini wala atavaa nini!
Kijana achana na mambo haya, fanya mambo ya maendeleo.
Kuna sehemu naifahamu wako vijana na hata watu wazima kutwa wanaingia na kutoka kwenda kubeti, ukiwasikia sasa wanavyozungumza mambo yasiyokuwa na maana, mpaka unajiuliza kama watu hawa wanafamilia na kama wanazo basi wamekula hasara.
Baba mzima au kijana unatoka nyumbani unasema unakwenda kazini, kumbe kazini kwenyewe ni kwenda kupata fedha kwa ajili ya kucheza kamari! Haipendezi hata kidogo, lazima muwe na ufahamu, akili na maarifa, maisha haya si ya kuchezacheza na kupoteza fedha hovyo.
Unaweza kusema ni kazi yako, fedha zako na uamuzi wako, kama uko mwenyewe sawa na kama hutasumbua mtu na shida zako sawa, lakini kama maisha yako yenyewe ya kuunga unga na una familia, halafu unapata fedha unakwenda kuzichezea kamari, hapo utakuwa unakosea na hakuna atakayekubebea shida zako.
Naibu Waziri Mavunde kawakumbusha, nami nawafungua ufahamu, lazima muwe na malengo katika maisha, kumbukeni wanaochezesha michezo hiyo, wanafanya biashara, wenyewe wanaingiza, ninyi mnapoteza, kwa sababu kamari si uhakika ni kubahatisha.
Sina ubishi na mtu anayefanya kazi na kupata fedha za kutosha kwa ajili ya kujiendelea au kutimiza mahitaji yake binafsi na ya familia yake, halafu ana ziada ya fedha za kuchezea kamari, lakini kama hana ziada halafu anatapanya fedha yake kwa mtindo huo basi pole imekula kwako.
Vijana mjitume, fanyeni kazi kwa malengo ya kujinyanyua na kujiletea maendeleo, shirikini katika mambo mazuri yatakayoleta faida kwenu binafsi na jamii inayowazunguka. Starehe zina mwisho na mwisho wake mara nyingine si mzuri. Kazi kwenu.


