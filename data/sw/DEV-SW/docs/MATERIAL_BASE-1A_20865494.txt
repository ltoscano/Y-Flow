
ZFA yawafungia wachezaji, kocha

Imeandikwa na Mwajuma Juma, Zanzibar

Imechapishwa: 01 Novemba 2016

CHAMA cha Soka Zanzibar (ZFA) Wilaya ya Mjini kimewafungia wachezaji wawili wa timu ya Mwembemakumbi na mwalimu wao Rashid Omar Hamza 'Lato' kwa mwaka mmoja kujihusisha na mchezo huo. 

Wachezaji ambao wamepata adhabu hiyo ni Issa Mwadini Haji na Yahya Khamis Ussi ambao wote kwa pamoja wanadaiwa kumpiga mwamuzi, huku kocha Lato akidaiwa kuingia uwanjani na kuanzisha vurugu mara baada ya kumalizika kwa mchezo huo. 
Adhabu hizo ambayo inakwenda sambamba na kulipa faini ya Sh 100,000 hadi ifikapo Novemba 6, mwaka huu, ilitolewa na Kamati Tendaji ya chama hicho iliyokaa mwishoni mwa wiki iliyopita baada ya kuridhika na ushahidi uliotolewa na mwamuzi pamoja na kamisaa wa mchezo huo.
Katibu wa timu hiyo Simai Khamis Ussi naye amekumbwa na adhabu hiyo kwa kutojihusisha na masuala ya michezo kwa muda wa mwaka mmoja pamoja na kudaiwa kulipa faini ya Sh 100,000.
Aidha, kufuatia adhabu hiyo pia timu ya Mwembemakumbi nayo imetozwa faini ya Sh 100,000, ambayo imetakiwa kulipwa kabla ya mchezo wao unaofuata wa Novemba 7.
Timu ya Mwembemakumbi inadaiwa kufanya fujo baada ya kumalizika kwa mchezo kati yao na timu ya Mlandege mchezo ambao ulimalizika kwa timu hizo kutoka sare ya kufungana bao 1-1.


