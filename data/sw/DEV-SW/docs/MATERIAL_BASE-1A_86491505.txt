Umoja wa Afrika unapoendeshwa na Uhuruto-phobia
Oct 17, 2013

AFRIKA yetu haiishiwi vituko. Kutoka enzi za kina Idd Amini Dada wa Uganda, kina Mobutu Sese Seko wa Zaire (sasa Jamhuri ya Kidemokrasia ya Kongo), Jean-Bedel Bokasa wa Afrika ya Kati, Charles Taylor wa Liberia, na sasa kina Omar al-Bashir wa Sudan na wengineo wegi, vituko vimekuwa haviishi.

Naam, hawa niliowataja waliitengeneza Afrika kuwa na taswira ya vituko mbalimbali. Kuanzia vituko vya kijeshi, vituko vya kiutawala katika nchi zao, vituko vya maisha yao binafsi; alimradi kulikuwa na vituko ambavyo vingi kati ya hivi itachukua muda mrefu historia kuvisahau.

Akielezea uzoefu wake kuhusu Afrika, mwandishi wa habari Mwingereza Martin Meredith, anasema hata hivyo kuwa pamoja na vituko hivi na matatizo yanayowakumba Waafrika wa kawaida, muda wote akiwa Afrika ameshangazwa na uchangamfu na uimara wao wa daima wa kukumbana na changamoto hizo. Meredith, amefanya kazi ya uandishi wa habari Afrika kwa zaidi ya miaka 15 tangu akiwa na umri wa miaka 21 (mwaka 1964) na ameandika kitabu maarufu, ‘The State of Africa: A History of Fifty Year of Independence’.

Kwa maneno yake mwenyewe, Meredith anasema: ‘What has always impressed me over the years is the resilience and humour with which ordinary Africans confront their many adversities’.

Pamoja na vituko hivi, wapo watu walioifanya Afrika iheshimike na angalau vituko, vingine vikiwa ni vya kupumbavu kabisa, vifunikwe kwa namna fulani na matendo ya hawa watu wa kundi la pili. Katika orodha hii wapo kina Mwalimu Julius Nyerere, Nelson Mandela, kina Askofu Desmond Tutu, Kwame Nkrumah, Kofi Annan, Joachim Chisano na wengineo.

Kwa kuwa orodha ya vituko ninavyoviongelea ni ndefu sana, ningependa tu kujadili kituko kipya kinachoendelea kupata mashiko hapa barani Afrika hivi sasa, huku Umoja wa Nchi za Afrika ukiwa umeingia katika mtego wa kukirutubisha zaidi kituko hiki.

Kituko hiki ni juhudi kubwa zilizopamba moto hivi sasa za kutaka kuwanasua Rais wa Kenya Uhuru Kenyatta na Naibu wake William Ruto katika kesi zinazowakabili katika Mahakama ya Kimataifa ya Uhalifu (ICC). Kama inavyofahamika, kesi hizi zinahusisha ushiriki wa watu hawa wawili (kabla hawajawa katika madaraka yao ya sasa)katika machafuko ya baada ya Uchaguzi mkuu wa Kenya mwaka 2007/2008.

Uhuru Kenyatta na William Ruto ni wanasiasa walioungana na kuviunganisha vyama vyao miezi michache kabla ya Uchaguzi wa Kenya mapema mwaka huu. Kuungana kwao huko katika kipindi hicho cha Uchaguzi au umoja wao wao huko Kenya umekuja kufahamika kwa utani kama Uhuruto. 

Wadadisi wa masuala ya siasa wanabainisha kuwa wote wawili, Uhuru na Ruto ni vijana wa Rais mstaafu wa Kenya Daniel Arap Moi kisiasa. Inaelezwa kuwa, Ruto anayetoka kabila moja na Moi la Kalenjin, amekuzwa kisiasa na Moi tangu akiwa mwanafunzi wa Chuo Kikuu cha Nairobi.

Uhuru yeye ndio alikuwa chaguo la Moi kumrithi katika kiti cha Urais mwaka 2002. Hata hivyo mambo hayakwenda kama yalivyopangwa kwani Uhuru alibwagwa vibaya na kambi ya kina Mwai Kibaki. Hivyo basi kushinda Urais kwa Uhuru mwaka huu kumetimiza ndoto ya Mzee Moi, ingawa ni kwa kuchelewa.

Wakati wakifanya kampeni za uchaguzi wa mwaka huu, Uhuru na Ruto walisema kuwa kama wangeshinda, wangeendelea kushirikiana na ICC. Lakini sasa mambo yamebadilika.Kumekuwa na msukumo mkubwa (kutoka kwa viongozi hawa, nchi yao na hata marafiki zao-ikiwemo Tanzania) kupinga kwa ujumla kuendelea kwa kesi hizi wakati huu wakiwa viongozi wa nchi.

Msukumo huu umepelekea Bunge la Kenya kupitisha azimio hivi karibuni la kujitoa katika ICC. Hii inamaanisha kujitoa katika mkataba wa Roma uliounda ICC, ambao kwa kuuridhia nchi husika inakuwa imekubali kuchukuliwa kwa hatua stahiki (yaani kushtakiwa)kwa mtu au kikundi cha watu katika mahakama hii iwapo wametenda uhalifu dhidi ya binadamu, kama vile mauaji ya halaiki na kadhalika.

Msukumo wa Kenya sasa umeungwa mkono na Umoja wa Afrika (AU). Juma lililopita wanachama wa AU (kwa kupitia mawaziri wa nchi za nje wa nchi wanachama wa AU)wamekutana Addis Ababa kujadili suala hili. Kwa sauti moja, wameijia juu ICC wakiitaka izifute kesi dhidi ya Uhuru na Ruto, ama izihamishie kesi hizi nchini Kenya au izisitishe mpaka pale watakapomaliza kipindi chao cha uongozi.

AU imeenda mbali zaidi kwa kufikiria kuzitoa nchi zake katika ICC kama maazimio yake haya hayatatekelezwa.


