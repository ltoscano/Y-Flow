Vijana: Kamjaza mimba mama, mtoto

Imeandikwa na Basil Msongo

Imechapishwa: 16 Oktoba 2016

MAMBO vipi, niaje hapo, wasalimu wadau. Kabla ya kuendelea kuandika nilichokusudia nampa pole msichana aliyejitambulisha kwa jina la Mercy kwa yaliyomkuta.

Kwa mujibu wa Mercy, mpenzi wake amempa mimba mama yake mzazi (mama mzazi wa msichana huyo). Mercy pia ana mimba ya kijana huyo. Mama wa Mercy amekiri kuwa ana ujauzito aliopewa na ‘mkwewe’. Si jambo la kawaida katika jamii yetu lakini ndiyo hali halisi, jamaa ‘katafuna’ mama na mtoto na kuwajaza mimba.
Yaliyomtokea Mercy yanathibitisha kwamba, yule unayempenda na kumuamini ndiye anayeweza kukusaliti, kukuumiza na hata kukuangamiza. Baada ya hayo kuhusu usaliti nawapongeza wazazi wa mtoto Rashed Al- Hajjawi (10) wa Palestina kwa kutambua kipaji cha mtoto huyo na kukiendeleza. 
Nawapongeza kwa kuwa si wazazi wengi hasa Tanzania wanaofanya jitihada za kutambua vipaji vya watoto wao, na baadhi wanavitambua lakini hakuna jitihada za kuviendeleza. Mtoto Rashed ana kipaji cha kucheza soka kiasi cha kupewa jina la Messi wa Palestina. Mtoto huyo amezaliwa nchini Norway mwaka 2006.
Lionel Messi ni mchezaji soka raia wa Argentina, na amekuwa mwanasoka bora wa dunia mara tano. Kwa waliyoiona video inayoonesha kipaji cha Rashed bila shaka wamekubali uwezo wa mtoto huyo kucheza kandanda kiasi cha kufananishwa na Messi. Kwenye video hiyo, Rashed anacheza soka na wenzake, lakini hakuna aliyeweza kumzuia kufanya yake.
Anawakimbiza kadri anavyotaka, ana uwezo mkubwa wa kumiliki mpira, kushambulia, anapiga chenga za maudhi, na uwezo mkubwa wa kuzifumania nyavu.
Klabu ya Juventus imetambua kipaji cha mtoto huyo na tayari imemsajili hivyo baada ya miaka kadhaa huenda ataanza kufanya yake kwenye Seria A nchini Italia. 
Huenda wapo watoto wa Kitanzania wenye vipaji mbalimbali lakini inasikitisha kwamba, wazazi wakiwemo vijana hawana utamaduni wa kuvitambua na kuviendeleza.
Vipaji vya watoto ni hazina kwao na kama vikiendelezwa wanaweza kuvitumia miaka ijayo kujipatia fedha kama iliyotokea kwa Messi, wanasoka Christiano Ronaldo, Marta Vieira da Silva, mwanariadha Usain Bolt, mchezaji wa mpira wa kikapu (mstaafu) Michael Jordan na mwanamuziki Janeth Jackson. Siku njema.


