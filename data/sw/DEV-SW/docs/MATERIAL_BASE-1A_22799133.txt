
Balozi wa Misri ahamasisha uwekezaji

Imeandikwa na Katuma Masamba

Imechapishwa: 09 Desemba 2016

SERIKALI imeshauriwa kuhamasisha wawekezaji wengi zaidi kuja kuwekeza katika sekta mbalimbali nchini ili kukuza uchumi wa nchi kwa kasi zaidi.

Aidha, Serikali ya Misri imesema imekuwa ikifanya uhamasishaji kwa wafanyabiashara wa nchi hiyo kuja kuwekeza katika sekta mbalimbali nchini ikiwemo sekta ya afya.
Hayo yameelezwa na Balozi wa Misri nchini, Yasser Elshawal wakati akizungumza na gazeti hili ofisini kwake jijini Dar es Salaam jana kuhusu misaada ya kibinadamu iliyotolewa na serikali kwa ajili ya waathirika wa tetemeko la ardhi Kagera.
Alisema uchumi wa Tanzania unakua kwa asilimia saba kwa mwaka, lakini serikali inaweza kuongeza ukuaji huo kwa kufungua milango kwa wawekezaji zaidi.
Aliongeza kuwa Tanzania inafanya vizuri sana katika suala la ukuzaji uchumi na kwamba inaweza kuangalia inafanya nini ili kuvutia wawekezaji wengi zaidi na kukuza uchumi maradufu.
“Nchi yangu ina nia ya kuwahamasisha wawekezaji wa Misri kuja kuwekeza Tanzania kwa ajili ya faida ya pande zote mbili,” alisema Balozi Elshawal.
Akizungumzia misaada hiyo, alisema nchi yake imetoa misaada kwa ajili ya kuwasaidia waathirika wa tetemeko la ardhi hasa kwa kuzingatia mahusiano yaliyopo baina ya Tanzania na Misri.
“Ni misaada iliyotolewa na Misri kwa ajili ya Wa tanzania walioathirika na tetemeko la ardhi kule mkoani Kagera,” alieleza.
Alisema Serikali ya Misri imetoa dawa, vifaa vingine vya matibabu pamoja na mahema vyenye thamani ya dola za Marekani 70,000 ambazo ni sawa na Sh milioni 140.
“Vifaa hivyo tayari tumeshavikabidhi kwenye Ofisi ya Waziri Mkuu, Kitengo cha Maafa kwa ajili ya kusafirishwa kwenda Kagera,” aliongeza balozi huyo.
Misaada hiyo imetolewa na Wakala wa Ushirikiano na Maendeleo wa Misri na Shirika la Hilali Nyekundu la Misri. Septemba 10, mwaka huu watu 17 walikufa na wenguine 440 kujeruhiwa kutokana na tetemeko la ardhi la ukubwa 5.7 kwa kutumia skeli ya “Richter”.
Tetemeko hilo pia liliharibu nyumba 2,063 huku nyingine 14,081 zikiwa katika hali hatarishi baada ya kupata nyufa.


