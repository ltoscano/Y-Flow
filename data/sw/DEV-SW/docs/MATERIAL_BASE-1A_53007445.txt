
Wafugaji wakanusha kumpiga mkulima

Imeandikwa na Mwandishi Wetu, Chalinze

Imechapishwa: 11 Septemba 2016

WAFUGAJI wa kijiji cha Kimange tarafa ya Kwaruhombo Jimbo la Chalinze wilaya ya Bagamoyo, wamekanusha kumpiga mkulima, Ally Muya, kisha kumnyang’anya gobole. 

Wakizungumza na waandishi wa habari, wafugaji hao walisema kuwa tukio hilo linakuzwa na baadhi ya watu ili wafugaji waonekane ni watu wenye vurugu, jambo ambalo si la kweli. Mfugaji Athuman Kideshi alisema kilichotokea ni ng’ombe wawili kuingia kwenye shamba la mzee huyo na wao walikuwa wakijaribu kuwatoa ng’ombe hao ili wasifanye uharibifu shambani.
"Ni kweli ng’ombe wawili waliingia shambani kwa mzee Muya kwa bahati mbaya tulipokuwa tukijaribu kuwatoa ndipo yakatokea malumbano, lakini hatukumnyang’anya bunduki yake wala kumpiga," alisema Kideshi.
Habonji Kuhanga alisema kwa miaka kadhaa, wamekuwa wakiishi vizuri na wakulima na hata likitokea tatizo wanalimaliza, lakini kwa mwaka huu hali ya mazao imekuwa mbaya, hatua ambayo imeleta mfarakano baina yao kwa wakulima, wakati mavuno hayo duni yametokana na uhaba wa mvua.
"Tunachoomba ni vyema kukatengwa maeneo baina ya wakulima na wafugaji ili kuondoa migogoro hii ambayo imekuwa ikijitokeza mara kwa mara ili kila upande ukae sehemu yake, hii nadhani itakuwa dawa kuliko ilivyo sasa," alisema Kuhanga.
Mwenyekiti wa Kijiji cha Kimange, Ayubu Mchafu alisema kuwa suala la wafugaji limekuwa ni gumu hasa kutokana na eneo la kijiji kuwa dogo na hakuna sehemu ya kuchungia mifugo. Mchafu alisema ili kukabiliana na changamoto hiyo, wameunda kamati ya wakulima na wafugaji ambapo kwa wafugaji wanaoingiza mifugo kwenye mashamba wamekuwa wakipigwa faini.


