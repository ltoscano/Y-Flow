
Mkandarasi daraja Kinyerezi- Bonyokwa apewa siku 25

Imeandikwa na Sophia Mwambe

Imechapishwa: 24 Novemba 2016

MKUU wa Mkoa wa Dar es Salaam, Paul Makonda, ametoa siku 25 kwa mkandarasi wa Kampuni ya Texas, Francis Musiba kukamilisha ujenzi wa daraja linalounganisha eneo la Tabata Kinyerezi na Bonyokwa. 

Aidha, amemwagiza Mhandisi wa Manispaa ya Ilala, Nyamagalula Masatu kuhakikisha anashirikiana na Wakala wa Barabara Nchini (Tanroads) kukagua ujenzi huo kama ubora na kiwango kinachotakiwa kimefikiwa.
Makonda alitoa kauli hiyo alipotembelea daraja la Kinyerezi na kukagua daraja hilo ikiwa ni sehemu ya ziara yake wilayani Ilala.
Licha ya agizo hilo, pia amewaagiza Wakala wa Barabara (Tanroads) na wasimamizi wa mradi huo kukagua ubora wa daraja kama lina viwango vinavyotakiwa kabla ya kuanza kutumika.
Alitoa agizo hilo baada ya wananchi wa eneo hilo kulalamikia kuchelewa kukamilika kwa mradi huo unaotajwa ulianza mwaka 2013.
Baada ya malalamiko hayo, Makonda alimuuliza Mbunge wa Segerea, Bonna Kaluwa, kama aliwahi kufika katika daraja hilo kukagua ujenzi ambapo alikiri na kuungana na wananchi hao kumshutumu mkandarasi huyo kwa kuchelewesha ujenzi wa daraja hilo.
“Nimekuja hapa mara tano na mkandarasi alinieleza daraja hili lingekamilika ndani ya siku nne, tangu Aprili, 2016 lakini hadi sasa halijakamilika na wananchi wangu wanaendelea kuteseka,” alisema Bonna.
Jibu hilo lilimfanya Makonda kumtaka Masatu kuweka wazi mkataba wa daraja hilo ulisainiwa lini ambapo alijibu kuwa mkataba ulisainiwa Machi 30, 2015 na ulianza Juni 30, 2015.
Hata hivyo, mwakilishi wa Kampuni ya Texas, Musiba alikana taarifa za ujenzi kuanza mwaka 2013 na kudai ulinza Aprili 29 mwaka huu.
“Hili daraja lipo chini ya Wakala wa Barabara (Tanroads), hivyo tunasubiri kupata kibali cha kubomoa baadhi ya sehemu zinazopitiwa na mradi huu kutoka Manispaa ya Ilala,” alisema.
Makonda alisema endapo ujenzi huo hautamalizika ndani ya kipindi hicho hatapewa zabuni yoyote Dar es Salaam.
Katika hatua nyingine Makonda aliwaagiza Kamanda wa Polisi Mkoa wa Kipolisi Ilala, Salum Hamduni kumkamata Mwenyekiti wa Mtaa wa Bonyokwa, Solomoni Kagaruki kwa tuhuma za kutotekeleza majukumu yake ikiwemo kuchukua rushwa, kutishia wananchi na pia kudaiwa kuchukua asilimia 10 ya bei ya viwanja vinavyouzwa.


