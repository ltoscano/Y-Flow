Serikali ipige marufuku vifungashio vya plastiki
Jan 12, 2017 by Gideon Shoo

DAWA za kulevya ni mada ambayo imekuwapo katika vyombo vya habari kwa muda mrefu. Mjadala kuhusu tatizo la matumizi ya dawa za kulevya umekuwa kuiibuka na kupumzishwa kwa miongo kadhaa sasa.

Zimefanyika tafiti mbalimbali kuhusu athari za matumizi ya dawa za kulevya. Tafiti zimelenga katika kuangalia mianya inayotumiwa katika kuingiza mihadarati nchini, ukubwa wa biashara ya mihadarati, matumizi ya mihadarati na utengenezaji wa mihadarati ndani ya nchi.

Hata hivyo, pamoja na tafiti nyingi na mapendekezo mbalimbali ya watafiti mbalimbali kuhusu hatua za kuchukua ili kuondokana na tatizo la matumizi ya mihadarati nchini, bado kila uchao tunashuhudia jinsi ambavyo tatizo hilo linavyozidi kukua.

Ni ukweli kwamba mihadarati husababisha tatizo kubwa zaidi la ugonjwa hatari sana unaojulikana kama uraibu yaani uteja. Uraibu ni ugonjwa hatari sana ambao humfanya mgonjwa awe tegemezi kwa dawa hizo za kulevya na humuondoa katika kundi la watu wenye akili timamu.

Mtu mwenye uraibu hushindwa kufikiri kama mtu mwingine wa kawaida na huishi katika dunia yake mwenyewe ambayo humuondoa katika kundi la nguvu kazi katika jamii.

Lakini wakati tunatafuta njia za kupambana na uingizaji wa mihadarati nchini ni muhimu tukajiangalia humu humu nchini kwani kuna kundi la watu wanaoathirika na uraibu ambao unatokana na kile tunachoweza kukiita mihadarati iliyohalalishwa yaani pombe.

Ni kweli kabisa kwamba mihadarati ya familia ya kokeni na heroini ni biashara kubwa inayopigwa vita kote duniani. Aidha, mihadarati hiyo ni biashara kubwa sana ambayo huingiza mabilioni kwa mabilioni ya fedha. Wanaofadhili biashara hizo huwa ni matajiri wakubwa wenye uwezo wa kununua chochote kile ikiwa ni pamoja na uhuru wao. 

Lakini wakati tunakazana sana kupiga kelele kuhusu mihadarati hiyo kutoka nje ya nchi, kuna tatizo ambalo halitupiwi macho ipasavyo na kujadiliwa nalo ni hilo nililosema hapo juu la uraibu unaotokana na pombe.

Niliwahi kuandika mwaka jana kwamba katika kijiji ninachoishi cha Wari Sinde, Machame Kaskazini kuna ugonjwa ambao unaitwa vabresheni. Huu ni ugonjwa unaotokana na uraibu wa pombe.

Uraibu wa pombe kali umekuwa tatizo kubwa katika jamii yetu. Hili si suala la siri kwani viongozi wanalijua hilo na badala ya kuliangalia na kulitafutia dawa wanajifanya kama vile hakuna tatizo.

Takwimu za watafiti zinasema kwamba wapo Wa tanzania wenye uraibu takriban 300,000. Hata hivyo, takwimu hizo sidhani kama zinawahusisha wenye uraibu wa pombe, tatizo ambalo hivi sasa limesambaa kote nchini.

Biashara ya pombe kali sana zenye asilimia kuanzia 35 hadi 45 inafanyika bila ya kufuata sheria, kanuni na taratibu. Kila mwenye kigrosari au duka la chumvi na mafuta anauza pombe kali.

Kutokana na uuzwaji huo wa pombe holela, vichochoro vyote vinageuzwa kuwa baa kutokana na urahisi wa upatikanaji wa pombe kila wakati na hivyo basi kufanya na unywaji wake usiwe na mipango wala utaratibu unaoeleweka.

Serikali inatakiwa kuchukua hatua za haraka kupambana na tatizo hili kwa kuangalia upya suala la vifungashio.

Hivi sasa kuna pombe mbalimbali zinazouzwa katika vifungashio vya plastiki vya ujazo wa mililita 100 hadi 500. Vifungashio hivi ni rahisi kuvibeba na hivyo basi unaweza kumkuta mtu mmoja anavyo vifungashio vinavyomuwezesha kubeba hadi mililita 1000 ambayo ni lita moja ya pombe kali. 

Pombe kali hainywewi kama bia. Hizi pombe zina utaratibu wake wa kutumia. Watu wetu wanaotumia hizo pombe hawafuati utaratibu huo na kwa hakika wanakunywa kama vile wanakunywa pombe ya kawaida kama iba, mbege, ulanzi, kimpumu na nyinginezo.

Kitendo cha kunywa pombe kali kama vile ni pombe ya kawaida ni hatari sana na huweza kusababisha si uraibu tu bali hata vifo. Lakini hili ni jambo ambalo kwa kiasi fulani serikali inaweza kuchangia katika kulipunguza kasi yake.

Serikali inawajibika kupitia upya ruhusa iliyotoa ya vifungashio vya plasitiki kama moja ya hatua za kupunguza urahisi wa kupatikana na pombe hizo.

Aidha, upatikanaji huo kwa urahisi umefanya hata makundi yasiyoruhusiwa kunywa pomba kuipata kwa urahisi. Hivi sasa kuna pombe yenye ladha ya maziwa, ladha ya nanasi na matunda mengine na hiyo inawafanya hata watoto wa shule kuweza kuipata na kuitumia. Hii ni hatari kubwa. Taifa linaangamia huku tunaona.

Kuondoa vifungashio vya plastiki kutasaidia kwa kiasi kikubwa kupunguza upatikanaji wa pombe kali. Aidha, hatua hiyo itasaidia sana katika kupunguza uchafuzi wa mazingira ambao hivi sasa umekithiri kote kuanzia mijini hadi vijijini.


