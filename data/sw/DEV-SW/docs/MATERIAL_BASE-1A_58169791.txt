
Tunasubiri bajeti yenye majawabu Jun 06, 2012

WIKI moja ijayo, siku ya Alhamisi ya Juni 14, Waziri wa Fedha, Dk. William Mgimwa, anatarajiwa kuwasilisha Bajeti ya Taifa kwa mwaka wa fedha 2012/2013.
Hii itakuwa bajeti ya saba tangu Rais Jakaya Kikwete aingie madarakani mwaka 2005.
Itakuwa ni bajeti ambayo inatangulia bajeti nyingine mbili kabla ya Rais Kikwete kuondoka madarakani kwa mujibu wa Katiba ya Jamhuri ya Muungano wa Tanzania.
Lakini pia hii itakuwa bajeti ya pili kwa muhula wa pili wa Rais Kikwete.
Katika bajeti zote sita zilizopita, kama kawaida yamekuwapo mafanikio na matatizo yanayoweza kuelezwa kuwa yamechangiwa udhaifu uliojitokeza katika usimamizi wa bajeti hizo.
Inawezekana, udhaifu au uimara katika usimamizi wa bajeti zilizopita umechangiwa kwa namna fulani na mawaziri wa fedha husika au hata baadhi ya watendaji wa serikalini na wafadhili wa bajeti hizo.
Ni matarajio yetu kwamba, udhaifu katika usimamizi wa bajeti sita zilizopita utatumiwa kama darasa la kujifunza na kuimarisha bajeti hii ya saba ambayo itakuwa ni bajeti ya kwanza kwa Waziri mpya wa Fedha, Dk. William Mgimwa.
Lakini kwa upande mwingine, uimara wa bajeti zilizopita katika baadhi ya maeneo ya utekelezaji utumike kama kigezo cha kuzidi kuboresha bajeti hii.
Ni matarajio yetu, bajeti hii itatoa majawabu ya matatizo mengi yasiyo ya lazima kiuchumi nchini. Ni matarajio yetu, bajeti itaibua vyanzo vipya vya mapato na itapunguza misamaha ya kodi pia.
Kubwa zaidi ni kwamba, tunataraji bajeti hii itaweka mikakati ya madhubuti ya kudhibiti mfumuko wa bei za bidhaa muhimu nchini. Yaani, itakuwa bajeti ya wananchi.
Kwa upande mwingine, tunarajia bajeti hii itazingatia ushauri wa Halmashauri Kuu ya Chama cha Mapinduzi (CCM) kutaka Kodi ya Ongezeko la Thamani (VAT) iondolewe katika vyakula.
Zaidi ya hapo, tunataraji bajeti itazingatia ushauri mwingine wenye maslahi kwa taifa kutoka kwa vyama vingine vya siasa na taasisi nyingine binafsi nchini. Kimsingi, tunatarajia bajeti yenye majawabu ya kuridhisha kuhusu kero zinazouzonga uchumi wa nchi yetu.


