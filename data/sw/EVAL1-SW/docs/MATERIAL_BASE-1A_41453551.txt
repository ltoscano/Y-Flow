
Wataalamu wagundua jinsi ya kuhaisha mioyo
SYDNEY, Australia MADAKTARI wa upasuaji Australia Ijumaa walisema walikuwa wametumia kwa ufanisi mkubwa mioyo iliyokuwa imeacha kufanya kazi kuwapa wagonjwa waliohitaji upasuaji wa moyo.
Madaktari hao walisema hatua hiyo huenda ikageuza jinsi ya kuwasaidia wagonjwa viungo vya mwili, siku za usoni.
Kufikia sasa madaktari wamekuwa wakitumia mioyo ambayo inadunda kufanyia upasuaji wagonjwa kwa kuwapa kiungo hicho kutoka kwa watu walio hai lakini katika hatari ya kufariki.
Hali hiyo hufanya moyo uliofadhiliwa kuwekwa kwa barafu kwanza na kukimbiziwa kwa wale wanaohitaji kiungo hicho.
Lakini Hospitali ya Mtakatifu Vincent na Kituo cha Utafiti cha Victor Chang Cardiac, Sydney imezindua mbinu ya kutumia mioyo ambayo imekaa hata dakika 20 baada ya mtu kufariki kisha wakauhamisha kwa wagonjwa wanaohitaji.
NAFUU Kufikia sasa watu watatu wamepokea mioyo kwa namna hiyo. Wawili wa wagonjwa hao wanaendelea kupata nafuu ilhali mgonjwa wa tatu ako katika uangalizi wa makini.
“Ulimwenguni mzima ni hao tu,” alisema mpasuaji Kumud Dhital, Profesa Mshirikishi katika Chuo Kikuu cha New South Wales, Sydney alipoongea na AFP.
“Tunajua kwamba kati ya muda fulani moyo kama viungo vingine vya mwili unaweza kufufuliwa na ndio sasa moyo ambao umeacha kupiga unaweza kutwaliwa na wapasuaji, kuwekwa ndani ya mitambo na kupatiwa mgonjwa,” alisema.
Mbinu hiyo inahusisha mioyo iliyofadhiliwa kuhamishiwa ndani ya mitambo ambayo inaweza kubebwa inayojulikana kama “heart in a box” ambamo imewekwa kuhifadhiwa ndani ya mchanganyiko wa majimaji.
Profesa Peter MacDonald ambaye ni Mkurugenzi wa Matibabu katika Hospitali hiyo kwenye Kitengo cha Upasuaji na Ufadhili wa mioyo alisema matumizi ya mioyo ambayo imeacha kupiga kabisa itaimarisha idadi ya viungo hivyo kwa wagonjwa walio na mahitaji.
“Ushindi huo unawakilisha njia ya kupunguza uhaba wa viungo vya kufadhiliwa,” alisema.
Michelle Gribilas, ambaye alikuwa mfadhiliwa wa kwanza wa moyo wa aina hiyo alisema alikuwa mgonjwa zaidi kabla ya kufanyiwa upasuaj huo.
“Ninajihisi kuwa mtu tofauti kabisa saa hii,” alisema mwanamke huyo wa miaka 57. “Najihisi ni kama nina miaka 40.
Nina bahati kweli.” Mfadhiliwa wa pili Jan Damen, ambaye alipokea upasuaji huo wiki mbili zilizopita alisema alijihisi kustaajabika.
Dhital alisema kufufusha mioyo kwa kutumia mashine hiyo kunaweza kuimarisha usalama wa wagonjwa kwa sababu inawapa wapasuaji uhakika kwamba kiungo kinafanya kazi.
“Ninashauri kuwa katika miaka mitano ijayo tutahamia mashine hiyo kuhifadhi mioyo” alisema Dhital.


