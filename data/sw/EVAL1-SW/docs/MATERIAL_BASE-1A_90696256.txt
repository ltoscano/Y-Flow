
Man Utd yamvizia Godin
JAPO kocha wa Manchester United, Louis Van Gaal amesema kuwa hatasajili Januari, kitu kimoja ambacho kipo wazi ni kuwa bado anahitaji beki mzoefu wa kati na kulingana na habari zilizoko mitaani, ni kuwa anamvizia kisirisiri Diego Godin wa Atletico Madrid.
Hata hivyo klabu hiyo imemshtukia na kumwambia kwamba mlinzi huyo haondoki licha yake kusemekana kuwa Van Gaal amewaandalia kitita kizuri cha Sh2.2 bilioni kwa ajili ya sahihi yake.
Ingawaje Atletico imeikalia ngumu United, klabu hiyo imesema kuwa ikiwa ni lazima wamachie basi lazima wawekewe mezani hundi la Sh4 bilioni, kiwango ambacho ni maradufu ya wanachowazia kutoa. 
Kocha Diego Simeone amemtumia sana somo wake huyo kwenye kikosi chake cha kwanza kutokana na ushupavu wa namna anavyodhibiti ngome yao ya nyuma.
Hivyo alipoulizwa ikiwa atamwachia United watakapomfuata, Simeone alijibu kwa kusema kuwa hiyo ni ndoto kwani hataruhusu ije kutokea.
“Hivi tunazungumzia kiwango kipi cha fedha kuhusu hili? Sh2.2 bilioni kwa Gordin, sidhani na wala sio sahihi kabisa lazima mtakuwa mumekosea.” alijibu.


