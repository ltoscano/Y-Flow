
Halmashauri ya wilaya iheshimiwe Jun 01, 2012

LENGO kuu la maandiko yangu yote katika sehemu hii ya mfululizo wa makala za safu hii ni kusema na kusisitiza kwamba hatuna budi kufanya kila kinachowezekana kuhakikisha kwamba wananchi wetu, raia wa nchi hii, wanajitawala kwa maana ya kuwa na uhuru wa kuamua mambo yao wenyewe.
Kusema kweli, hili ndilo lilikuwa lengo la kupigania Uhuru dhidi ya wakoloni.
Haiyumkiniki kwamba wananchi walitiwa hamasa ya kuunga mkono harakati za kudai Uhuru dhidi ya watawala kutoka nje ili hao waondoke halafu waje watawala wa ndani ambao wataendesha mambo yao kama walivyofanya wale wa kwanza.
Shabaha ya kupigania Uhuru ilikuwa si kumwondoa mkoloni kwa sababu tu alikuwa mgeni lakini pia kwamba utawala wake ulikuwa dhalimu, utawala ambao haukutenda haki kwa wananchi. Najua kwamba hili ni jambo lisilowezekana, lakini ingekuwa inawezekana utawala wa wageni ukawa wa haki na ukaheshimu haki za wananchi kujiamulia mambo yao wenyewe, labda kusingekuwa na sababu ya kupigania Uhuru, kwa sababu hata dhana ya Uhuru isingekuwa na maana kubwa.
Kwa mantiki hiyo, iwapo watawala walioingia katika nafasi zilizoachwa na mkoloni hawakufanya jitihada za kuufanya Uhuru kuwa pia ni uhuru wa wananchi kuamua mambo yao wenyewe, basi Uhuru huo una tatizo, ni Uhuru kilema, usiokamilika. Tunaweza hata kusema kwamba Uhuru huo umetekwa nyara, kwa sababu wale walioaminiwa kuuleta hawakuufikisha mahali unapostahili kufika; wameuhodhi kwa manufaa yao.

Kinachohitajika sasa ni kufanya mapinduzi ya kuhakikisha Uhuru wa nchi unapata tafisiri yake katika uhuru wa raia wake, na hili linaweza kufanikishwa iwapo tu tutajenga serikali za mitaa zenye hadhi, nguvu, uwezo na mkubaliko wa kutosha kukidhi mahitaji ya kufanya maamuzi kwa niaba ya wananchi katika maeneo husika. 
Hili tunalifanyaje? Hapo juu kidogo nimetumia neno ‘mapinduzi’ ambalo, najua ni neno limetumika hovyo mara nyingi bila kupewa maana yake halisi, ambayo ni mchakato wa kufanya mabadiliko makubwa na ya kina yanayochimbua na kuondosha hali na maisha ya zamani na mahali pake kuweka hali mpya kabisa yenye mtazamo wa kwenda mbele kwa kasi.
Kama kuna kitu kimejipachika jina la ‘mapinduzi’ lakini hakifanani na hilo, hicho kitu kimejivisha jina bandia, na hapa sijali kwamba kitu hicho kinaweza kuwa ni serikali iliyomo madarakani Visiwani Zanzibar au chama-tawala cha nchi hii.
Katika suala ninalolijadili sasa, suala la serikali za mitaa, sina shaka kwamba tunahitaji mapinduzi ya kweli kwa maana ya kung’oa na kuondosha sheria, kanuni na taratibu tulizozizoea na mahali pake kujenga hali mpya tutakayokubaliana kwamba italeta mabadiliko ya haraka ya kuwapeleka wananchi wetu mbele katika kipindi kifupi kadri iwezekanavyo.

Mabadiliko hayo yanahitajika sasa hivi, bila kuchelewa kwa sababu tumekwisha kuchelewa kiasi cha kutosha na kuchelewa zaidi kunaweza kuwa ni chanzo cha matatizo makubwa nchini, hata machafuko. Hii ni kwa sababu kwa nusu karne tumefanya mambo ambayo ni dhahiri hayaleti maendeleo kwa wananchi wetu; wananchi wetu wamezidi kuwa masikini katika nchi tajiri; wananchi wameanza kuuliza kulikoni, na watawala wetu wanamung’unya midomo bila kutoa majibu mwafaka.
Hali si shwari hata kidogo, na wale wanaodhani huu ni uzushi ni wale waliovimbiwa kutokana na ulafi ambao siku zote hauruhusu tafakuri. Tunaposoma na kusikia uchambuzi unaolinganisha nchi yetu na nchi nyingine zilizokuwa kama sisi wakati tukipata Uhuru lakini leo ni kama ziko peponi nasi ni kama tuko motoni, watawala wanatakiwa wajue kwamba huu si utani hata kidogo, bali ni hali ya hatari.
Kama kwa nusu karne utaratibu ambao tumekuwa tukiutumia haukuzaa matunda yaliyotarajiwa, labda ni wakati mwafaka kuusaili upya utaratibu huo na pale unapodhihirika kwamba una udhaifu, tusisite kuubadilisha, na kuubadilisha kimsingi kabisa, si kwa kuupaka poda na wanja.
Naamini kwamba hadi sasa tunapiga domo kuhusu serikali za mitaa lakini tangu mwaka 1972 hatujafanya lo lote la maana kwa lengo la kuziimarisha ili kuwakabidhi wananchi uhuru wao kama walivyoahidiwa wakati wakipigania Uhuru wa nchi yao.
Sasa tuache kupiga domo na tufanye tafakuri ya kina kuhusu jinsi ya kujipanga kiutawala kwa lengo mahsusi la kuwapa wananchi uhuru mpana zaidi wa kujiamulia mambo yao wenyewe.
Kwa maoni yangu, eneo kuu la kuimarisha katika serikali za mitaa ni halmashauri za wilaya, ambazo ndizo zingetakiwa ziwe na madaraka juu ya kila shughuli inayofanyika wilayani, katika kata na katika vijiji. Kwa maana hiyo watendaji wote wa ngazi za kata na vijiji wangetakiwa wateuliwe chini ya mamlaka ya halmashauri ya wilaya.
Halmashauri ya wilaya haiwezi kuwa na nguvu yo yote ya kusimamia maendeleo katika wilaya iwapo watendaji wa wilaya katika ngazi zote wanateuliwa na serikali kuu. Na haiwezekani kuwa na mamlaka ya kweli ya halmashauri iwapo mkurugenzi wa wilaya, ambaye ndiye mtendaji mkuu katika wilaya, anateuliwa na serikali kuu.
Angalau tungekubaliana kwamba mtendaji mkuu wa halmashauri awe ni mtu aliyeajiriwa na halmashauri ili awe anawajibika kwayo. Haina maana hata kidogo kwa serikali kuu kumwajiri mkurugenzi wa halmashauri, na kuamua utaratibu wote wa ajira, malipo, kupanda cheo, kustaafu, kufukuzwa kazi, na kadhalika, halafu itarajiwe kwamba mkurugenzi huyo atawajibika kwa halmashauri.
Hali mbaya inafanywa kuwa mbovu zaidi ukichanganya ofisi ya mtendaji (mkurugenzi) na mkuu wa dola (mkuu wa wilaya) na zote mbili zikashikiliwa na watu ambao hawawajibiki mbele ya halmashauri bali wanawajibika kwa aliyewateua, yule yule wa Magogoni.
Afadhali, basi, tungeanza angalau na huyu mkurugenzi ambaye anatakiwa afanye kazi zake NDANI ya halmashauri, na ndiye mtendaji mkuu. Kwa hakika, hata tugemfanya mkurugenzi akateuliwa na halmashauri na utaratibu wake mzima wa utumishi, mafao, ustaafu na kadhalika ukawa chini ya halmashauri, bado tusingeweza kutamba kwa kusema kwamba tumejenga serikali za mitaa zilizo madhubuti, lakini angalau ungekuwa ni mwanzo.
Hata hili inaelekea hatujaliona, na tunaendelea na utaratibu ule ule wa kumvisha Rais wa Jamuhuri jukumu la kuteua watu ambao hajawahi hata kuwasikia majina yao kana kwamba tunaamini kwamba anao uwezo wa kimuujiza.
Kama nitakavyoeleza katika makala ijayo, kwa mtindo huu hatuendi ko kote, ila kitakachofanyika ni kutumia nafasi kama hizo (na nyingine nyingi) kufanikisha malengo ya kifisadi ambayo hayana uhusiano na maendeleo ya wananchi isipokuwa kwa kuhakikisha kwamba hayapatikani.
Katika makala ijayo nitajadili, pamoja na nafasi ya mkurugenzi ambayo nimeigusia humu, nafasi ya mkuu wa wilaya, ambaye naye ni mtu wa kuteuliwa na Rais wa Jamuhuri, na nitatoa mapendekezo yangu kuhusu ofisi hizi mbili zenye umuhimu mkubwa kabisa katika wilaya.


