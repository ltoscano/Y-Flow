
Wito kazi kwa vijana zibuniwe
Na OSCAR KAKAI
POKOT VIONGOZI wa Pokot Magharibi, wametoa wito kwa serikali kubuni nafasi nyingi za kazi kwa vijana kama njia ya kuwaepusha kutoka kwa ulevi na utumizi wa dawa za kulevya. 
Viongozi hao wanahoji kuwa pombe na utumizi wa mihadarati nchini umepelekea vijana wengi kuharibika na hata wengi kupoteza maisha.
Wakiongozwa na mbunge wa Kapenguria, Bw Samuel Moroto,viongozi hao waliitaka serikali ya Jubilee kutekeleza ahadi yake ya kubuni kazi nyingi kwa vijana.
Bw Moroto alisema vijana wengi nchini wamezama ulevini sababu ya kukosa kazi.
“Ni sababu ya vijana kukaa bila kazi ndio inachangia wengi kulewa na hata kukosa mwekeleo maishani,” akasema.
Mbunge huyo alisema kuwa, ukosefu wa kazi ndicho chanzo cha watu nchini kujihusisha na utengenezaji wa pombe haramu ambao inaendelea kuua watu nchini.
“Umaskini ndio unafanya watu kuamua kuunda pombe hatari kwa maisha ya binadamu ili waweze kujikimu maishani,” akasema.


