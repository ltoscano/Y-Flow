
Mwanamke amshambulia chatu ambaye alinasa mbwa
Na AFP
HONG KONG MWANAMKE alitumia kisu kumshambulia chatu mkubwa ambaye alikuwa amemnasa mbwa wake huku akitembea katika hifadhi ya wanyamapori.
Bi Courtney Link, jana aliambia jarida la Sunday Morning Post kuwa nyoka huyo mwenye urefu wa mita tano alikuwa amemkamata mbwa wake mwenye uzani wa kilo 24.
“Nilishtuka kumwona mbwa wangu akitaka kuliwa na nyoka ndiposa nikachomoa kisu changu cha mfukoni nikaanza kukatakata nyoka huyo,” akasema Bi Link huku akiongezea kuwa aliamua kutumia kisu hicho baada ya juhudi zake za kumpiga makonde chatu huyo kugonga mwamba.
“Hatimaye chatu huyo alimwachilia mbwa na kutoweka huku akimwacha na majeraha kifuani na miguuni. Msemaji wa Idara ya Kilimo, Uvuvi na Uhifadhi alithibitisha kuwa mbwa huyo alishambuliwa na chatu huyo aina ya Burmese.
Aina hii ya chatu, ni miongoni mwa nyoka wakubwa zaidi ulimwenguni ambao wanaweza kukua na kufikia urefu wa mita sita. 


