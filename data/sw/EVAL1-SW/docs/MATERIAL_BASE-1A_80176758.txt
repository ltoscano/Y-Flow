
Fikra za wawindaji zaweza kujenga uchumi wa Kisasa? II May 31, 2012

FIKRA za wawindaji si tusi. Ni maelezo tu ya kile kinachotokea. Katika kitabu chao kiitwacho: Why Men Don’t Listen and Women Can’t Read Maps.

Waandishi Allan na Barbra Pease, kwa utundu tu wanajaribu kumweleza binadamu wa sasa hivi kwa kufuatilia asili yake alipokuwa akiishi mapangoni.

Wanasema hata tofauti kadhaa za tabia na uwezo wa kufanya mambo fulani kati ya wanaume na wanawake zinatokana na mazoea ya kazi walizokuwa wamegawana kuzifanya enzi hizo wakiishi mapangoni.

Wanasema, mwanaume kwa mfano, leo hii ana uwezo mkubwa wa kulenga vitu kuliko mwanamke kwa sababu katika maisha ya mapangoni, mwanaume alikuwa mwindaji.
Ilimbidi atoke aende porini, awinde mnyama akimuona amlenge ampige na kitu kizito au amtupie mkuki amuue.

Kwa upande mwingine, waandishi wale wanasema, wanawake wana uwezo mkubwa wa kufanya mambo mengi kwa wakati mmoja tofauti na wanaume. Wanasema mwanamke anaweza kuwa anapika, huku akimbembeleza mtoto mgongoni, huku wakati huo huo akijibu simu, huku akisikiliza radio, huku akinyoosha nguo pia.

Kwamba uwezo huo kwa mwanamke ulikuzwa wakati wa maisha ya mapangoni kwa sababu wakati mwanaume alipokwenda kuwinda, mwanamke alibaki pangoni kuwaangalia watoto.
Hivyo basi ilibidi akuze uwezo wake wa kuwaangalia watoto wake wasichukuliwe na nyang’au, au wakiumwa awatengenezee dawa, wakati huo huo akimbembeleza mdogo alale, wakati huo huo akiamulia ugomvi wa watoto wakubwa wawili, wakati huo huo akitembeza macho eneo lote la pango kuhakikisha kila kitu kiko salama, wakati huo huo akisikiliza kwa makini nje ya pango kuna sauti gani za hatari, n.k. 

Makala yangu ya fikra za wawindaji inatokea katika mfano huu wa kumwangalia Mwafrika na Mtanzania katika asili hiyo hiyo ya pangoni. Na hoja yangu kuu imekuwa kwamba inakuwaje nchi zingine zote zinaonyesha zinapiga hatua katika kuboresha maisha ya watu wao isipokuwa sisi tu.
Kwamba kwetu sisi ni viongozi tu walio madarakani ndio wanaoonekana kama wanapiga hatua ya kimaendeleo lakini raia wao wengi zaidi wanazidi kuishi kifukara na kwa uhitaji mkubwa huku wakitishiwa na maradhi, njaa, majanga na wawekezaji.

Tumezungumza mara kadhaa – na hili siyo wivu kama wengine wanavyopotosha – kwamba hivi kweli msingi wa uchumi wetu wa kulima mihogo na kuwinda porini kwa ajili ya kitoweo (si kwa kujifurahisha kama wafanyavyo matajiri) unao uwezo wa kutosheleza mahitaji ya starehe ya viongozi na bureaucracy yetu?

Ndiyo maana nikauliza katika makala zilizopita kwamba je hii superstructure ya Limousine na mashangingi ni kielelezo (inreflect) uwezo wa fikra zinazojenga uchumi wetu, hizi za kulima mihogo na kuwinda?

Tukumbuke kwamba miaka ya 1990 nchi yetu ilishuhudia ubinafsishaji – wengine waliuita ugenishaji – wa mashirika karibu yote ya umma. Na moja ya sababu za – au kisingizio cha – kuyagenisha ni kwamba yalikuwa yameshindwa kujiendesha na hivyo yalihitaji mawazo mapya, teknolojia mpya, mbinu mpya za uendeshaji, mitaji zaidi na masoko. 

Lakini tukirejea katika ukweli kwamba miaka ya 1990 tulifikia pahala tukaona wawindaji tuliokuwa tumewakabidhi mashirika kuendesha uchumi uliopandikizwa na supestructure ya wakoloni walikuwa wameshindwa. Hii ni evidence ya kwanza ya hoja yangu kwamba fikra za wawindaji haziwezi kuendesha uchumi wa superstructure ya nchi zilizoendelea.

Lakini pili, tunaweza kujaribu tu kuruka nje ya boksi ili kufikiria yale ambayo tunayachukulia kwamba siku zote yako hivyo na yatakuwa hivyo. Lakini tayari tumekwishashuhudia nchi zilizoendelea zikizitilia vikwazo nchi zingine kama vile Libya, Zimbabwe, n.k.

Matokeo ya vikwazo vile yanavutia udadisi kidogo. Zipo nchi ambazo zikiwekewa vikwazo zinajitutumua kuhakikisha zinasimama. Libya ni mojawapo ya nchi zilizoamua kiutumia rasilmali zake kuboresha maisha ya wananchi hata katika wakati mgumu wa vikwazo.

Lakini ukitizama Zimbabwe, nchi ile ilipowekewa vikwazo, viongozi wa juu waliendelea na maisha yale yale ya anasa ya kupitiliza hata pale wananchi walipoanza kufa kwa njaa na kipindupindu kutokana na kushindwa vibaya kwa msingi wa uchumi.
Kwamba kumbe hizi superstructure zetu zinashikiliwa – kwa namna ya kuvuta udadisi – na wakoloni wetu. Kwamba wakiamua kutuwekea vikwazo tutachemsha.

Hebu tujaribu tena kutoka nje ya boksi. Tufikirie labda ni mwaka 2020.
(Naamini hakuna atakayetaka kunitoa roho kwa sababu mwaka wenyewe uko mbali.
Maana nasikia kuna watu wamekwishajipangia tayari miaka ya kutawala nchi hii).
Fikiria kwamba IMF, Benki ya Dunia, G8 na wenzao wanakutana chini ya bahari, kama alivyofanya Rais wa Maldives na mawaziri wake hivi karibuni. 

Kule wanajadili namna mazingira yalivyovurugika duniani na tishio linaloonekana kwa ustawi wa wanadamu na vizazi vijavyo. Pia wanabaini kuwa wanatakiwa kuwaangalia binadamu wengine (zaidi ya nusu ya watu wote duniani) ambao wametelekezwa na serikali zao. 

Viongozi wale wanafikia pahala wanagota katika ubishi. Wapo wanaosema wanataka nchi zilizoendelea zirudi kuja kutawala Afrika kwa sababu viongozi wa bara hili wametia aibu ubinadamu. Upande mwingine wanabisha kwa nguvu. Wanasema Tamko Umoja wa Mataifa la Haki za Binadamu la 1948 litazisuta nchi zilizoendelea endapo zitataka kurejesha ukoloni wa kuwakalia Waafrika tena.

Hivyo wanatoa wazo kwamba nchi zilizoendelea zikate kabisa mawasiliano na nchi za Afrika, hasa zile za hovyo kabisa. Kwamba wahakikishe wanaweka vikwazo vyote vya kiuchumi, kibiashara, kisiasa, kiteknolojia, kijamii, kiubinadamu, n.k. kwa muda wa miaka 50.

Halafu wanahakikisha nchi hizi haziuziwi mafuta wala bidhaa aina yoyote kutoka nje. Ninajaribu tu kuona itapita muda gani kabla hatujaanza kuona rangi halisi za wawindaji kuanzia vijiweni, vijijini hadi Ikulu.

itaendelea


