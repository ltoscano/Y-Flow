
Mrisho Ngassa akonga wengi Challenge
Nov 29, 2012

MASHABIKI wa soka Uganda, wamekoshwa na soka ya Mrisho Khalfan Ngassa wa Tanzania Bara katika michuano ya Kombe la Mataifa ya Afrika Mashariki na Kati, CECAFA Tusker Challenge inayoendelea mjini hapa.

Wakizugumza baada ya mechi kati ya Sudan na Tanzania, mashabiki walikuwa wakimsifia mno mchezaji huyo wa Tanzania Bara aliyekuwa amevalia jezi namba nane na kusema hawajui siku Stars
ikikutana na Uganda itakuwaje mbele ya mshambuliaji huyo wa Simba ya Dar es Salaam.

Hata waandishi wa habari wa Uganda, wamemsifia mno Ngassa wakisema huyo ndiye mchezaji aliyeonyesha kiwango kikubwa zaidi cha uchezaji hadi sasa kwenye michuano hii.

Ngassa alikuwa mwiba kweli mbele ya Sudan, akitengeneza mabao yote mawili ya ushindi yaliyofungwa na mshambuliaji John Bocco ‘Adebayor’ wa Azam FC.

Alipangwa wingi ya kushoto ambako alikuwa akiteleza kwa kasi na kutoa krosi nzuri ambazo bahati mbaya au nzuri ni mbili tu zilizotumiwa vyema na Bocco.

Mashabiki wamemsifia pia Ngassa kwamba si mchezaji mchoyo ambaye muda wote anafikiria zaidi kuwatengenezea wenzake nafasi kuliko kutaka kufunga mwenyewe.

Ngassa ni kati ya wachezaji 10 wa Simba wanaocheza michuano ya mwaka huu mjini hapa, wengine wakiwa ni Nassor Masoud ‘Cholo’ (Zanzibar), Juma Kaseja (Bara), Shomari Kapombe (Bara) Amir Maftah (Bara), Amri Kiemba, (Bara) Mwinyi Kazimoto (Bara),
Ramadhani Singano ‘Messi’ (Bara), Christopher Edward (Bara) na Emanuel Okwi (Uganda).

Timu nyingine za Bara zenye wachezaji hapa ni Azam ambao ina wachezaji tisa wakiwa ni Mwadini Ali (Zanzibar), Abdulaghan Gulam (Zanzibar ), Samir Haji Nuhu (Zanzibar), Aggrey Morris (Zanzibar), Khamis Mcha ‘Vialli’ (Zanzibar), Deogratius Munishi ‘Dida’ (Bara), Erasto Nyoni (Bara), Salum Abubakar ‘Sure Boy’ (Bara) na John Bocco ‘Adebayor’ (Bara).

Yanga ina wachezaji saba, ambao ni Nadir Haroub Ali ‘Canavaro'(Zanzibar), Haruna Niyonzima (Rwanda), Hamisi Kiiza (Uganda), Kevin Yondan (Bara), Athuman Iddi ‘Chuji’ (Bara), Frank Domayo (Bara) na Simon Msuva (Bara), wakati Mtibwa Sugar inao watatu Twaha Mohammed (Zanzibar), Issa Rashid (Bara) na Shaaban Nditi (Bara), JKT Oljoro ina mmoja Amir Hamad (Zanzibar) sawa na Coastal Union Suleiman Kassim ‘Selembe’ wa Zanzibar pia.

…Bocco aanza kuwania ufungaji bora
JOHN Bocco ‘Adebayor’ ameingia kwenye orodha ya wachezaji wanaowania ufungaji bora wa michuano ya Kombe la Mataifa ya Afrika Mashariki na Kati, CECAFA Tusker Challenge kufuatia kufunga kwake mabao mawili, Tanzania Bara ilipoilaza Sudan 2-0 katika mchezo wa Kundi B, Uwanja wa Mandela, Namboole, Kampala, Uganda.

Bocco aliyeifungia Kilimanjaro Stars, inayodhaminiwa na Kilimanjaro Premium Lager mabao yote hayo kipindi cha kwanza, sasa analingana na washambuliaji wa Burundi, Chris Nduwarugira na Suleiman Ndikumana, ambao kila mmoja ana mabao mawili pia.

Wengine ambao hadi kila mmoja amefunga bao moja ni Yussuf Ndikumana wa Burundi, Mohamed Jabril wa Somalia kwa penalti, Geoffrey Kizito wa Uganda na Yonatal Kebede Teklemariam.

Bocco ana nafasi zaidi ya kuongeza mabao katika mechi za kundi hilo, hasa kwenye mchezo dhidi ya Somalia utakaofanyika Desemba mosi, kwani hiyo ndio timu dhaifu zaidi kwenye Kundi B.

Lakini Bocco kama atacheza kwa kiwango alichokionyesha, anaweza akawa mwiba hata mbele ya Burundi Novemba 28.

Kwa sasa Bocco anayechezea Azam FC ya Dar es Salaam, ndiye mshambuliaji pekee kwenye kikosi cha Bara, baada ya washambuliaji wengine, Mbwana Samatta na Thomas Ulimwengu wanaochezea TP Mazembe ya Jamhuri ya Kidemomkrasia ya Kongo (DRC) kuzuiliwa na klabu yao.

Poulsen bado awalilia Ulimwengu, Samatta
KOCHA wa timu ya soka ya taifa ya Tanzania Bara, Kilimanjaro Stars, Kim Poulsen wa Denmark amesema kwamba bado anawahitaji mno washambuliaji, Mbwana Ally Samatta na Thomas Emmanuel Ulimwengu wa TP Mazembe ya Jamhuri ya Kidemokrasia ya Kongo (DRC).

Amesema ya kuwa iwapo hawatajiunga kabisa na kikosi chake, watamuweka katika wakati mgumu.

Akizungumza mjini hapa, baada ya mchezo dhidi ya Sudan wa Kundi B Kombe la Mataifa ya Afrika Mashariki na Kati, CECAFA Tusker Challenge, ambao walishinda 2-0, Kim alisema jitihada za kuwaomba Mazembe wawaruhusu wachezaji hao zinaendelea.

“Sijui itakuwaje wasipokuja, itanibidi tu niwatumie wachezaji hawa hawa waliopo, najua nina mshambuliaji mmoja, lakini nitawatumia hawa hawa waliopo, Simon Msuva anaweza akawa mshambuliaji, nitafanyeje,” alisema.

“Siwezi kuita mchezaji mwingine kutoka nyumbani kwa sasa, kwa sababu mtu lazima umuone uwezo wake, huwezi kumuita tu, kwa hivyo naomba Mungu tu Samatta na Ulimwengu waje,” aliongza Kim.

Stars inayodhaminiwa na Kilimanjaro Premium Lager, ilianza vema kampeni yake ya kuwania Kombe la Challenge, baada ya kuichapa mabao 2-0 Sudan kwenye Uwanja wa Mandela, Namboole, Kampala, Uganda.

Ushindi huo, unaiweka Stars katika nafasi ya pili kwenye msimamo wa Kundi B, nyuma ya Burundi inayoongoza kwa wastani wa mabao.

Hadi mapumziko, Stars walikuwa mbele kwa mabao 2-0, yote yakipachikwa kimiani na mshambuliaji wa Azam FC, John Raphael Bocco ‘Adebayor’ aliyetumia vema krosi za Mrisho Khalfan Ngassa.

Bocco alifunga bao la kwanza Bocco aliiwahi vema krosi ya Ngassa aliyewatoka mabeki wa Sudan wingi ya kushoto na kuitumbukiza kimiani dakika ya 14.

Adebayor wa Chamazi aliwainua tena vitini mashabiki wa Tanzania dakika ya 28, akiunganisha krosi ya Ngassa tena kutoka kule kule kushoto.

Kwa ujumla Tanzania Bara walicheza vizuri kipindi cha kwanza, wakishambulia zaidi kupitia pembeni, kulia Simon Msuva ambaye hakuwa na madhara sana na kushoto Ngassa ambaye alikuwa mwiba mchungu haswa kwa Wasudan.

Pamoja na Bara kutawala kipindi cha kwanza, lakini Wasudan walifanya mashambulizi kadhaa ya kushitukiza na sifa zimuendee mlinda mlango Juma Kaseja, ambaye alioko amichomo miwili ya hatari mno.

Kipindi cha pili Stars, iliendelea kutawala mchezo, lakini safu ya ulinzi ya Sudan iligangamala.

Kikosi cha Stars jana kilikuwa; Juma Kaseja, Erasto Nyoni, Amir Maftah, Shomari Kapombe, Kevin Yondan, Frank Domayo, Salum Abubakar/Amri Kiemba, John Bocco, Mwinyi Kazimoto na Simon Msuva/Shaaban Nditi.

Sudan; Ebd Elrahman Ali, Moawia El Amin, Sami Abdallah, Faris Abdallah, Hamoda Bashir/Farid Mohamed, Mohamed El Mortada, Sadam Abutalib, Mohamed Mussa Idris, Modathir Mohamed, Adam Sayer/Osama El Rashid na Mohamed Osman/Saed Siddig.

Katika mchezo wa awali, Burundi walishinda mabao 5-1, mabao yake yakifungwa na Chris Nduwarugira dakika ya 35 na 88, Yussuf Ndikumana dakika ya 41 na Suleiman Ndikumana dakika ya 84 na 90, wakati la Somalia lilifungwa na Mohamed Jabril kwa penalti dakika ya 55.

Matokeo hayo yanalifanya Kundi B lizidi kuwa gumu, kwani Burundi inaongoza kwa pointi zake tatu na mabao mengi, Tanzania ya pili kwa pointi tatu na mabao mawili- lakini bado Sudan wanaweza kupata matokeo mazuri katika mechi zijazo.


