
Atandikwa na mkewe kwa kujigamba jogoo
Na KIMANI wa NJUGUNA.
KALAMENI wa hapa alijitia mashakani alipojigamba mbele ya mkewe jinsi alivyokuwa bingwa wa kuwawinda wasichana.
Jamaa ambaye ni mwashi alifika nyumbani kutoka kwa jirani alikohudhuria karamu ya mahari ambako alipata pombe ya bure.
Kulingana na mdokezi, tangu jamaa aoe, hakuwa amekosana na mkewe. Hii ni kwa sababu licha ya vituko na sarakasi zake kila wakati akiwa mlevi, mkewe alimvumilia.
Hata hivyo, kitumbua cha ndoa yao kiliingia mchanga siku ya kisanga hicho polo alipopata kileo cha bure.
“Kama ilivyo desturi ya jamii ya hapa kwenye sherehe za kulipa kujigamba jogoo mahari, pombe ya kienyeji ya “muratina” huwa kwa wingi,” akaeleza mdokezi.
Jombi alipopata kileo cha bure alijiachilia na kulewa chopi. Ni akiwa kwenye hali hiyo ya ulevi ambapo aliwasili kwake na kuanza kuropokwa ovyo.
“Nani kama mimi? Hakuna mwingine kama mimi. Mimi ni jogoo halisi ambaye anawika kwani ninao wanawake chungu nzima kama mfalme Suleimani,” akafoka jamaa.
Kusikia matamshi hayo, Mwanadada mama watoto alipandwa na hasira. Alichukua kipande cha kuni na kumtwanga mumewe.
Hata hivyo, kilio cha jamaa kilivutia majirani waliofika na kumnusuru. 


