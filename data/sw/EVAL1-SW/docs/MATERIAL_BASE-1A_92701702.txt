
Fataki uwanja wa Anfield Arsenal ikitoana kijasho na Liverpool kesho

ITAKUWA ni moto kuwaka na nguo kuchanika wakati ambapo Arsenal watatua ugani Anfield hapo kesho kuvaana na Liverpool. 
Arsenal wanapania kudhibiti kabisa kilele cha jedwali la EPL na mkufunzi wao, Arsene Wenger anaamini kwamba bastola zao zingali na risasi za kutosha katika jitihada za kuilipua kambi ya kocha Jurgen Klopp.
Ni matarajio ya Wenger kwamba masogora wake watavuna nafuu kutokana na wingi wa majeraha yanayozidi kuwalemaza wapinzani wao.
Huku Arsenal wakifaulu katika jaribio lao la kukifanyia kikosi mabadiliko matano katika ushindi wa 3-1 waliouvuna dhidi ya Sunderland katika juhudi za kutetea ubingwa wa Kombe la FA mnamo Jumamosi, nusura kitumbua cha Liverpool kiingie mchanga. Maamuzi ya Klopp ya kuwapumzisha nyota wa kutegemewa na badala yake kuwawajibisha chipukizi pekee karibu yamponze katika sare ya 2-2 waliyolazimishiwa na Exter City inayoshiriki ligi ya daraja la tatu.
Kiungo mbunifu wa Ujerumani Mesut Ozil, nahodha Per Mertesacker, beki Nacho Monreal na fowadi Aaron Ramsey wanatarajiwa katika kikosi cha kwanza cha Arsenal, jambo ambalo difenda machachari mzawa wa Uhispania, Hector Bellerin amekiri kwamba litawatosha kuutekeza uwanja wa Anfield.
"Miguu ipo sawa na tayari Wenger amewathibitishia wapinzani kwamba ana akiba bora zaidi ya wachezaji kwenye benchi. Tuna mlima mrefu wa kuukwea mbele yetu na kuwabadilisha wachezaji huku tukiendelea kuibuka na ushindi kutatufaa pakubwa,"
alisema nyota huyo ambaye aliyachangia mabao yalifungwa na Ramsey na Olivier Giroud katika ushindi wao dhidi ya Sunderland.
Bellerin anaamini kwamba ugumu wa ratiba iliyopo mbele yao ni kipimo halisi cha ukomavu na ubabe wao hasa ikizingatiwa kiu inayowatawala katika jitihada za kuunyakua ubingwa wa EPL msimu huu.
Ni mafanikio ya kuukomesha ukame wa miaka 11 wa taji hilo kabatini mwao ndiyo Bellerin amekariri kwamba yatamvunia tija na fahari tele mwishoni mwa kampeni za msimu huu.
Klopp atasalia kumezea mate utajiri wa vipaji alionao Wenger kikosini mwake.


