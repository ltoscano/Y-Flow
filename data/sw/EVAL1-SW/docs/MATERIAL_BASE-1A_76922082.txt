
Genge ‘latumwa’ kutibua mgomo
NA MARTIN MWAURA
KIZAAZAA kilizuka katika kaunti ya Murang’a baada ya vijana zaidi ya 50, waliodaiwa kukodiwa, kuwashambulia wahudumu wa afya ambao wamekuwa kwenye mgomo kwa muda wa wiki tatu sasa.
Patashika zilianza katika uwanja wa michezo wa Ihura mjini Murang’a na kisha kusambaa hadi katika barabara za mji huo washambuliaji hao walikuwa na silaha walipojaribu kusambaratisha mkutano wa wahudumu hao wa afya.
Hii ni baada ya serikali ya kaunti hiyo kufunga maeneo yao ya kazi.
Wafanyakazi hao waliajiriwa miaka minne iliyopita chini ya Mpango wa Kuchochea Ukuaji wa Uchumi chini ya mkataba wa muda. Wamekuwa wakigoma kwa muda wa wiki tatu wakitaka waajiriwe kwa mkataba wa kudumu.
Mzozo kati ya serikali ya kaunti ya Murang’a na wafanyakazi hao huenda usimalizike hivi karibuni kutokana na hatua ya serikali hiyo kusemekana kutumia wahuni kuwazuia kufika katika sehemu zao za kazi. 
Vijana hao, wengi wao wakiwa walevi, waliwashambulia wahudumu hao ambao walikuwa wamekongamana kuwasubiri viongozi wao wa kitaifa ambao walikuwa wanafanya mashauriano na serikali ya kaunti hiyo.
Genge hilo la vijana walitwaa mabango na kuyararua kabla ya kufunga lango kuu la uwanja huo kusudi wahudumu hao wasifanye maandamano barabarani.
Baada ya vuta nikuvute iliyodumu muda wa saa moja wahudumu hao walifaulu kufunja lango kuu la uwanja huo lakini jaribio lao la kufanya maandamano lilizimwa na vijana hao walioziba barabara kwa kutumia pikipiki za bodaboda.
Wengine walishikana mikono kwa lengo la kuwazuia wahudumu hao kupita.
Baadhi ya vijana hao walikuwa wamebeba mawe na vijiti walionekana wakiwadhulumu wahudumu hao bila polisi kuingilia kati.
Kulingana na afisa mmoja mkuu wa polisi, maafisa wake walidinda kuingilia kati mzozo huo, “kwani hatukuta kujiingiza katika masuala ya kisiasa.” Mtu mmoja alijeruhiwa vibaya kichwani baada ya kugongwa na jiwe na hakuhudumiwa licha ya kwamba alikuwa akivuja damu nyingi.
Kulingana na Mwenyekiti wa Chama cha Kitaifa cha Wauguzi (NNAK) Jeremiah Maina Macharia wahudumu hao walifanya mashauriano na serikali hiyo mnamo Januari 2, 2015 ambapo waliafikiana juu ya mpango wa kurejea kazini ambao walipaswa kutia saini.
Lakini Jumamosi iliyopita, alishangaa kupokea simu kutoka kwa Gavana wa Murang’a Mwangi wa Iria na ujumbe kwamba wahudumu hao walikuwa wamepigwa kalamu na serikali na hivyo hawangeruhusiwa kufika sehemu zao za kazi.


