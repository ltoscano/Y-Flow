Ushirikina waangamiza maisha ya wanawake
Apr 03, 2014

WAKATI Jeshi la Polisi likianzisha vikosi maalumu mikoani ili kukabiliana na mauaji, yakiwemo yanayotokana na imani za kishirikina na visasi, wimbi la mauji limeendelea kushika kasi wilayani Butiama, wanawake wakiwa waathirika wakuu.
Tukio la Machi 22, mwaka huu, lilihisha mauaji ya Yasinta Matiku (34), mkazi wa kijiji cha Kamguruki, kata ya Nyaketende, aliyeuawa na kutupwa katikati ya vijiji vya Nyansurura na Kamgurubi, huku mwili wake ukiwa umebabuliwa kwa moto mapajani na mgongoni.
Inaelezwa mama huyo alikuwa akitibiwa kwa mganga wa jadi kijijini hapo na baadaye aliingia kwenye mahusiano ya kimapenzi na mmoja wa wasaidizi wa mganga huyo, ambapo walikubaliana kuishi pamoja kama vile mume na mke.
Taarifa kutoka kijijini humo zinasema mama huyo alitoka nyumbani kwake siku ya tukio na kwenda dukani kununua vitumbua.
Wachuuzi wa vitumbua walisema Yasinta aliondoka ili kurejea nyumbani kwake lakini hakuonekana hadi mwili wake ulipokutwa njiani saa mbili usiku wa siku hiyo.
Jeshi la Polisi linamshikilia mganga huyo wa jadi na msaidizi wake (mpenzi wa Yasinta) ili kusaidia uchunguzi wa tukio hilo.
Mauaji hayo yametokea siku tatu baada ya mengine ya Catherine Mandela (22), yaliyotokea wilayani Butiama, katika kijiji cha Kigera Etuma. Inadaiwa alibakwa na baadaye kuuawa na mwili kufichwa kichakani, Machi Mosi, mwaka huu.
Catherine aliuawa alipokuwa akitoka kwenye biashara ya mboga katika kijiji jirani cha Esira.
Siku ya tukio alifuatana na mumewe kwenda kijiji cha Esira, ambako mumewe alimwacha na kuendelea na shughuli zake.
Jioni ya siku ya tukio, Catherine hakurudi nyumbani na juhudi za ndugu na jamaa kumtafuta hazikufanikiwa, hivyo kesho yake walitoa taarifa kituo cha polisi, ambapo mwili wake ulikutwa kichakani.
Matukio hayo yametokea wakati Jeshi la Polisi limeunda vikosi vya kupambana na mauaji kila mkoa, na kwa ile ya Kanda ya Ziwa msisitizo ni kukabiliana na mauaji yanayotokana na imani za kishirikina na ulipaji wa visasi, walengwa wakiwa wanawake.
Uchunguzi uliofanywa na gazeti hili kuhusu mauaji ya kukodiwa katika mikoa ya Kanda ya Ziwa, na kuchapishwa Februari, mwaka huu, Inspekta Jenerali wa Polisi Ernest Mangu, alisema jeshi limejipanga vyema kuhakikisha vikosi maalumu vinavyoazishwa (Anti Homicide Squad) vinafanya kazi kuhakikisha mauaji ya imani za kishirikina na mengine ya namna hiyo yanakoma.
“Tulichofanya ni kuhakikisha Kanda ya Ziwa wanafanya kama walivyofanya Mwanza. Kikosi cha Mwanza kiko imara na kuna ishara njema ya kupungua kwa mauaji tangu kilipoundwa; hiki kitashirikiana na mikoa yote ya Kanda ya Ziwa na Tabora kudhibiti mauaji hayo,” alinukuliwa IGP Mangu.
Wimbi hili la mauji mkoani Mara ni sehemu ya tatizo sugu la mauaji yanayohusishwa na imani za kishirikina, ambayo yanakatisha maisha ya watu kikatili, huku juhudi za kukabiliana nayo zikionyesha kugonga mwamba.
Licha ya serikali kutambua athari za mauji hayo na kutoa matamko, likiwemo lililotolewa na Wizara ya Maendeleo ya Jamii, Jinsia na Watoto, kulaani matukio ya mauaji ya wanawake mkoani Mara la Januari 23, mwaka huu, wananchi wametaka hatua kali zaidi zichukuliwe ili kuokoa maisha ya watu yanayopotea bila sababu.
Kwa mujibu wa wananchi, hatua kali zichukuliwe kama ilivyokuwa wakati wa kukabiliana na mauaji ya albino ili kuyatomeza.
“Serikali inashindwa nini kuwachukulia hatua kali watu hawa, sitaki kuamini imefika mahali imeshindwa. Hivi nchi hii kweli imefika hatua mtu unakwenda sokoni hurudi, unaokotwa umekufa, hatuko kwenye vita au machafuko, mbona tunaishi kwa shaka,” alisema Elizabeth Warioba, mkazi wa Butiama.
Uchunguzi uliofanywa na Raia Mwema kati ya Januari na Septemba, mwaka 2013, unaonyesha wanawake 14 waliuawa kikatili katika wilaya za Butima na Musoma. Baadhi walichinjwa na kuondolewa sehemu za siri kwa imani za kishirikina na mkoani Mwanza kati ya Januari na Septemba mwaka 2013, watu 44 waliuawa kutokana na imani hizo, kati yao wanawake walikuwa 34 na wanaume 10, hivyo kufanya wastani wa watu wanne kuuawa kila mwezi.
Takwimu za Kituo cha Sheria na Haki za Binadamu (LHRC), zinaonyesha mauaji hayo yamekuwa yakiongezeka.
Mwaka 2010 watu 579 waliuawa kutokana na imani za kishirikina na mwaka 2012 waliuawa watu 642.
Kwa mujibu wa ripoti ya Kituo cha Council for the Development of Social Science Research in Africa (CODESRIA) cha Dakar, Senegal, kuhusu mauaji ya vikongwe na imani za kishirikina Kaskazini mwa Tanzania tangu mwaka 1880 hadi hivi sasa, Tanzania inaongoza barani Afrika kwa mauaji kutokana na imani za kishirikina.


