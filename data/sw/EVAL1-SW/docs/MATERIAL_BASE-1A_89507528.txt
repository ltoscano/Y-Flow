Ushoga na usagaji, Papa hana msimamo mpya
Aug 21, 2013

PAPA Francis wa Kanisa Katoliki Duniani, akiwa Brazil wiki kadhaa zilizopita, alitoa matamko kuhusu ushoga na usagaji na baadhi ya watu wakafikiri amekuja na msimamo mpya na labda kuonyesha kuunga mkono ushoga na usagaji. Alisema; “Kwa kuwa watangulizi wangu walikua na msimamo mkali dhidi ya watu mashoga na suala zima la ushoga nami nasema ushoga ni dhambi na chukizo kubwa mbele ya Mungu na Binadamu… Mimi nani hadi nitoe hukumu dhidi ya watu hao, kwani Yesu mwana wa Mungu alifundisha ya kwamba usimhukumu mtu yeyote kwani na wewe utakuja kuhukumiwa.”

Huu si msimamo mpya hata kidogo. Tumekuwa tukiandika na kuelezea jambo hili. Kwamba ni wazi ushoga na usagaji ni dhambi na ni kitu kisichokubalika. Lakini ukweli ulio mbele yetu ni kwamba watu hawa wanaishi miongoni mwetu. Tuwasikilize, tuwashauri na kuwabadilisha kutokana na hali yao hiyo. Kuwatenga na kuwalaani haisaidii.

Oktoba mosi, mwaka 1986 Kadinali Ratzinger (Papa Benedict wa 16 aliyestaafu), alitoa mwongozo wa Kanisa Katoliki juu ya watu wanaovutiwa na jinsia zao (homosexuality). Mwongozo huu ilikuwa ni barua aliyowaandikia Maaskofu wote wa Kanisa Katoliki: “ON THE PASTORAL CARE OF HOMOSEXUALS”. Katika barua hii Kadinali Ratzinger, aliwakumbusha maaskofu juu ya mwongozo mwingine kuhusu swala hili hili uliotolewa Desemba 1975: “ Declaration of Certain Questions Concerning Sexual Ethics” uliosisitiza kwamba hali ya mtu kuvutiwa na jinsia yake ifanyiwe utafiti na ichukuliwe kwa uangalifu na busara.

Katika barua hiyo Kadinali Ratzinger, aliwashauri maaskofu kwamba hali ya mtu kuvutiwa na jinsia yake inahitaji wachungaji (mapadri) wenye kufanya utafiti kwa uangalifu mkubwa, wenye kujali, wa kweli na wenye theolojia isiyokuwa ya msimamo mkali.

Ingawa Kadinali Ratzinger, anapinga hali hii na kuiona kama hali Fulani ya ugonjwa na kufanya mambo kinyume na maumbile, anashauri watu wenye matatizo ya kuvutiwa na jinsia zao wasitengwe. Wapatiwe huduma za kiroho, washauriwe na kuvumiliwa hadi pale watakapobadilika. Anasema wachukue njia ya msalaba. Wakubali kuwekwa msalabani na kufa na kufufuka kama alivyofanya Yesu Kristu. Wazaliwe upya na kupata maisha mapya. Anakubali kwamba ni kitu kigumu mtu kuachana na tabia yake aliyozaliwa nayo, lakini hiyo ndiyo njia ya msalaba. Si jinsi mtu anavyotaka yeye bali ni jinsi anavyotaka Mwenyezi Mungu!! Ni wangapi wanaukubali ukweli huu wa maisha ya msalaba? Huu ni wajibu wa wakristu wote si wale tu ambao miili yao inawalazimisha kuvutiwa na jinsia zao wenyewe!

Hapa ndipo kuna tofauti kidogo. Wakati Kadinali Ratzinger, aliuchukulia ushoga na usagaji kama aina fulani ya ugonjwa na ulemavu, Papa Francis, anakataa. Anasema si ugonjwa, bali ni tabia ambazo mtu anajifunza na kuna uwezekano wa kuzikomesha tabia hizi. Na kwa mapadri na watawa wanaojifunza tabia hizi ni kwamba: “Wanachotakiwa ni kutubu na kusamehewa na kuacha dhambi hiyo mara moja na kurudi kwenye maisha ya tawa waliokuwa nayo na kutimiza viapo walivyoapa katia kufanya kazi yao ya kumtumikia Mungu maisha yao yote”

Matendo ya ushoga na usagaji si matatizo ya wakristu peke yao. Haya ni matatizo ya dunia nzima. Hivyo kuyapinga ni lazima tuwe na misingi inayokubalika kwa watu wote. Ikibidi na sayansi itumike. Kuipinga sayansi, ni sawa na uwenda wazimu – waliokataa kwamba dunia haizunguki, sasa hivi wanajionea aibu kule kuzimu waliko. Si watu wote wanaoamini kuumbwa kwa mwanamke na mwanaume kama kunavyoelezwa kwenye Biblia. Hata hivyo si watu wote wanaoiamini Biblia. Dunia hii ina watu wangapi, na ni kiasi gani imani yao imesimikwa kwenye biblia?


