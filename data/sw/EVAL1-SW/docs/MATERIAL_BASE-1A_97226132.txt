
Walalamika serikali kuwauzia wakulima mbegu na mbolea
NA LEONARD ONYANGO
WAUZAJI wa pembejeo za kilimo wamelalamikia hatua ya serikali ya kuuza mbolea na mbegu moja kwa moja kwa wakulima huku wakisema kuwa biashara zao zimeporomoka.
Wafanyabiashara hao wakiongozwa na Bi Alice Munyao wa High Yield Agrovet kutoka Kinangop, na Bw Said Hamis wa Wakulima Agrovet kutoka mjini Voi, walisema kuwa hatua hiyo ya serikali imewaathiri pakubwa kwani baadhi yao wamelazimika kufunga biashara zao.
"Tulianzisha biashara hizo kwa kutumia mikopo kutoka katika benki lakini sasa tumeshindwa kuilipa kwa sababu wakulima wanapata mbolea na mbegu moja kwa moja kutoka kwa serikali," akasema Bi Munyao.
Mwaka wa 2014, Rais Uhuru Kenyatta alitangaza punguzo la bei ya mbolea kama njia mojawapo ya kuboresha mazao na kupunguza tatizo la uhaba wa chakula nchini kila mwaka.
Serikali imekuwa ikiuzia wakulima mbolea ya bei nafuu kupitia maghala ya Bodi ya Kitaifa ya Mazao na Nafaka (NCPB) na Shirika la Uendelezaji wa Kilimo (ADC).
Wafanyabiashara hao sasa wanataka serikali kuhakikisha kuwa wao pia wananufaika na usambazaji bidhaa hizi.
Wakati huo huo, wauzaji wa pembejeo wamelalamikia maafisa wa ukaguzi kutoka Bodi ya Madaktari wa Mifugo nchini (KVB) ambao walisema kuwa wamekuwa wakivamia maduka yao kiholela kusaka `bidhaa zilizopigwa marufuku'.
Wafanyabiashara hao wanataka serikali kuwapa muda kutekeleza sheria zinazowataka kujipatia mafunzo ya udaktari wa mifugo kabla ya kumiliki au kuendesha maduka ya dawa za mifugo.
Zaidi ya wafanyabiashara 200 walikuwa wakizungumza jana katika Kaunti ya Embu walipokutana na maafisa wa kutoka bodi ya KVB, Bodi ya Kuhakiki Afya ya Mimea (KEPHIS) na Bodi ya Kudhibiti Bidhaa za Kuangamiza Wadudu (PCPB) katika warsha ya siku mbili iliyoandaliwa na mradi wa Mazao Forum. 


