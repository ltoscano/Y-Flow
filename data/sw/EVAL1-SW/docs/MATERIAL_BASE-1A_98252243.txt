
Mkutano kamambe waitishwa Ulaya kumuenzi Nyerere Jun 02, 2012

CHUO Kikuu cha Edinburgh (Scotland), kwa kushirikiana na ubalozi wa Tanzania nchini Uingereza na Wa tanzania waishio huko, kimeandaa mkutano wa kimataifa kumzungumzia Mwalimu Nyerere utakaofanyika Novemba 9 mwaka huu.
Habari ambazo Raia Mwema imezipata kutoka ubalozi wa Tanzania nchini Uingereza, zinasema pia kwamba Chuo Kikuu cha Edinburgh katika kumuenzi Mwalimu, aliyesoma katika chuo hicho, kimetangaza kuanzisha Msaada wa Masomo ya Uzamili wa Julius Nyerere.
Msaada huo ni kwa ajili ya raia wa Tanzania, na tayari umeshatolewa kwa Wa tanzania wawili kwa muhula wa masomo mwaka huu.
Hiyo itakuwa ni mara ya kwanza kwa Mwalimu, ambaye alifariki dunia Oktoba 14 mwaka 1999, kukumbukwa kwa mkutano mkubwa wa kimataifa nje ya Tanzania.
Mwaka jana, katika kuadhimisha kifo chake, Chuo Kikuu cha Dare es Salaam kilimkumbuka pia Mwalimu kwa kufanya mkutano ambao ulihudhuriwa na watu kadhaa maarufu ndani na nje ya nchi akiwemo mwanaharakati na mwandishi maarufu wa vitabu, Wole Soyinka wa Nigeria.
Mwaka huu ambao ni wa kumi tokea afariki dunia, kumbukumbu ya Mwalimu imepangwa kufanyika kwenye kijiji alichozaliwa cha Butiama, Oktoba 14 mwaka huu.
Kwa mujibu wa habari hizo, mbali na kuandaa mkutano wa kumzungumzia Mwalimu kwenye Chuo Kikuu cha Edinburgh, Novemba 9, ubalozi wa Tanzania nchini humo pia una mpango wa kuchapisha jarida la kumbukumbu yake.

“Kama sehemu ya mkutano huo, Ubalozi wa Tanzania unafanya juhudi ya kuchapisha jarida la kumbukumbu ya Mwalimu Nyerere ambalo litachambua ushawishi na urithi wake kama kiongozi,” umesema ubalozi huo katika barua ambayo Raia Mwema imefanikiwa kupata nakala yake..
Ubalozi huo unataka jarida hilo lionyeshe ushawishi wa Mwalimu barani Afrika na nje ya bara hilo na hasa jinsi alivyojenga utaifa wa Wa tanzania na mchango wake katika ukombozi wa Afrika na kusuluhisha migogoro barani humo.
Ubalozi huo unaamini pia kuwa jarida hilo litasaidia kukuza utalii Tanzania kutokana na mambo yatakayoandikwa kuhusu vivutio vyake. 
Watu kadhaa maarufu nchini na nje ambao walikuwa karibu na Mwalimu wameombwa na ubalozi huo kuandika makala kwenye jarida hilo.
Miongoni mwa watu hao ni Rais Kikwete, Rais mstaafu, Ali Hassan Mwinyi, Rais Yoweri Museveni wa Uganda, Rais wa zamani wa Zambia, Kenneth Kaunda na Rais wa zamani wa Msumbiji, Joachim Chissano.
Wengine ni Waziri Mkuu wa zamani wa Tanzania ambaye pia ni Katibu Mkuu wa zamani wa Umoja wa Nchi za Afrika (OAU), Salim Ahmed Salim, Katibu Mkuu wa zamani wa Jumuiya ya Madola, Chifu Emeka Anyaoku, Mwenyekiti wa Kampuni ya Bia ya Serengeti, Mark Bomani na Profesa Issa Shivji.

Jarida la FIRST ndilo lilolopewa jukumu la kuchapisha kumbukumbu hiyo ya Mwalimu na jarida hilo litasambazwa kwenye balozi zote za Tanzania duniani.
Nakala 27,000 za jarida hilo zitasambazwa kwa njia ya shitariki na nyingine zitawekwa kwenye sehemu za daraja la kwanza za ndege za mashirika makubwa ya ndege duniani. Jarida hilo litazinduliwa rasmi mjini London, Oktoba mwaka huu.


