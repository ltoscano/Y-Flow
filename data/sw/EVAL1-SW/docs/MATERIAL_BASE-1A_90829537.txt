
Kilichotokea Mbagala: Matatizo yetu ni uislamu na ukristo Nov 22, 2012

PENGINE si kwa mwandishi huyu tu bali na wasomaji wengine walioona maajabu baada ya kuyasoma na kuyatafakari mawazo ya Evarist Chahali, aliyeko huko milimani Caledonia.

Inasemekana sheria za Scotland anakoishi mwandishi Evarist Chahali (ama Uskochi kama Mhariri anavyokuita) zinatoa haki kwa kiasi kikubwa kuliko nchi nyingine nyingi Ulaya.

Mtuhumiwa kwa mfano, haki zake zinalindwa kwa kiwango kikubwa kuliko England ambako ndiko chimbuko la “Common Law” zinazotumika Tanzania.

Inawezekana baada ya kuishi huko Caledonia na kuwa mlaji wa “haggis” na
“highland cream” iliyoiva hasa (whisky), Evarist Chahali ametekwa akili kiasi cha kuwa na moyo wa kutaka kupatikana kwa haki hata kwa yule anayetuhumiwa kuwa mhalifu. 

Ikiwa kama Chahali ni Mkristu basi kweli anafuata mafundisho ya dini yake kwa karibu.

Yule mtoto kukojolea Mas-haf ama Qur’an si jambo la ajabu. Labda Mhariri na wasomaji wengine hawatapenda kusoma hivyo lakini ukweli unajulikana miongoni mwa Waislamu.

Huu si uchochezi kinachotafutwa ni kuwapo uhusiano mzuri miongoni mwa Wa tanzania bila kulewa ile kasumba ya kuwa bora kuliko mwingine ambayo inaonekana miongoni mwa baadhi (sehemu kubwa tu) ya Wakristo.

Baada ya mkasa wa kukojolea Qur’an waliomkamata (Waislamu) yule kijana Emmanuel hawakumdhuru licha ya kuwa na hasira lakini hata hivyo, hawakupata ushirikiano mzuri kutoka kwa mama wa huyo kijana na hivyo walimpeleka kituo cha polisi kutafuta haki. Jambo la kusikitisha ni kuwa hakuna gazeti hata moja nchini humu lililoandika taarifa hii.

Hicho kilikuwa ni kitendo cha kutafuta haki ambacho kabisa wale waliotekeleza hawawezi kulaumiwa. Waliongozwa na wazee walio na heshima zao wa sehemu ile.

Mmoja wao alikuwa ndiye kiongozi wa dini wa sehemu hiyo, Sheikh Kingo. Ni huyu ndiye alikuwa akishirikiana na polisi katika tafrani ile. Haiwezekani waandishi wa habari hawakuweza kupata taarifa kama hiyo iliyo sahihi; hakika ama hawakutaka kutafuta ukweli ama basi tu kwa vile hapa pana Waislamu wakorofi basi hapawezi kuwa na usalama.

Ukweli ulikuwa ni kwamba ilikuwa takriban siku tatu baada ya yule kijana kupelekwa polisi ndipo Waislamu waliona kuwa wanaonewa kwa sababu hakuna hatua zilizochukuliwa kumpeleka Emmanuel mahakamani kutafuta haki.

Ni kawaida malalamiko kutoka kwa Waislamu nchini kubezwa. Tukio hili ni mfano mmoja na ukweli haukuanikwa wazi na magazeti wala polisi wenyewe.

Wakati kamada wa polisi akitoa maelezo hafifu na vitisho mbele ya vyombo vya habari, alikuwa anajua ukweli uko wapi. Sina hakika kama ni kosa la jinai ama la kiutawala kukosa kutoa ukweli wote katika tukio kama hilo. Lilikuwa ni kosa kubwa, na adhabu yake pia ilikuwa kubwa, katika shirika nililokuwa nikilifanyia kazi nilipokuwa kijana.

Ulivyoandika katika makala yako (Chahali) toleo la gazeti hili la Novemba 14,
2012 kwamba “matatizo yetu si uislamu au ukristu” ……si kweli.

Mwandishi wa habari wa siku nyingi Salva Rweyemamu aliwahi kuulizwa akihojiwa katika idhaa ya Kiswahili ya Shirika la Utangazaji la Uingereza (BBC) anaonaje hali ya usalama Tanzania huko mbele. Haya yalitokea baada ya maswali juu ya umasikini uliozagaa nchini wakati kuna wengine wanaishi maisha ya anasa.

Rweyemamu bila kujiuma alisema anadhani kunaweza kutokea fujo za kidini humu Tanzania. Ni takriban miaka saba au minane imepita tangu atabiri hivyo.
Nilipokutana naye baada ya kumsikia BBC, nilimuunga mkono.

Si vigumu kutambua mfarakano wa namna hiyo. Kwanza viongozi wa siasa na wa dini kila siku wamekuwa wakikosoa tofauti kubwa iliyopo kati ya walionacho na wasionacho.

Lakini kuna ufa mkubwa kati ya Waislamu na Wakristo katika nyanja nyingi muhimu nchini. Huko nyuma kwa sababu ya uzalendo wao Waislamu hawakujali sana kama wakuu wa wilaya wote ni Wakristo ama Waislamu lakini hivi sasa wametambua kuwa wamekuwa wakidanganywa kwa muda mrefu.

Utaona kuwa lawama za mfumo wa kibaguzi nchini sio “debe tupu”. Kwanza Evarist Chahali ukubali kuwa malalamiko yao (Waislamu) yanabezwa tu. Kila siku waliojuu wanasema malalamiko hayana ushahidi ilihali kila siku ushahidi hutolewa na ulio katika maandishi. 

Juzi tu katika kipindi cha HAMZA KASSONGO HOUR kinachorushwa na Channel Ten, Sheikh Khamis Mataka alitamka waziwazi kuwa serikali haijali malalamiko ya Waislamu.

Wanapoandika barua hata ile “acknowledgement” ambayo ni tendo la kiheshima la kiofisi wao huwa hawapati. Huu ni ukweli Ndugu Chahali. Halafu umeandika kuwa ni muhimu kwa Waislamu kuwekeza katika elimu. Huo ni ukweli kabisa; lakini kuna mawili hapa ambayo utafakari.
Moja ni kuwa huko juu Wizara ya Elimu imekaliwa na wengi wasio Waislamu.
Ukweli ni kwamba hujuma ni kubwa.

Katika kitabu chake ambacho kimepigwa marufuku hapa Tanzania, Profesa Hamza Njozi katoa mifano miwili ya hujuma za wazi kabisa. Waliovumbua hujuma hizo mmoja amekwishafariki, Mzee Bori Lila. Wa pili ni Mwalimu Abdulrahmani Mwalongo. Bila shaka utakumbuka kuwa Marehemu Kighoma Malima alizongwa sana alipokuwa Waziri wa Elimu. Moja alilolifanya na hivyo kuwaudhi wengi, ni kuhakikisha kuwa mitihani inasahihishwa bila kuwapo majina ya watahiniwa kwenye karatasi za majibu yao. Namba tu ndizo zilizotumika. Matokeo yake ni kwamba idadi ya Waislamu waliofaulu mitihani ilipanda kiasi cha asilimia 80.

Hivi sasa kuna malalamiko makubwa dhidi ya utendaji unaotiliwa shaka katika Baraza la Mitihani Tanzania (NECTA). Kuna mkurugenzi mmoja amesimamishwa kazi kutokana na malalamiko hayo ambayo kwa mara ya kwanza serikali ilisikiliza na kuchukua hatua.

Hilo la kuwekeza katika elimu Ndugu Chahali ni sahihi kabisa. Tangu zamani Waislamu walitambua umuhimu wa kusoma shule. Baba yangu, Al Marhum Mzee Shabani Mtoka Mtwangi, alikimbia Shule ya Msingi ya Ujiji, mwaka 1928 kwa sababu ya shinikizo la kubatizwa.

Jambo hilo lililokuwa la kawaida liliwafanya vijana wengi wa Ujiji ambao ni mji wa Waislamu, kukimbia shule. Uonevu huo unaendelea mpaka leo kwani watoto wa Kiislamu wanaosoma shule zinazomilikiwa na baadhi ya makanisa wanalazimishwa kuhudhuria misa.

Wale watoto wa Kikristo wanaosoma shule za Kiislamu katu hawalazimishwi kuingia misikitini. Lakini hata ukiuliza utaambiwa kuwa hivi sasa, Waislamu wamecharuka katika jitihada ya kujenga na kuendesha shule zao hasa za sekondari ingawa kweli hadhi (standard) ya shule hizo iko chini.

Niliwahi kumsikia aliyekuwa Waziri Mkuu wa Uingereza, Tony Blair (naye Mscot) akipendekeza kuwasaidia vijana wenye asili ya Kiafrika ambao hawafanyi vizuri katika mitihani yao. Marekani nako walipitisha sheria ya upendeleo kujaribu kuwainua Wamarekani weusi ambao hali yao kielimu na ajira ilikuwa kama ilivyo leo hapa Tanzania kwa Waislamu. Je, hilo linawezekana kwa Tanzania.

Nimalize kwa kukupa hongera Ndugu Chahali kwa maoni yako yenye lengo la kuwapatanisha Waislamu na Wakrito nchini. Nchi tunayoisifu kisiwa cha amani ambayo haiko katika taswira halisi ya amani (brittle).

Tukumbuke maneno ya Baba Askofu Mkuu (mstafau) Elinaza Sandoro wa Kanisa la Kiinjili la Kilutheri Tanzania (KKKT) kwamba, hapawezi kuwa na amani ambapo hakuna haki.


