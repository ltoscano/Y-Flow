
RONALDO HAFUATILII AKIBA YAKE
MWANASOKA Bora Duniani, Cristiano Ronaldo amesema hajui ana fedha kiasi gani kwenye akaunti yake benkini.
Mchezaji huyo wa klabu ya Real Madrid ambaye analipwa mshahara wa Sh 42 milioni kwa wiki, amesema kwa sasa hafuatilii akiba yake aliyonayo kwa benki, ingawa ametokea kwenye maisha magumu.
“Sijui benki nina fedha kiasi gani. Kwa kuwa sio fedha zinazoniendesha. Kiukweli nilikuwa nafanya hivyo wakati sin fedha,” alisema Ronaldo.
Nyota huyo raia wa Ureno mwenye umri wa miaka 29 majuzi alitajwa kuwa mchezaji mwenye soko alikiri kwamba baada ya maisha magumu alikozaliwa Madeira, sasa utajiri unamzunguka.
“Nilipokuwa nataka kuwa na fedha kwa ajili ya familia yangu kwa kuwa tulikuwa maskini sana, sikuwa na vikaragosi vya kucheza wala zawadi za Krismasi.” Nyota huyo alisema sasa anataka azungumziwe kama ilivyo kwa Pele na Diego Maradona atakapostaafu kucheza soka. 
Pele ambaye ni raia wa Brazil na Maradona (Argentina) ni miongoni mwa wanasoka wenye historia kubwa duniani.
Ronaldo ametajwa kuwa mwanasoka maarufu zaidi na kampuni ya utafiti wa masoko ya Repucom.
Repucom ni miongoni mwa kampuni kadhaa zinazotumia umaarufu wa wachezaji kuboresha mauzo ya biashara zao.
Mwanzilishi na Mkurugenzi wa kampuni hiyo, Paul Simth alisema kila kampuni inamtaka nyota huyo wa klabu ya Real Madrid kwa sababu thamani yake ni kubwa.


