
Kamanda wa Mwenge ataka watumishi wajitume
Lushoto. Watumishi wa Halmashauri ya Bumbuli wilayani Lushoto, Mkoa wa Tanga wamehimizwa kujituma katika majukumu yao ya kila siku wakati Serikali ikifanyia kazi changamoto zinazowaweka katika mazingira magumu katika utendaji wao.
Kiongozi wa mbio za Mwenge wa Uhuru, George Mbijimi alisema jana kuwa halmashauri inapokuwa changa huwa na changamoto nyingi ikiwamo uhaba wa nyumba, ofisi na hata vitendea kazi. 
Kiongozi huyo aliyekuwa akizindua nyumba sita za watumishi wa Halmashauri ya Bumbuli, aliwataka wafanyakazi kutekeleza majukumu yao ili kuchochea ukuaji wa maendeleo wakati Serikali ikitatua changamoto zilizopo kulingana na bajeti iliyopo.
Mkurugenzi mtendaji wa halmashauri ya Bumbuli, Beatrice Msomisi alisema ujenzi wa nyumba hizo umegharimu Sh371.1 milioni fungu lililotoka kwenye bajeti ya maendeleo ya Serikali.
Mwenge wa uhuru ulikabidhiwa katika Halmashauri ya Bumbuli ukitokea Korogwe na ulizindua na kutembelea miradi ya upandaji miti, kuwezesha vikundi vya ujasiriamali na maabara ya Shule ya Sekondari ya Soni, yote ikiwa na thamani ya Sh688.7 milioni.


