
Wakulima wakasirishwa na bei mbaya ya maziwa
NA EVERLYNE SIMIYU BEI duni ya maziwa imepelekea wakulima kutoka eneo la Sugoi kususia kupeleka bidhaa hiyo kwenye kiwanda cha wakulima wa maziwa cha eneo la Sugoi.
Hatua hiyo ilipelekea kupotea kwa Sh15 milioni ambayo ilitolewa na shirika la (IFAD) International Fund for Agriculture Development la ukulima kutotumika kwa kipindi cha mwaka mmoja sasa.
Mwenyekiti wa chama hicho Kipkemei Arap Birgen alisema wakulima wa maziwa walitaka kiwanda hicho kuwasaidia kuhifadhi maziwa ili kuwawezesha kuuza bei nzuri, lakini kwa bahati mbaya wamehama kwenye shirika hilo wakisema bei ya maziwa ilikuwa ya chini mno alieleza.
“Bei imeendelea kushuka hadi shilingi 20 kwa lita jambo ambalo limewauwa wakulima moyo na badala yake kuwauzia wachuuzi ambao angalau huwalipa shilingi 30 kwa kila lita,”alisema Birgen.
“Kiwanda hicho hakijatimiza lengo lake la kusaidia wakulima baada ya wakulima wetu kugoma kuleta maziwa, pia kuna baadhi ya changamoto za kuwalipa wakulima wetu kwani wachuuzi wa maziwa huwalipa kila siku, kama chama hatuna pesa za kulipa wakulima kila siku,” aliongeza kusema.
Chama hicho kilibuniwa mwaka wa 2008 katika Divisheni ya Turbo, Lokesheni ya Sugoi kaunti ya Uasin Gishu kimekuwa na wanachama wapatao 500 wa maziwa.
Afisa wa mifugo katika kaunti hii, Fanuel Anjela, alisema eneo la Sugoi ni mojawepo ya mashirika yalioanzishwa kupitia mpango wa biashara ya ufugaji wa ng’ombe za maziwa dhamira ikiwa ni kuwashawishi wakulima wa ng’ombe za maziwa kutilia maanani sekta hiyo kibiashara. 


