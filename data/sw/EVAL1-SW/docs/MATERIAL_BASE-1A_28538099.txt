Fulham yamtimuakocha Meulensteen

August 24, 2014
KLABU ya Fulham imemfukuza rasmi kocha Rene Meulensteen, msaidizi wake, Ray Wilkins na Mkurugenzi wa ufundi, Alan Curbishley, wiki chache baada ya kuwateua, timu hiyo ya Ligi Kuu ilisema juzi. Kwa mujibu wa ‘Super Sport’, kufuatia hatua hiyo Fulham sasa imemtangaza Felix Magath kama kocha mpya. “Ninawashukuru sana Rene, Alan na Ray, pamoja na Mick na Jonathan, kwa kujitolea Fulham,” mwenyekiti, Shahid Khan, alisema katika taarifa rasmi. Kwa mujibu wa ‘Goal’, Meulensteen alipewa nafasi ya ukocha mwezi Desemba baada ya Martin Jol kutimuliwa. Meulensteen, ambaye timu yake ilitoka sare na Manchester United na kunusurika kufungwa na Liverpool katika mechi zao mbili za mwisho, ameelezea kuteuliwa kwa Magath kama ishara ya Fulham ‘kuchanganyikiwa.’ Mjerumani Magath ana uzoefu mpana wa ukocha katika ligi ya Ujerumani-Bundesliga-lakini hajawahi kufanya kazi hiyo nje ya nchi. Fulham, ambao wamekuwa wakishiriki Ligi Kuu tangu 2001, wana pointi nne kutoka eneo salama huku wakiwa wamebakiza mechi 12.


