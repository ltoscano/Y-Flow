
Ataka polisi wakome kuhangaisha wagema
NA KAZUNGU SAMUEL
KALOLENI MBUNGE wa Kaloleni, Bw Mwinga Gunga amewataka polisi na maafisa wengine wa usalama wakome kuwanyanyasa wauzaji wa pombe ya mnazi .
Alisema eneo lake na pwani kwa jumla hutegemea sana shughuli za uuzaji pombe ya mnazi na hivyo kuwahangaisha wahusika ni sawa na kuwadidimiza kimaisha.
Akiongea na wakazi katika mji wa Kaloleni, Bw Gunga alisema kwamba kuna haja ya maafisa wa usalama kutoa ulinzi kwa wakazi badala ya kuwasumbua na kuwahangaisha wakati ambapo wanajitafutia riziki zao.
“Kila mtu ikiwemo maafisa wa usalama wanafahamu kwamba eneo hili la Kaloleni linategemea pombe ya mnazi kiuchumi. Ajabu ni kwamba bado watu wanasumbuliwa hata inapotokea kwamba wanafuata sheria zilizowekwa,” akasema.
“Hivi tunavyoongea serikali imo mbioni kuimarisha hali za uchumi. 
Lakini ni uchumi upi ambao utaimarika ikiwa mwananchi wa kawaida anahangaishwa na polisi anapojaribu kujitafutia riziki yake ya kila siku? Mimi sitanyamaza wakati maafisa uwa usalama wanapochukua pombe ya wakazi na kuimwaga bila makosa yoyote. Hii ndiyo pombe ambayo wanaitegemea kuuza na kusomesha watoto. Jambo hili linauma sana,” akasema.
Mapema mwezi Machi, viongozi wa pwani pamoja na maafisa wa usalama waliungana na kutoa kanuni za kuendesha biashara hiyo ikiwemo muda ambao biashara hiyo inafaa kufanyika. 
“Tulizungumza mambo haya kwa makini na tukakubaliana vile biashara itakavyokuwa ikiendeshwa katika eneo la Kaloleni. Tulitoa utaratibu ambao maafisa wa polisi walikubali. Ajabu ni kuwa sasa wakazi wamekuwa wakisumbuliwa sana. Ni kwa nini iwe hivi,” akasema mbunge huyo.
Sehemu kubwa ya eneo bunge la Kaloleni hutegemea pombe ya mnazi katika shughuli zake nyingi. 
Asilimia 90 ya mapato ya wakazi wa Kaloleni hutokana na uuzaji wa pombe ya mnazi na bidhaa zengine zinazotokana na mmea wa mnazi.
Bw Gunga alisema atawasiliana na afisa mkuu wa usalama katika eneo la Kaloleni ili kubuni mbinu mwafaka ambazo zitamaliza usumbufu ambao wakazi wanapitia mikononi mwa maafisa wa polisi.


