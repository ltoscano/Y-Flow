Serikali yakwepa kukodi wachunguzi wa kimataifa
Nov 22, 2012

SERIKALI imekwepa kukodi wachunguzi wa kimataifa katika uchunguzi unaoendelea kuhusu utoroshaji wa mabilioni ya fedha uliofanywa na
baadhi ya Wa tanzania na kwenda kuzihifadhi nchini Uswisi.

Fedha hizo takriban shilingi bilioni 315.5 zinadaiwa kuhifadhiwa na baadhi ya Wa tanzania wakiwamo viongozi maarufu nchini pamoja na baadhi ya wafanyabiashara, zinatajwa kupatikana kwa njia zisizo halali nchini. 

Serikali imefikia uamuzi huo wa kutokodi wachunguzi wa kimataifa kwa maelezo kuwa ni matumizi mabaya ya fedha, ikiwa ni takriban wiki moja tangu Bunge kuweka azimio la kuitaka ichunguze na kisha kuwasilisha ripoti ya uchunguzi huo katika mkutano wa Bunge Aprili, mwakani.

Akizungumza kando ya mkutano wa viongozi wa Taasisi za Kupambana na Rushwa Afrika Mashariki (EAAACA) alioufungua jijini Mwanza juzi Jumatatu, Waziri wa Nchi, Ofisi ya Rais – Utawala Bora, George Mkuchika pia amesisitiza wanaodai kuwa na orodha ya watu hao wawasilishe majina hayo serikalini. 

“Majina watu wanayo watuletee tufanye kazi, hii ya kukodi wachunguzi wa kimataifa, why hire
investigators (kwa nini ukodi wachunguzi) wakati watu wanasema wanayo majina, si watuletee, hata tukifanya hivyo nyie hao hao ndiyo mtakuja kusema tunatumia vibaya pesa ya umma” alisema.

Wiki iliyopita taarifa ya Serikali ya Uswisi imenukuliwa na vyombo mbalimbali vya habari ikiitaka Serikali ya Tanzania kupeleka majina na uthibitisho wa watu wanaotuhumiwa kabla ya kutoa ushirikiano katika kufuatilia fedha hizo.

Pamoja na majina ya wanaodaiwa kutuhumiwa, Serikali ya Uswisi pia imetaka uthibitisho thabiti kama mabilioni hayo yamepatikana kwa njia ya rushwa, na ushahidi wa nani alitoa kiasi gani kwa nani, namna gani rushwa hiyo ilifanikishwa na kama inahusu kampuni za kuchimba mafuta na gesi.

Alipoulizwa kama serikali itakuwa tayari kutimiza masharti hayo, Waziri Mkuchika alisema taarifa anayoijua ni Uswisi kutaka majina ya watuhumiwa lakini hayo masharti mengine hayafahamu.

“Taarifa niliyonayo ni sisi serikali tupeleke majina, hayo mengine nayasikia sasa, na ndiyo maana
tumetoa kilio hata ndani ya Bunge kuwa mwenye majina alete serikalini,” alisema akisisitiza kuwa bila kuwa na majina hayo ni vigumu kupata ushirikiano wa benki za Uswisi, kwa maelezo kwamba wapo wengi wanaoweka fedha benki za huko na kuweka fedha nje ya nchi si kosa, kosa ni namna fedha zilivyopatikana.

Alipoulizwa kama bila kupelekewa majina serikali haiwezi kuchunguzi na kubaini wahusika hao na kama isipopelekewa majina itakaa kimya bila hatua zozote alisistiza kuwa, wananchi wapeleke majina ili serikali ifanye kazi yake.

“We Bwana mbona unataka niseme unachotaka,… mbona tunazungushana, sasa kama wapo watu wanaosema wanayo majina ya watuhumiwa si wayalete waone kama hatutayafanyia kazi” alisisitiza.

Wakati serikali ikiwa na msimamo huo Mbunge wa Kigoma Kaskazini, Kabwe Zitto ambaye pia alitoa hoja binafsi bungeni kuhusu mabilioni hayo, alisema hakuna jipya katika taarifa hiyo ya serikali ya Uswisi kwa kuwa ndiyo majibu wanayotoa siku zote kwa nchi zote.


