
Maximo, Mexime wajipanga kupambana
Sep 18, 2014

PAZIA la Ligi Kuu soka Tanzania Bara, linafunguliwa Jumamosi ya wiki hii katika viwanja mbambali nchini. Huu ni wakati mwingine kwa wapenda soka kote nchini kupata burudani ya kandanda.

Juzi, kulikuwa na mchezo wa Ngao ya Hisani, mechi ambayo kiutaratibu inaashiria uzinduzi rasmi wa ligi kuu. Mechi hiyo ilichezwa Uwanja wa Taifa jijini Dar es Salaam kwa kuzikutanisha timu za Yanga na Azam FC. 

Yanga waliibuka na ushindi wa mabao 3-0 yaliyopatikana kipindi cha pili, baada ya Azam FC kuonekana kuelemewa kwa baadhi ya wachezaji wake kuonekana kuishiwa pumzi ya kumudu mchezo huo katika kipindi cha pili.

Mpira ndivyo ulivyo. Uchovu na uzembe wa wachezaji wa Azam FC ukampa nafasi mchezaji mpya wa Yanga, Mbrazili Genilson Santana, maarufu kama Jaja, kutingisha nyavu za wapinzani wake mara mbili, kabla ya Simon Msuva kufunga bao la tatu.

Kumekuwa na shamrashamra nyingi kwa wapenzi na mashabiki wa Yanga katika baadhi ya kona za Jiji la Dar es Salaam, wakishangilia ushindi huo wa mabao matatu bila majibu. Wana haki ya kufanya hivyo, kwa sababu awali, kabla ya mchezo huo kila upande ulikuwa na kauli ya ugumu wa mchezo.

Lakini, hata upande wa mashabiki walikuwa hawana uhakika kwa pande zote juu ya ushindi wa mchezo huo.

Hii inachangiwa na jinsi timu hizo zilivyojiandaa. Yanga wamekuwa kambini Zanzibar. Azam pia walikuwa na maandalizi mazuri ikizingatiwa kuwa walipata nafasi ya kushiriki katika michuano ya Kagame na wakafanya vizuri.

Sihitaji kuongelea zaidi mchezo uliopita, bali ninachokiona mbele kwa sasa ni hofu ambayo imekwishaanza kutanda kwa baadhi ya timu ambazo zinakata utepe wa ligi kuu hapo Jumamosi katika viwanja tofauti.

Ratiba inaonyesha kuwa mechi za ufunguzi ni Azam FC dhidi ya Polisi Morogoro, Stand United na Ndanda FC, Mgambo JKT na Kagera Sugar, Ruvu Shooting na Prisons, Mbeya City na JKT Ruvu.

Lakini pia, wapo Mtibwa Sugar ambao watawakaribisha Yanga Uwanja wa Jamhuri Morogoro, mchezo ambao ndio unaosubiriwa kwa hamu na wapenda soka. Kwa wale wanaofuatilia historia ya Yanga na Mtibwa watakubaliana na mimi kuwa Yanga wana kazi ya kufanya wakiwa ugenini dhidi ya wapinzani wao hao.

Moja ya vitu ambavyo hadi sasa kocha wa Yanga, Marcio Maximo ameonekana kuviongelea sana ni pamoja na timu yake kupangwa na timu ngumu katika mechi zake za mwanzoni mwa ligi.

Mbali na kauli hiyo, kocha huyo amesema kuwa Mtibwa sio timu ya kubeza bali anategemea kupata ushindani mkubwa. Baada ya mchezo wa Ngao ya Hisani, niliongea na kocha ya Mtibwa Sugar Mecky Mexime kwa njia ya simu akasema mchezo utakuwa mgumu ila akasisitiza kuwa ushindi wa Yanga dhidi ya Azam hauwatishi.

Sina uhakika sana kama Mexime, ambaye aliwahi kuwa chini ya Maximo katika kikosi cha timu ya Taifa, Taifa Stars, anasema hivyo kutokana na maandalizi ya timu yake au ni kutokana na historia iliyopo.

Timu ya Mtibwa imekuwa moja ya timu zinazoleta upinzani pale inapokutana na timu za Simba na Yanga katika Uwanja wa Jamhuri au Manungu kule Turiani.

Miaka minne iliyopita, Mkoa wa Morogoro umekuwa na bahati ya kutoa timu tatu kushiriki hatua ya ligi kuu. Timu hizo ambazo Moro United, Polisi Morogoro na Mtibwa zimekuwa mwiba mkali kwa timu za Simba na Yanga.

Historia inaonyesha kuwa Yanga haijawahi kupata ushindi katika ardhi ya mkoa huo zaidi ya kuambulia sare tano na kufungwa mechi moja. Kwa kipindi cha miaka minne.

Septemba 2012, Yanga walikubali kipigo cha mabao 3-0 dhidi ya Mtibwa. Januari 2012 Yanga hao hao wakatoka sare ya mabao 2-2 dhidi ya Moro United. Septemba 2010 wakalazimishwa sare ya 1-1 na Mtibwa Sugar. Machi mwaka jana wakatoka sare ya kutofungana na Polisi Morogoro.

Katika mchezo wake dhidi ya Mtibwa, Machi mwaka huu, Yanga walilazimishwa sare nyingine na Mtibwa Sugar katika Uwanja wa Jamhuri Morogoro.

Kwa historia hii, kocha wa Yanga anahitaji kufanya kazi ya ziada kuhakikisha kuwa vijana wake wanavunja mwiko kwa kupata ushindi ambao hawajaupata kwa kipindi cha muda mrefu. Mtibwa wanaonekana kujiamini na wako tayari kukutana na Yanga kutokana na kauli za kujiamini ambazo kocha wao amekuwa akizitoa kupitia katika vyombo mbalimbali vya habari.


