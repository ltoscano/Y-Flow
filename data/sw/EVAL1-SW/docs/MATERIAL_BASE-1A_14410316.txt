Hans atamba kuwavuaubingwa Al Ahly

November 3, 2014

KOCHA Mkuu wa Yanga Mholanzi Hans Van De Pluijm ametamba kuwa kasi waliyoanza nayo Uwanja wa Taifa, Dar es Salaam dhidi ya Al Ahly ya Misri itaongezeka maradufu jijini Cairo kwenye mechi yao ya marudiano ya raundi ya pili ya Ligi ya Mabingwa Afrika. Yanga katika mchezo wao uliochezwa Uwanja wa Taifa, Dar es Salaam waliibuka na ushindi wa bao 1-0, lililofungwa na beki wake wa kati Nadir Haroub ‘Cannavaro’. Mechi hiyo inayotarajiwa kuchezwa Jumapili kwenye Uwanja wa Arab Contractors uliopo jijini Cairo ni mchezo utakaotoa picha halisi ni timu gani itasonga mbele katika hatua ya 16 bora. Hata hivyo wenyeji hao wa Yanga walishindwa kuweka wazi ni uwanja gani utakaotumika kwa ajili ya mchezo huo huku Meneja wa klabu hiyo, Abdoulazi akisema huenda mchezo ukachezwa jijini Cairo au Alexandria. Kwa mujibu wa kocha wa Yanga, hatakubali kuishia katika hatua hiyo ya awali na badala yake atahakikisha wanashinda mchezo huo wa marudiano na kuwaondoa kabisa katika michuano hiyo ya Ligi ya Mabingwa Afrika watetezi wa kombe hilo. “Tumefanya maandalizi ya kutosha kabisa na lengo letu ni kuhakikisha tunashinda katika mchezo wetu wa marudiano na kuandika historia mpya kwa uwaondoa mabingwa hao watetezi katika hatua za awali kabisa,” alisema kocha huyo. Yanga wanatarajia kuondoka leo kuelekea nchini Misri kwa ajili ya mchezo huo ambao utachezwa bila mashabiki na kuwa ahueni kwa wawakilishi hao wa Tanzania. Wenyeji wameiandalia timu ya Yanga kufikia katika Hoteli ya Baron iliyopo maeneo ya Uwanja wa michezo wa kimataifa Cairo, huku pia wakiipangia timu kufanya mazoezi katika uwanja wao uliopo eneo la Nasri City.Hata hivyo inadaiwa kuwa Yanga wameikataa hoteli hiyo. Yanga iliingia kambini siku moja baada ya mechi yao na Al Ahly katika hoteli ya Ledger Bahari Beach tayari kwa maandalizi ya mchezo huo wa marudiano, ambapo timu ilikuwa ikifanya mazoezi katika uwanja wa Boko Beach Veterani. Hans alisema hali ya wachezaji ni nzuri, kiafya, fikra na morali ya kuelekea mchezo huo ni kubwa kwani benchi la ufundi na wachezaji wanaamini maandalizi waliyoyafanya yatasaidia kupelekea kupata ushindi katika mchezo huo na kuweza kusonga mbele katika hatua ya 16 bora. Maandalizi ya sehemu ya kambi ambapo Yanga watafikia uongozi ulisema yanaendelea vizuri kwa kushirikiana na Ubalozi wa Tanzania, ambapo tayari klabu hiyo ilimtuma Ofisa Habari wake Baraka Kizuguto kuweka mambo sawa.


