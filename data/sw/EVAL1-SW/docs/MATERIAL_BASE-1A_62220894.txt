Sina kampuni za mbao – Yasin
Aug 21, 2014

KATIBU Mwenezi wa Chama Cha Mapinduzi (CCM) Wilaya ya Mufindi mkoani Iringa, Daudi Yasin, amekana madai kwamba ana kampuni tatu za kuvuna misitu zilizopewa vibali vya kuvuna katika msitu wa Sao Hill wilayani humo.
Akizungumza na Raia Mwema mjini hapa mwishoni mwa wiki iliyopita, Yasin alisema yeye binafsi alifuata taratibu zote halali na kupatiwa mita za ujazo 200 za kuvuna misitu pasipo kutumia kampuni yoyote.
“Mimi nilipewa kibali kwa jina langu binafsi na si kwa kutumia njia zozote zisizo halali. Nina uzoefu na shughuli hizi na kwa kweli sina kampuni hata moja ya uvunaji kama ambavyo taarifa za vyombo vya habari zinasema, “ alisema.
Yasin alisema habari za yeye kudaiwa kupewa vibali hivyo kwa upendeleo zimemuumiza kwa kuwa alifuata taratibu zote kama ilivyo kawaida na ni mjasiriamali anayefahamika kwa shughuli hizo.
Katika siku za karibuni, zimeibuka taarifa za ufisadi na upendeleo mkubwa katika utoaji wa vibali hivyo kwenye msitu wa serikali wa Sao, ambapo baadhi ya viongozi wa juu wa serikali na CCM wamehusishwa.


