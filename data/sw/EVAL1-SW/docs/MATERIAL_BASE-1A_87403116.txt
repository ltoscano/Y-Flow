Tujiepushe na utumwa mpya wa kifikra
Apr 18, 2013

NI mara chache kwa walio wengi kuchukua muda wao na kuyatazama mambo kwa kina na kuyachuja kwa kina pamoja na kuyapanga kulingana na uzito wake. Katika simulizi kupitia vitabu na njia nyingine, nchi yetu ilitawaliwa na wakoloni. Mababu zetu wakaipigania na wengine kuifia kishujaa na kama ilivyo kawaida ya vita, mashujaa hufa na kuzikwa na waoga husimama juu ya makaburi yao wakishangilia na kusema “Hawa walitupigania”.

Mababu hao walikata minyororo ya kitumwa hata kutoa uhai wao kwa heshima yao na kwa manufaa ya vizazi vyao. Hata kama tutawasahau historia yao haitapinda kamwe na tukae tukijua kila uamuzi tunaoyafanya wenyewe leo, kuna damu ya shujaa iliangamia kwa uhuru wetu huo.

Akatokea kijana mtanashati mwenye umbo na matendo ya kizalendo, aliyenena na kuyatenda aliyoyanena, akagawana kwa usawa kile kilichopatikana akiitwa Mwalimu Julius Nyerere. Japo alisafiri sana lakini safari zake zilikuwa na tija, hakujikomba kwa yeyote awe mzungu mweupe ama mzungu mweusi hakumuogopa yeyote, awe kaburu mweupe au kaburu mweusi. Huyu alikuwa mzalendo aliyeishi na akapendwa na wote na wenye dini mbalimbali hata baadhi wakitaka aitwe mtakatifu.

Huyu alikuwa Mtanzania ambaye mtu mmoja aliwahi kusema hakustahili kuongoza Tanzania maana maono yake yalikuwa makubwa mno kiasi ambacho Tanzania ilikuwa ndogo kuyaelewa na kuyapokea. Huyu alikataa kufungwa minyororo ya kifikra hata akawaambia mabeberu mamboleo mbele ya macho yao, nao wakamgwaya na kuishia kumheshimu.

Wapo amabo walimchukia kwa sababu tu hawakumuelewa, tena walipaaza sauti “Mwalimu alirudisha nyuma maendeleo kwa kuleta Azimio la Arusha” eti na kuanzisha vijiji vya ujamaa na kujitegemea. Hawa waliopiga kelele za aina hii ukijaribu kusoma wasifu wao na kuyachunguza maisha yao, wengi walitegemea midomo zaidi kuishi kuliko nguvu za mikono yao na walitegemea vipaji vya midomo yao, hawa walikariri zaidi kuliko kuelewa na walibaki kungoja serikali ije iwazibulie mitaro ya vyoo vyao na wakilalama eti serikali iko wapi.

Hata alipong’atuka mzee huyu alirudi nyumbani kulima. Sio hawa hata kupanda mti tu, atahitaji kanga itandazwe chini ili asichafuke, kamwe hawawezi kushika msumeno na kupasua mbao kama mjamaa huyu, hawa ni mabwanyenye wa kileo ambao kazi zao huishia kutoa maagizo wakiwa ofisini huku wakisambaza uzushi wenye kuteka fikra za wengi kuwafumba macho ili wasijadili hoja za msingi.

Ndugu zangu simulizi za mtu huyu zinavutia sana, lakini mtu huyu alifariki, na alipofariki kuna watu waliona nyota ya wanyonge imezimika na jua la wababe na ubeberu limewashwa rasmi maana baada ya hapo, wanafiki wengine baada ya kuona mambo yamekwenda kombo, walianza kupiga kelele tuyakumbuke ya Mwalimu.

Hawa hawa waliovunja Azimio la Arusha na kuazimia Azimio la Zanzibar ambalo mpaka leo sijaona mantiki yake katika mapitio yangu ya kusoma, walipigia chapuo na kukumbatia Taasisi ya Mwalimu Nyerere na kushiriki midahalo na majadiliano katika Ukumbi wa Nkrumah pale Chuo Kikuu cha Dar es Salaam.

Baada ya miaka kadhaa kupita, Tanzania ilianza kuvamiwa tena na ile mijitu yenye mitumbo meupe iliyonenwa katika ndoto ya Mzee Kimweri japo sasa imo pia yenye mitumbo meusi, haya majitu yanaingiza uzandiki wa kifikra kwa watu wetu na kila kukicha kunaibuka jambo jipya la kuwakatisha tamaa au kuwaumiza nafsi Wa tanzania wetu.

Kwanza nchi yenye amani ikaanza kugubikwa na kaushetani ka uzawa kipindi cha uchaguzi, eti mtu anachaguliwa kwa kuwa tu ni wa kuzaliwa eneo hilo na sio sifa za mtu huyo, na mwisho wao wakaanza kulia. Pili; visivyostahili kuuzwa au kutaifishwa vilitaifishwa na kupigwa mnada. Viwanda vya wazalendo vilikufa kifo cha kansa maana gharama ya kuvifufua ni bora kuanzisha viwanda vipya.

Tatu; vinaanzishwa vita vya udini, Wa tanzania walioishi pamoja kwa upendo bila kudhuriana wanaanza kuogopana. Nakumbuka alipokuwa akija mgeni nyumbani kwetu basi alitafutwa Muislamu kuchinja kuku ili kama akija mtu yeyote Muislamu apate kula hicho chakula, tena mboga nzuri majirani walipeana.

Wapuuzi wachache kwa uchoyo wao wanaanza kuleta sera za kipuuzi na kuondoa umoja uliojengwa na Mwalimu na kuutukuza ubinafsi unaojengwa na mabeberu. Makanisa yanachomwa na wavivu wa kufikiri, vitabu vya dini vilivyoheshimika vinadhalilishwa na mwisho Ukristu na Uislamu umekuwa ni kuviziana, maana matamko ya ajabu yalianza kutamkwa hadharani bila woga eti, kamateni huyu au yule kwa sababu ile.


