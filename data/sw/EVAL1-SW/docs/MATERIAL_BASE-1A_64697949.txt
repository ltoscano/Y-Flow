
Dada anamtaka mume wangu
NIMEGUNDUA kuwa dada yangu mdogo tunayeishi naye anamtaka mume wangu. Juzi nilipata jumbe za kimapenzi katika simu yake ambazo wamekuwa wakiandikiana. Kwa maoni yangu yeye ndiye anayejipendekeza kwa mume wangu. Nifanyeje? Kupitia SMS Kama unayosema ni yake kweli basi dada yako ni mtu hatari kuishi naye. Kama bado hujazungumza naye, mketishe chini umwulize nia yake kwa mumeo kisha umuonye kuwa akiendelea hivyo utamtimua. Zungumza pia na mumeo ili akomeshe mara moja mawasiliano kati yake na dada yako.
MUME HANILIPII KARO HUJAMBO shangazi? Mimi nimeolewa kwa miaka mitatu sasa na ninasoma katika chuo fulani. Tatizo ni kwamba mume wangu hajalipa hata shilingi moja kugharamia masomo yangu na anafanya kazi. Nifanyeje? Kupitia SMS Sidhani mume wako anaweza kukataa kwa makusudi kugharamia masomo yako ilhali anajua yatawafaa nyinyi wawili.
Labda anasongwa na mahitaji mengine ya kifedha. Jaribu kuzungumza naye kuhusu suala hilo ili muelewane. 
AMEKIUKA MKATABA WETU SHANGAZI hujambo? Nina mchumba lakini kila mmoja wetu anaishi pekee yake. Tatizo ni kuwa siku hizi amekiuka mkataba tulioweka wa kuniletea dawa kila wiki. Pili, tulikuwa tumeanza kuzungumza kuhusu ndoa yetu hivi karibuni lakini sasa ameanza kusema anahitaji muda zaidi. Nahisi kuna jambo ambalo hataki kuniambia. Nishauri.
Kupitia SMS Ukimsikia mume au mke akisema anataka muda jua kuna jambo. Nahisi kuna jambo ambalo ameona linalomfanya ajitenge nawe. Ni wewe sasa uchunguze ili upate ukweli. Labda amepata mwingine na anachelea kukwambia.


