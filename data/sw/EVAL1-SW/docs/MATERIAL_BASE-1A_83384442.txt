Gacaca ya Gihanga yari iteye ite?
Gacaca ni ijambo rifite ibisobanuro byinshi.
«1» Igisobanuro cya mbere: Utwatsi
Gacaca ni utwatsi dukunda kumera ku irembo ry'urugo. Ni
utwatsi duhora ari dutoya. Aho twameze, usanga tumeze
nk'umukeka w'utwo twatsi.
«2» Igisobanuro cya kabiri: ahantu abasaza bicara kuri utwo
twatsi bakaganirira.
Gacaca ni ahantu abasheshe akanguhe bakundaga kwicara
igihe cy'izuba rya kiberinka. Ako kazuba kavaga nko mu ma
saa kumi n'imwe. Habaga ari ku irembo rya rumwe mu ngo
z'abaturanyi. Abasaza bagahurira aho ngaho buri munsi,
bakahaganirira kugeza bumaze kwira. Akenshi iyo bavuze
gacaca ni aho hantu baba bavuga ko abo basaza baba
baganirira.
«3» Igisobanuro cya gatatu: Ikiganiro cy'abo basaza.
Icyo kiganiro cyari iki ? cyari kimeze gite? Gusubira mu
mateka y'Urwanda kuva kuri Gihanga cyahanze Urwanda
kugeza ku ngoma yabaga iriho, bakurikiza uko abami
n'abamikazi bakurikiranye, bakavuga intambara zabayeho,
ibitero byabaye mu mahanga, bakavuga ibyivugo by'intwari
za kera, bakiganirira n'amakuru asanzwe yabo cyangwa
y'ahandi mu gihugu.
«4» Igisobanuro cya kane: ibibazo, imanza ntoya ziri muri izo
ngo.
Hashoboraga kuba imanza z'abantu batumvikana, bapfa
ibintu bitoya nko gusuzugurana, gutukana, ibintu bitoya
bidateye impungenge cyane. Byashoboraga kuba abapfa
ubwatsi bw'inka, imbibi z'imirima. Byashoboraga kuba ko
abakuru bumvise ko mu rugo rwa kanaka umugore
n'umugabo batumvikana. Icyakora ibyo akenshi byabaga
iby'umuryango ariko hari n'igihe byavugwaga muri gacaca.
Abo basaza bagahamagara umugabo, nta bwo bahamagaraga
umugore.
«5» Gacaca yajyaga inama ku bibazo bitoya
Ntabwo izo manza zabaga zikomeye, zabaga ari ntoya cyane
kandi z'ubwumvikane; nta bwo iyo gacaca yakizaga ku manza
z'uwishe umuntu cyangwa z'umuryango wanyaze inka
z'uwundi muryango, cyangwa se z'imiryango yarwanye. Nta
bwo abo basaza bari abacamanza, nta gihembo bahabwaga.
Nta bwo iyo gacaca yari mu ntego za Leta z'ubucamanza, iyo
gacaca yari inama y'abasaza muri ako gace batuyemo.
Icyemezo cy'abasaza ku kibazo cyari ijambo rikomeye,
ryubashywe, ariko nta bwo byari uguca urubanza nk'uko
bigenda mu nkiko.
«6» Ibyo bibazo byarangizwaga no kwiyunga n'ubwumvikane
ndetse n'icyiru (inzoga, inka n'ibindi).
