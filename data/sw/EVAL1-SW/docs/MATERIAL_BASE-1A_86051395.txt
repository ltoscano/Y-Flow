
Prof. Mahalu awasilisha Kanuni Bunge la Katiba

April 3, 2014

KAMATI ya Kumshauri Mwenyekiti wa Muda wa Bunge Maalum kuhusu Kanuni za Bunge Maalum jana imewasilisha taarifa katika semina iliyoandaliwa kwa wajumbe wa bunge hilo, ambapo imependekezwa mambo mbalimbali, likiwemo kuwepo kwa Siwa na wagombea uenyekiti na makamu mwenyekiti kutojitoa katika nafasi zao baada ya uteuzi wa wagombea.
Akiwasilisha taarifa hiyo Mwenyekiti wa kamati hiyo, Profesa Costa Mahalu, alisema kamati hiyo imependekeza kuwepo kwa Siwa mbili ili moja iwekwe kama kumbukumbu kwa upande wa Tanzania Bara na nyingine Zanzibar.
Alisema kamati hiyo imeongeza kanuni za uchaguzi wa Mwenyekiti na Makamu Mwenyekiti wa Bunge Maalum, ambapo imeweka fomu ya mgombea wa nafasi hizo na karatasi ya kupiga kura.
Mambo mengine yaliyopendekezwa katika rasimu hiyo ni watu wenye mahitaji maalum kuruhusiwa kutumia vifaa maalum ili waweze kuonekana kwa urahisi kwa Mwenyekiti wa Bunge Maalum na kupewa nafasi ya kusema wakiwa katika ukumbi wa mikutano ya bunge hilo.
Pia kanuni inapendekeza wajumbe wenye mahitaji maalum waruhusiwe kuingia katika ukumbi na wasaidizi wao ili wawasaidie wajumbe. Aidha alisema kamati hiyo imependekeza wakati Mwenyekiti wa Tume ya Mabadiliko ya Katiba anapowasilisha Rasimu ya Katiba wajumbe wasiruhusiwe kuomba ufafanuzi, utaratibu au mwongozo wa Mwenyekiti.
Aliongeza kuwa kamati hiyo imependekeza kuwa katika uendeshaji washughuli za Bunge Maalum pale ambapo mjumbe hataridhika na uamuzi wa Mwenyekiti wa Bunge Maalum kuhusu suala linalohusu Kanuni za Bunge Maalum, mjumbe huyo akate rufaa kwa Kamati ya Kanuni na Haki za Bunge, ambayo Mwenyekiti anayekatiwa rufaa hatakalia kiti na pia rufaa hiyo ifanyiwe kazi na taarifa yake itolewe katika bunge hilo ndani ya kipindi kisichozidi siku tano .
Pia imependekeza ili vikao vya bunge hilo vianze idadi ya wajumbe wa bunge hilo iwe nusu kwa nusu kutoka Tanzania Bara na Zanzibar, ambapo awali ilikuwa ni nusu ya wajumbe wote.
Katika taarifa hiyo imependekezwa kuwa viongozi wa bunge hilo kwa kufuata misingi ya haki na bila upendeleo wowote wasiruhusiwe kuhudhuria vikao vyovyote ambavyo vinajadili na kuweka msimamo juu ya suala lolote linalojadiliwa au litakalojadiliwa na bunge hilo.


