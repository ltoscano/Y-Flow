
ARSENAL ‘YATUZWA’ MBONGA
BAADA ya miaka mingi ya kupangwa na majabali kwenye soka ya Ligi ya Mabingwa Ulaya (UEFA), hatua ya 16-bora, Arsenal imeangukia bahati kwa kupokezwa mpinzani ‘mwepesi’ huku Manchester City kwa mara ya pili ikipewa miamba Barcelona. 
Katika droo ya mashindano hayo iliyofanyika jana, mabingwa wa msimu wa 2012, Chelsea wamepokezwa Paris St-Germain (PSG), vijana wa Arsene Wenger, Arsenal wakapokezwa Monaco huku mabingwa watetezi Real Madrid wakikutanishwa na Wajerumani Schalke 04 katika hatua hiyo inayoanza Februari na Machi mwaka ujao.
Atletico Madrid, ambao walifika fainali msimu uliopita, wamewekwa pamoja na Wajerumani wengine Bayer Leverkusen huku mabingwa wa Ujerumani Bayern Munich wakikabidhiwa Shakhtar Donetsk.
Juventus wataonanana mabingwa wa mwaka 1997 Borussia Dortmund nao Basel walimane na Porto, ambao walitwaa ubingwa wa mwaka 1987 na 2004.
City waliopenya hadi raundi ya 16 baada ya kushinda Roma ya Italia siku ya mwisho ya mechi za makundi na wana kibarua dhidi ya washindi wa mwaka 1992, 2006, 2009 na 2011 Barcelona.
Chelsea walimaliza kundi lao mbele ya Schalke.
Chelsea walishinda kibahati PSG katika robo-fainali msimu uliopita na mechi baina yao inatarajiwa kuwa yenye hisia nyingi hasa baada ya Waingereza hao kuwauzia PSG beki David Luiz kwa kima cha Sh5.7 bilioni mwezi Agosti.
Arsenal, ambao walimaliza nyuma ya Dortmund katika kundi lao, wanakutana na klabu aliyoinoa Wenger kati ya mwaka 1987 na 1994. Licha ya kufunga mabao manne tu, Monaco walishinda kundi lao.
Matokeo ya mechi hizi za UEFA baina ya Arsenal na Monaco yamekuwa yakiwaendea vizuri vijana wa Wenger, na hali hiyo inatarajiwa kuendelezwa.
Baada ya droo, katibu wa klabu ya Arsenal, David Miles alieleza televisheni ya Sky, “Jinsi droo ilivyoendelea kufanywa, ndivyo tulivyoepuka klabu kubwa. Tunafurahia kufika katika awamu hii ya mashindano haya.
“Tunasubiri kwa hamu mechi zetu.
Tumekutana na baadhi ya magwiji wa Bara Uropa misimu kadhaa iliyopita na hatuchukulii droo hii kwa mzaha.
Monaco hawakufikia awamu hii kwa miujiza ila kwa bidii yao.
“Mashabiki wetu wana matarajio mengi na itakuwa vyema ikiwa tutawasukuma Monaco kando na kusonga mbele,” alisema.
Katibu wa Chelsea, David Barnard naye alisema, “Tunawafahamu PSG kwa sababu tulikutana nao mwaka jana naye Luiz pia anawachezea sasa.
Droo hii ni nzuri kama klabu na kwa mashabiki.” Mkurugenzi wa kandanda, Txiki Begiristain, ambaye ni mchezaji wa zamani wa Barca, alisema, “Tuna imani nyingi namna tulivyofuzu ikiwa ni pamoja na kupiga Bayern na Roma na kwa hivyo, wachezaji wataongeza bidii kujiweka katika hali nzuri kabla ya mechi hizo.
Tumeimarisha kikosi chetu na tuna talanta nzuri katika safu ya mashambulizi.” Bayern nao wamesema hawatalegeza kamba. “Lengo letu ni kufuzu kwa robo-fainali. Tunafahamu Shakhtar wana mshambuliaji hatari Adriano kwa hivyo hatutawachukulia kama mswaki,” alisema mkurugenzi wa mauzo katika klabu ya Bayern, Andreas Jung.
Mkondo wa kwanza utakuwa Februari 17-18 na Februari 24-25 huku mkondo wa pili ikipangiwa kusakatwa mnamo Machi 10-11 na Machi 17-18.
Timu zilizomaliza katika nafasi za pili kwenye makundi ndizo zitakazoalika wapinzani kwenye hatua ya 16-bora huku mechi za marudio zikiandaliwa na viongozi wa makundi.
Fainali itaandaliwa jijini Berlin, Ujerumani mnamo Juni 6. Droo hiyo ilifanywa hapo jan


