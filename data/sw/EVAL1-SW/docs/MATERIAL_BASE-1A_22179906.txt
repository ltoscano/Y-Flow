
RIZIKI Wakulima wataka kaunti iwachunguze maafisa
Na CHARLES WANYORO WAKULIMA 50 wa chama cha akiba na mikopo (Sacco) cha wakulima wa Kagaari Kusini wamelitaka bunge la kaunti ya Embu lichunguze tabia ya wanachama wa kamati, wakidai kuna fedha ambazo zimefujwa.
Wanalitaka bunge hilo la kaunti livikague vitabu vya mahesabu ya fedha pamoja na jinsi ambavyo chama hicho kikubwa cha kahawa kinavyosimamiwa kwa jumla.
Hiyo inatokana na kuwepo madai kwamba huenda sehemu kubwa ya mali ya chama hicho imeuzwa bila ya idhini ya wanachama.
Kwenye malalamishi yaliyowasilishwa kwa bunge hilo jana, wakulima hao wanadai kwamba kipande cha ardhi, mali ya chama kilicho mjini Embu na vingine 32 eneo la Makindu mjini Runyenjes, zimeshauzwa kisiri.


