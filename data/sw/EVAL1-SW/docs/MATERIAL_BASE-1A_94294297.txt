Nakisi hii ya kibajeti ni tatizo kubwa
Oct 24, 2014

TAKWIMU za karibuni kabisa za kiuchumi duniani zinaonyesha kwamba Tanzania sasa ni nchi ya 16 duniani kwa kuwa na nakisi kubwa ya kibajeti kulinganisha na Pato la Taifa.
Kwa mujibu wa jarida la The Economist kupitia kijitabu chake cha Pocket World in Figures toleo la mwaka huu, nakisi ya bajeti hiyo sasa imefikia asilimia 19.1 ya Pato la Taifa, ikiwa imefungana na Msumbiji, taarifa ambayo si ya kufurahisa kiuchumi.
Nyingi ya nchi zilizo katika kumi bora ya kundi hilo ni zile zenye historia ya vita, vikwazo vya kiuchumi na ambazo bado hazijapona kutoka kwenye mdororo wa uchumi wa miaka minne iliyopita; lakini Tanzania ambayo haina misukosuko ya namna hiyo, nayo sasa imeingia katika kundi hilo.
Katika nchi zilizo katika Jumuiya ya Afrika Mashariki (EAC), ni Tanzania na Uganda pekee ndizo ambazo ziko katika kundi la nchi hizi. Nchi nyingine za Afrika zilizo juu ya Tanzania katika kundi hili ni Liberia, Sierra Leone, Zimbabwe, Guinea, Lesotho na Shelisheli.
Jarida hilo linataja kiwango cha nakisi katika bajeti ya Tanzania kuwa kinafikia kiasi cha dola bilioni 4561 (Sh trilioni saba), kiwango ambacho ni kikubwa kwa uwezo wa kiuchumi wa Taifa letu.
Tunadhani kwamba hili linahitaji maelezo ya kina kuhusu nini serikali imefanya hadi kufikia hali hii. Kama hili limetokana na kukopa kupita kiasi, tuelezwe nini matumaini yetu kuwa mikopo hii itakuwa na faida na haitasababisha turejeshwe katika lile kundi dhalili la Nchi Masikini Zenye Madeni Makubwa (HIPC).
Kuna namna mbili tu za kuelezea kuhusu nakisi ya bajeti. Namna ya kwanza ni wakati matumizi yanapokuwa makubwa kuliko mapato na namna ya pili ni pale serikali inapokusanya kodi kidogo.
Namna ya kupambana na hili ni kwanza kupunguza matumizi ya serikali na pili ni kuongeza wigo wa ukusanyaji kodi. Tayari inafahamika, kupitia ripoti mbalimbali kwamba Tanzania inapoteza kiasi cha asilimia tano ya Pato la Taifa kutokana na ukwepaji kodi unaofanywa na makampuni makubwa ya kigeni hapa nchini.

Kama shida ni matumizi makubwa ya serikali, kuna haja ya kuangalia ni namna gani itafunga mkanda wake kuhakikisha hali hii inarekebishwa. Kwa vyovyote vile, hakuna sifa au maelezo ya kuwa na nakisi kubwa ya kibajeti.
Kinachozua maswali kwetu ni ukweli kwamba nchi hizi tatu; Tanzania, Uganda na Msumbiji, ndiyo zimetoka kugundua mafuta na gesi katika maeneo yao na pengine hali hii ina uhusiano na ugunduzi huu.
Hizi zinaweza kuwa dalili za kile kinachoitwa “Laana ya Utajiri” pale ambapo nchi zenye utajiri mkubwa ndiyo baadaye zinakuwa na umasikini mkubwa. Ni vigumu kujua kama kuna uhusiano wowote kwenye ugunduzi huu hadi pale maelezo mazuri yatakapotolewa.
Jambo la muhimu kwa serikali ni kutazama taarifa hizi mpya na kuzifanyia kazi.


