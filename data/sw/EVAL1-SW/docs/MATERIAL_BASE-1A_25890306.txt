
Wahimizwa kupanda miti
Na OSCAR KAKAI
POKOT VIJANA katika Wilaya ya Pokot Kusini, Kaunti ya Pokot Magharibi wamehimizwa kupanda miti kama njia ya kujiinua kiuchumi na kujipatia ajira.
Akiongea jana katika Shule ya Msingi ya Kapkanyar, Afisa wa Masuala ya vijana katika Wilaya ya Pokot Kusini Bw Sammy Simiyu aliwataka vijana kupanda miti kwa wingi kama njia ya kuhifadhi mazingira na kujipatia ajira.
“Miti ni uhai. Tunataka mpande miti mingi hasa wakati huu wa mvua,” alisema Bw Simiyu.
Aliwataka vijana wakuze miche ya miti huku akisema serikali itainunua. 
“Serikali ina mpango ya kununua miche na hatua hii itanufaisha vijana kiuchumi,” akasema.
Bw Simiyu alitoa wito kwa vijana wa eneo hilo kuhifadhi miti na kuhakikisha kuwa miti haikatwi kiholela.
“Lazima watu waelewe kwamba ukikata mti mmoja, panda miwili na zaidi ili tuendelee kuhifadhi mazingira yetu,” alisema.
Bw Simiyu aliwahimiza vijana wajiunge kwa vikundi ili waweze kunufaika na mafunzo pamoja na misaada kutoka kwa serikali. 


