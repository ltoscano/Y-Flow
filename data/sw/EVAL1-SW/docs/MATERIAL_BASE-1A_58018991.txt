
Hatima ya duka la Naivas kujulikana
Na JAMES KARIUKI
HATIMA ya umiliki wa maduka ya Naivas itajulikana Julai 17 baada ya Mahakama Kuu kuamuru ushahidi utolewe siku hiyo.
Jaji Anyara Emukule alisema watoto wake marehemu Peter Kagoi Mukuha wanafaa wafike kortini na kuelezea jinsi mali ya Naivas inavyomilikiwa na kuonyeshwa ilivyopatikana. 
Awali, Newton Kagiri ambaye amepinga ugawaji wa mali hiyo aliomba mahakama kusikiza ushahidi wote kwani jina lake liliondolewa kutoka kwa warithi wa mali ya baba yao.
Akisema baba yao alikuwa mwenyekiti wa Naivas, Bw Kagiri alisema ndugu yake Simon Gachwe alitumia ujanja na kuandisha kampuni akitumia jina lingine na hivyo kumnyima nafasi ya kurithi mali ya babake mzazi.
Lakini Bw Gachwe ameomba kesi kusikilizwa akisema ana ushahidi wa kutosha kuonyesha Naivas ni mali ya kibinafsi na wala sio ya familia.
Jaji Emukule aliwazomea vikali ndugu hao akisema tabia yao imeinyima Kenya nafasi ya kuwavutia wawekezaji kutokana na mizozo iliyoifanya MassMart kutoka Afrika Kusini kujiondoa.
Awali MassMart ilikuwa imeomba nafasi ya kununua asilimia 51 ya Naivas ili kuiwezesha kuipanua maduka kuingia Afrika Mashariki.
Lakini Bw Kagiri alikimbia mahakamani na kupinga mpango huo akisema alikuwa ametupwa nje na ndugu zake. 


