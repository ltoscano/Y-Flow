Polisi, CHADEMA wategeana
Jun 28, 2013

WAKATI upelelezi wa ulipuaji bomu katika mkutano wa kampeni za udiwani za CHADEMA, Soweto jijini Arusha ukiendelea, chama hicho na Jeshi la Polisi wameendelea kutegeana kuhusu hatua ya Freeman Mbowe kudai chama chake kina ushahidi wa picha za video zinazowaonyesha wahusika wa tukio hilo.

Mbowe alitoa kauli hiyo mara kadhaa alipozungumza na vyombo habari kauli ambayo ilileta mtafaruku mkubwa ndani ya jeshi hilo na Kamishana wa Opereshi na Mafunzo Paul Chagonja alitoa muda kwa Mbowe kuwasilisha ushahidi huo vinginevyo angechukuliwa hatua za kisheria.

Hata hivyo, Mbowe na Mbunge wa Arusha Mjini Godbless Lema walijisalimisha polisi katikati ya wiki iliyopita na kutoa maelezo lakini wakikataa kutoa ushahidi wanaodai kuwa nao.

Viongozi hao wanadaiwa kutoa masharti kuwa watatoa ushahidi huo pale tu Rais Jakaya Kikwete atakapounda tume huru ya kijaji kuchunguza tukio hilo lililotikisa mji wa Arusha na Tanzania kwa ujumla.

Hadi sasa Mbowe na Lema wote hawajachukuliwa hatua za kisheria na taarifa za ndani zinadai bado makechero wanafuatilia kwa karibu nyendo za viongozi hao na wenzao wengine ndani ya CHADEMA.

“Hali ni tete sana, viongozi wa Jeshi la Polisi wanahangaika kujua kama kweli CHADEMA wana ushahidi, na kuna ukweli kiasi gani na wamekuwa katika harakati za uchunguzi mkali kufahamu jambo hilo,” kilieleza chanzo chetu.

Taarifa zinadai kuwa hofu ya polisi inajengwa juu ya msingi kuwa tuhuma za Mbowe kulihusisha jeshi hilo ni kulivunjia heshima mbele ya jamii, lakini pia inaweza kuhatarisha usalama wa polisi wanaoishi uraiani na familia zao.

Aidha kwa upande wa taarifa za viongozi wa CHADEMA ambazo hata hivyo bado hazijathibitishwa zinadai kuwa wanasubiri kutoa ushahidi hadharani kwa wakati muafaka ambao utakuwa na “manufaa ya kisiasa” kwa upande wao.

Taarifa zinadai kinachotajwa kuwa “ushahidi” ni suala nyeti na imekuwa siri kubwa ndani ya CHADEMA na kwamba wanaofahamu jambo hilo si zaidi ya watu watatu, Mbowe akiwa moja wao.
Milioni 100 hazijapata mtu

Katika hatua nyingine, zawadi ya shilingi milioni 100 zilizotolewa na serikali kwa watakaotoa taarifa zitakazowezesha kukamatwa kwa mtu au kikundi cha watu kilichohusika na mlipuko wa bomu katika mkutano wa CHADEMA wiki iliyopita katika viwanja vya Soweto bado “hazijapata mwenyewe”.

Hadi Jumatatu wiki hii, kwa mujibu wa vyanzo vya kipolisi hapakuwa na taarifa yoyote ya maana kutoka kwa mtu yeyote.

Serikali ilitangaza bungeni kupitia Waziri wa Nchi, Ofisi ya Waziri Mkuu, William Lukuvi kuwa ingetoa zawadi ya Sh. milioni 100 kwa watakaotoa taarifa zitakazowezesha kukamatwa kwa mtu au kikundi kilichohusika na ulipuaji huo wa bomu.

Tukio hilo lilitokea Juni15, mwaka huu, katika mkutano wa kuhitimisha kampeni za CHADEMA za kuwania nafasi za udiwani katika kata nne za Jiji la Arusha ambao ulikuwa ufanyike Juni 16, lakini ukaahirishwa na Tume ya Taifa ya Uchaguzi (NEC) kutokana na mlipuko huo hadi Juni 30.

Akizungumza na Raia Mwema kwa njia ya simu Kamanda wa Polisi Mkoa wa Arusha, Liberatus Sabas alieleza hadi Jumatatu, wiki hii hawajapata taarifa zozote na makachero wa jeshi hilo wanaendelea na uchunguzi mkali.

“Kwa ujumla hakuna taarifa yoyote iliyotufikia kuhusu tukio hilo la bomu, ila bado makachero wetu wanafanya upelelezi mkali kuhusu tukio hilo na tutawajulisha mara moja pale tutakapokuwa tumepiga hatua muhimu,” alisema Kamanda Sabas.

Kamanda huyo aliongeza: “Ahadi ya bingo ya serikali iko pale pale kwa hiyo kwa wale wenye kufahamu tunawaomba watoe taarifa ambazo zitasadia kukamatwa kwa wahusika”

Aidha katika hatua nyingine taarifa zinaeleza kuwa polisi wamewaachia huru wanachama wawili wa CHADEMA, George Gunda na Christpher Njiku waliokuwa wakishikiliwa na jeshi hilo tangu kutokea kwa mlipuko huo.

Ingawa Kamada Ssabas hakuwa tayari kuthibitisha taarifa za kuachiwa kwa watu hao lakini viongozi wa CHADEMA wilaya ya Arusha Mjini walithibitisha kuwa wenzao hao ambao walikuwa walinzi wa kikosi cha red brigade, wameachiwa huru mwishoni mwa wiki iliyopita.

Polisi, Ofisi ya AG watupiana mpira

Katika hatua nyingine polisi wameshindwa kuwafikisha mahakamani viongozi wanne wa CHADEMA na wanachama zaidi ya 150 waliokamatwa Jumanne wiki iliyopita, katika viwanja vya Soweto wakiwa katika mkusanyiko wa maombolezo ya waliokufa katika mlipuko huo.

Katika tukio hilo, wabunge wanne wa CHADEMA majimbo yao kwenye mabano Said Arfi (Mpanda), Mustafa Akonaay (Mbulu), Tundu Lissu (Singida Kaskazini) na Joyce Mukya (Viti Maalumu) walikamatwa baada ya polisi kuvamia mkusanyiko wa maombolezo.


