
Kila kheri Bunge letu Apr 11, 2013

KWA mara nyingine tena, wabunge wa Bunge la Jamhuri ya Muungano wa Tanzania, kutoka chama tawala, Chama cha Mapinduzi (CCM) pamoja na vyama vingine vya upinzani, wameanza kukutana mjini Dodoma kwa ajili ya vikao vya Bunge la bajeti.

Katika vikao hivyo vya Bunge la bajeti kwa nyakati tofauti kila wizara itapata nafasi ya kuwasilisha makadirio ya mapato na matumizi kwa ajili ya mwaka wa fedha ujao, 2013/2014. 

Vikao vya sasa vya Bunge vinafanyika katika mfumo tofauti na ilivyozoeleka kwa miaka mingi hapa nchini.

Safari hii bajeti za wizara ndizo zinazotangulia kusomwa na kisha, baada ya mchakato huo kukamilika kwa maana ya kujadiliwa na wabunge, ikiwamo kufanyika kwa marekebisho ya hapa na pale katika hotuba za bajeti za mawaziri, hatimaye bajeti kuu ya serikali itawasilishwa na Waziri wa Fedha, ambaye hadi tunaandika maoni haya ni Dk. William Mgimwa.

Tunaamini mabadiliko hayo ya kuendesha mijadala ya vikao vya Bunge la bajeti nchini yanalenga kuboresha mwenendo wa mijadala hiyo na si kuvuruga mijadala husika.

Kwa hiyo, kama ilivyo kwa Wa tanzania wengi nchini, nasi katika Raia Mwema matarajio yetu ni makubwa kwamba tutashuhudia vikao na majadiliano yenye viwango vya hali ya juu miongoni mwa wabunge, yanayolenga kupigania maslahi ya raia wa Tanzania na taifa lao.

Hatutarajii kushuhudia vikao vya kujadili na kung’ang’aniza kisichowezekana kwa kupima hali halisi ya kiuchumi nchini, lakini pia hatutarajii kuona dalili za uvivu wa kufikiri kwa baadhi ya wabunge na hata viongozi wa serikali katika kufanyia kazi mawazo mazuri yanayoibua vyanzo vipya na muhimu zaidi vya mapato kwa maslahi ya taifa.

Kwa hiyo, wito wetu kwa uongozi wa Bunge ukiongozwa na Spika Anne Makinda na Naibu wake, Job Ndugai ni kwamba, Bunge na vikao vyake vya bajeti viongozwe kwa mujibu wa kanuni za muhimili huo wa taifa wenye dhamana ya kikatiba ya kutunga sheria kwa upande mmoja na kuisimamia, kuikosoa na kuishauri serikali kwa upande mwingine.

Kwa kweli, hatutarajii vituko vya kipuuzi kama vya zomeazomea wakati wa mjadala muhimu wa bajeti ikiwa inaendelea.

Tunatarajia mivutano ya hoja za msingi kutoka kwa wabunge ambayo pia uamuzi wake utazingatia lipi lenye manufaa zaidi kwa Wa tanzania, kwa ujumla wao.


