
Siasa za urithi zinahatarisha demokrasia Afrika
SIASA za urithi zinaendelea kujenga ‘falme za kidemokrasia’ barani Afrika, huku raia wenyewe wakionekana kuwa wahimili wakuu wa mkondo huo.
Nchi nyingi za Kiafrika ‘zinazojivunia’ kuzingatia mfumo wa kidemokrasia, zimekuwa mateka wa ‘viongozi wafalme’ ambao lengo lao kuu ni kutaasisisha utawala wa familia na uzao wao kwa jumla, ili kulinda maslahi yao hata watakapofariki.
Hatari iliyopo zaidi ni kuwa, kinyume na mifumo ya falme za kawaida duniani, viongozi hao wamekuwa wakizigeuza nchi hizo kuwa ‘falme za kidikteta’ wanapozibadilisha kuwa himaya zao za kibinafsi.
Katika mkondo huu hatari kwa mfumo wa demokrasia Na WANDERI KAMAU endelevu, kinaya kilichoko ni kwamba, raia wanazidi kuushabikia, baada ya kuvikwa upofu wa ‘kizalendo’ na makabaila hao.
Uhalisia huu ni dhahiri hadi sasa, kwani vigogo wa kisiasa ambao huwafanya raia, ambao ni maskini hohe hahe kutukanana, kuchukiana na kuuana; ni watoto wa baba, mama au hata nyanya na babu zao, ambao waliwika kisiasa nchini tangu miaka ya sitini.
Katika ‘falme ya kisiasa ’ ya eneo la Mlima Kenya, jina la familia ya hayati Mzee Jomo Kenyatta ndilo linaabudiwa tangu 1963 hadi sasa, alipoiongoza nchi ya Kenya kujinyakulia BW Moses Kajwang’ uhuru.
Kwa sasa, mwanawe, Uhuru Kenyatta ndiye rais wa nne wa Kenya; ambapo ikiwa mkondo huo utaendelea, huenda watoto wa Rais Kenyatta ‘wakamrithi’ baba yao kisiasa, yote katika maslahi ya ‘kuilinda jamii.’ Katika eneo la Luo Nyanza, jina la familia ya Odinga, ndilo alfa na omega ya siasa za eneo hilo. Kutoka kwa babake Jaramogi Oginga Odinga, kinara wa Cord Raila Odinga, naibu gavana wa Kisumu Ruth Odinga; siasa za Nyanza zinahimiliwa na familia hiyo. Wanaoenda kinyume chao misimamo yao hujipata wakiwa waasi wakuu wa jamii, kando na kuitwa ‘wasaliti’ wa maslahi ya jamii. 
Katika hayo yote, ni hata baadhi ya nchi za Kiafrika kama Togo, ambako rais wa sasa Faure Gnassingbe, aliurithi urais kutoka kwa babake Gnassingbe Eyadema, alipofariki baada ya kuitawala nchi hiyo kwa miaka 38.
Nchini DRC Kongo, Rais Joseph Kabila pia aliurithi urais kutoka kwa babake marehemu Laurent Kabila.
Sikitiko kuu ni kuwa utaasisishaji wa ‘falme’ hizi ulishuhudiwa tena juma lililopita, baada ya chama cha ODM kukaidi lalama za wakazi wa kaunti ya Homa Bay na kumpa uteuzi wa moja kwa moja Moses Otieno Kajwang kama mwaniaji wa Useneta wa kaunti hiyo.
Ni mkondo hatari, ambao huenda ukaifanya demokrasia kuwa kivuli tu barani humu.


