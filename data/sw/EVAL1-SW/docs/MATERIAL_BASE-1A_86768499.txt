
Mwili wa Lucy Kibaki wawasili
Nairobi. Mwili wa Mama Lucy Kibaki, ambaye ni mke wa aliyekuwa rais wa Kenya, Mwai Kibaki umewasili jijini Nairobi ukitokea Uingereza.
Mwili wa Mama Kibaki, uliwasili jana kwa ndege ya Shirika la Ndege la Kenya (KQ) kwenye uwanja wa ndege wa Kimataifa wa Jomo Kenyatta saa kumi na moja alfajiri. 
Katika ndege hiyo pia alikuwamo Kibaki, familia yake na marafiki waliokuwa na Mama Kibaki London kwa matibabu. 
Rais Uhuru Kenyatta na mkewe, Margaret walikuwapo katika uwanja wa ndege kuupokea mwili huo.
Mama Kibaki alifariki dunia wiki iliyopita wakati anapatiwa matibabu katika Hospitali ya Bupa Cromwell nchini Uingereza.
Raia wa Kenya walijitokeza kwa wingi kuupokea mwili huo kwenye uwanja huo.
Kutokana na ujio huo, katika eneo hilo kulikuwa kumeimarishwa ulinzi mkali huku askari wakiwa wametanda barabarani ulikopitishwa.


