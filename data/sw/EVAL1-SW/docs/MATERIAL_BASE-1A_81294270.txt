
Wambora awasilisha rufaa kortini
Na CHARLES WASONGA
SIKU moja baada ya kutimuliwa afisini kwa mara ya pili, Gavana wa Embu Bw Martin Wambora amesema kuwa amewasilisha rufaa dhidi ya uamuzi huo wa Bunge la Seneti.
Akiongea jana asubuhi kwenye kipindi cha “Cheche” kwenye runinga ya Citizen Bw Wambora alisema kuwa bado yuko mamlakani kwani kufutwa kwake hakujachapishwa kwenye gazeti rasmi la Serikali kama inavyohitajika kisheria.
“Tayari nimewasilisha rufaa dhidi ya uamuzi wa Bunge la Seneti la kuniondoa afisini katika Mahakama ya Rufaa ya Kerugoya na nitaendelea kuchapa kazi kama Gavana wa Embu kwa kuwa uamuzi huo haujachapishwa kwenye gazeti rasmi la Serikali,” akasema Bw Wambora.
Jana, Bw Wambora alipinga shutuma dhidi yake akisema kuwa hoja ya kutokuwa na imani rufaa kortini naye iliyopitishwa katika Bunge la Embu ni njama ya kisiasa na chuki zinazoongozwa na mahasidi wake.
Aliongeza kuwa uamuzi wa Seneti pia uliongozwa na chuki kama hizo kwani “kamati yake iliyochunguza madai dhidi yangu ilikataa kukagua stakabadhi nilizowasilisha kwake”.
Mnamo Jumanne, Bunge la Seneti liliidhinisha ripoti ya Kamati maalum iliyoongozwa na Seneta wa Kakamega Dkt Bonny Khalwale, iliyoidhinisha misingi ya hoja ya bunge la Embu la kukosa imani na Bw Wambora kutokana na tuhuma za ufisadi, matumizi mabaya ya mamlaka na ukiukaji wa Katiba ya Kenya.
Lakini jana Wambora alijitetea akisema kuwa shutuma dhidi yake kwamba alikiuka sheria ya uagizaji bidhaa za umma katika uagizaji mbegu za mahindi na utoaji kandarasi ya ukarabati wa uwanja wa Michezo wa Embu na afisi za lililokuwa Baraza la Manispaa ya Embu, hayana mashiko. 


