
Kamanda wa Lowassa anapovuruga wenzake Nov 22, 2012

NOVEMBA 10, mwaka 2012, Hussein Bashe, mwanasiasa na mjumbe wa Baraza Kuu la Umoja wa Vijana wa Chama cha Mapinduzi (UVCCM) ambaye pia ni mjumbe wa Mkutano Mkuu wa CCM, aliitisha mkutano wa wanahabari na kulipua bomu.

Katika mkutano wake huo na waandishi anatajwa kukusudia kujisafisha yeye na wenzake na kwa kiasi kikubwa kumsafisha Edward Lowassa, anayedaiwa kumtumikia, dhidi ya tuhuma za kuendesha kampeni chafu kumpinga Mwenyekiti wa Taifa CCM, Rais Jakaya Kikwete na kuhimiza wanachama wampigie kura za hapana ili kushinikiza kutenganishwa kwa kofia mbili. 

Tuhuma hizo zilikuwa zikizungumzwa chini chini na magazeti ya katikati ya wiki iliyopita yalitoa taarifa hizi, na njama hizo pia zilipangwa dhidi ya Waziri wa Mambo ya Nje na Ushirikiano wa Kimataifa, Bernard Membe, aliyekuwa akigombea moja kati ya nafasi kumi za ujumbe wa Halmashauri Kuu ya Taifa, NEC, kupitia kundi la Bara.

Taarifa hizo zilikuja kuwekwa bayana zaidi na mmoja wa wajumbe wa Mkutano Mkuu kutoka Morogoro aliyewataja wahusika hao kwa majina yao na Bashe alikuwa ni mmoja wa wale waliotajwa kuwa vinara wa mpango huo, hali iliyoashiria kwamba mpango huu ulikuwa umesukwa, kuratibiwa na kutekelezwa na kundi linalodaiwa kuwa la Lowassa.

Katika mkutano huo na wanahabari, Bashe alijaribu kujinasua na tuhuma hizo na wakati huo huo kulipua bomu alilolikusudia kulielekeza kwa Membe aliyemtuhumu kwamba ndiye anayehusika na kumhujumu Rais na Mwenyekiti wa CCM. Ilidai kwamba Membe alikuwa ni mtu aliyezoea kuwachonganisha, kuwachafua na kuwagombanisha wenzake dhidi ya Rais na kujionyesha kwamba yeye ni mtu mzuri.

Kwamba Membe amekuwa ni mtu wa kubebwa katika maisha yake ya kisiasa na hata katika maisha ya kawaida, akitoa mfano wa namna alivyokuwa akibebwa na Rostam Aziz kuelekea uchaguzi wa mwaka 2005. Lakini kubwa zaidi ni "nadhiri" aliyoiweka ya kuhakikisha kwamba anamuadabisha Membe kwa kupiga kampeni dhidi yake ili asichaguliwe katika moja ya nafasi kumi za NEC.

Kauli ya Bashe haikupotea bure kwani yale aliyoyasema aliyafanyia kazi kwa vitendo, ikiwa ni muendelezo wa harakati zinazodaiwa kuanza miezi kadhaa iliyopita hadi zilipokuja kufichuliwa na wajumbe mbalimbali wa Mkutano Mkuu kutoka mikoa mbalimbali na hatimaye kutolewa hadharani na mjumbe wa Morogoro.
Katika harakati zao hizo walikuwa wakipita na orodha ya majina 10 waliyokuwa wamekusudia yachaguliwe, huku wakisisitiza kwamba jina la Membe likataliwe.

Katika ukumbi wa Mikutano wa Kizota ulipokuwa umefanyikia uchaguzi, Bashe na wenzake walionekana wakiwa "bize" kuwapitia wajumbe kwa ahadi na maombi kwamba jina namba 14 katika orodha ya wagombea lisipigiwe kura kamwe. Harakati hizo za kumuengua Membe ambaye jina lake lilikuwa ni la 14 kwenye orodha, ziliendelezwa pale ukumbini baada ya kazi iliyokuwa imefanyika usiku kucha katika sehemu mbalimbali walikokuwa wamefikia wajumbe.
Ilitarajiwa kwamba jioni ya siku ya uchaguzi kungeandaliwa chakula cha usiku nyumbani kwa kigogo mmoja ambapo wajumbe wengi wangealikwa ili kuweka "msimamo" wa kutomchagua Membe. Ilipoamuliwa kwamba uchaguzi ufanyike siku hiyo hiyo, mpango wao ukawa umegonga mwamba na ndipo walipoanza kuhaha na kuwapitia wajumbe humo humo ukumbini na "kuwaangukia" wawakubalie ombi lao.

Ilipofika alfajiri ya Novemba 12 ikawa bayana kwamba Membe alikuwa amepata "ushindi waheshima" na kwamba alikuwa amehifadhi nafasi yake katika chombo hiki cha maamuzi (uamuzi) katika chama. Ushindi huu ukawa ni pigo takatifu dhidi ya Bashe na kundi zima linalodaiwa la Lowassa ambalo lilikuwa limejihakikishia "ushindi" na lilikuwa likijiandaa kufanya hafla ya kukata na shoka kwa "kumuua mbwa". Wakati huo magazeti "rafiki" yalikuwa yameandaliwa kuzirusha habari za kushindwa kwa Membe huku "stori" hizo zikiwa zimesheheni kejeli dhidi ya Membe na kile kinachodaiwa harakati zake za kuwania kuteuliwa kugombea urais mwaka 2015.

Akiwa hajui la kufanya na mwenye kusawajika sana na kuwakilisha sura iliyovaliwa na wafuasi wote wa kundi lake, Bashe alinukuliwa akisema amesikitishwa na ushindi wa Membe lakini akidai kwamba ushindi huo si wa kujivunia kwani alikuwa amepitwa na vijana wadogo, akiwataja Makamba (Januari), Shigela (Martine) na Mwigulu (Nchemba) kama chipukizi waliomshinda mkongwe huyu. Akageuka tena na kusema Membe awashukuru Mama Salma Kikwete na mwanae Ridhiwani ambao walipiga kampeni za usiku kucha kumuokoa asiaibike.

Ni lazima nikiri kwamba simfahamu vema Bashe, wala sijui elimu yake ni ya kiwango gani. Lakini kwa kuangalia cheo chake kwa mwajiri wake na jinsi anavyotumika kama kiungo muhimu katika harakati zinazodaiwa ni za Lowassa, nalazimika kuamini kwamba Bashe si mbumbumbu wa elimu ya darasani.

Lakini kwa kuangalia jinsi suala hili alivyoliendesha na majibu yake, sipati shida kuhitimisha kwamba Bashe hajaelimika vya kutosha au weledi wake katika harakati za siasa na hasa siasa za uchaguzi ni mdogo na wa hatari. Majibu yake yanaakisi uchungu wa pigo walilolipata na fedheha waliyoivaa kwa kujitakia.

Mathalani, ni utoto na kukosa ukomavu kudai utamtia adabu mpinzani usiyemfahamu au kufahamu nguvu zake na hasa mwanasiasa mbobevu na mwerevu kama Membe. Ni uchanga pia kudai kwamba Membe kashindwa na vijana wadogo kana kwamba nafasi zilizokuwa zinawaniwa ni tatu tu na kwamba lengo la Membe lilikuwa ni kuibuka mshindi wa kwanza.

Bashe anajua kabisa kwamba wale waliochukua nafasi za juu kwa kura kuzidi Membe walikuwa kwenye kampeni zilizokuwa zimewafikisha kila pembe ya nchi hii, wakitumia vichocheo na vishawishi vya kila namna kwa wajumbe, wengine walitumia nafasi ya kusimamia chaguzi za mikoa na wilaya ili "kujinadi". Bashe na kundi lao walipozunguka na orodha yao walikuwa wakisisitiza hao hao waliomzidi Membe kura ndiyo wachaguliwe, tena kukiwa na madai ya vichocheo vya fedha.

Kinyume chake, Membe hakupita hata mkoa mmoja, ukiwamo wa Lindi anakotoka kwa vile muda mwingi alikuwa katika shughuli za kikazi nje ya nchi na mara chache ndani ya nchi. Akiwa huko, hakuhusika kabisa na kujinadi. Kampeni pekee ni zile alizozifanya asubuhi ya mkutano pale ukumbini na zile zilizokuwa zikifanywa na waliomuunga mkono usiku wa kuamkia siku ya mkutano.

Uchekechea wa Bashe kwenye medani ya siasa unaupata pale anaposema Membe awashukuru Mama Salma na Ridhiwani kwa kumbeba, kana kwamba hawa walikuwa ni watu waliokuwa kundi jingine na waliingia kwa Membe muda mfupi kuja kuokoa jahazi. Anashindwa kuelewa kwamba hawa walikuwa ni sehemu ya timu ya Membe na ilikuwa ni sehemu ya majukumu yao kufanya linalowezekana kuipatia timu ushindi.

Salma ni mjumbe wa NEC na Mkutano Mkuu kutoka Lindi na alikuwa na haki ya kuhakikisha kwamba mgombea kutoka mkoani kwake anaibuka mshindi. Bashe angekuwa na kumbukumbu (kama alikuwa na umri wa kutosha) angejua kwamba tangu mwaka 2007, Mama Salma alikuwa ni ‘kampena’ mzuri wa Membe na ilitarajiwa hata mwaka huu angekuwa na jukumu hilo hilo.

Alichofanya Bashe na wenzake ni kama kudai kwamba Barcelona wamshukuru Lionel Messi kwa kuwafungia goli la ushindi wakati inafahamika kwamba Messi ni mchezaji halali wa Barcelona, aliyesajiliwa kufanya jukumu hilo kwa manufaa ya timu na hata kocha alipompanga alitarajia afanye kazi ya kuiletea ushindi timu.

Wachezaji husajiliwa kufanya kazi ya timu na Salma na Ridhiwani si tofauti, hawakuwa na majukumu tofauti na yale ya kutumikia timu. Pengine Bashe alitakiwa kulijua hili mapema alipojiapiza kumtia adabu Membe. Alitakiwa kujua kwamba nguvu za Membe ziko kwa akina "Messi" wake na haikuwa kazi rahisi kujitabiria ushindi dhidi yake bila kujua uwezo wa timu yake.

Bashe pia namsamehe kwa kutojua historia kwa sababu sina hakika miaka 10 iliyopita alikuwa kijana wa shule bado na pengine ndiyo maana hawezi kukumbuka kwamba Rais Kikwete alifanyiwa njama kama hizi na kujikuta akiambulia nafasi ya 18 kati ya 20 na waliokuwa wamemzidi walikuja kuwa wapinzani wake katika kinyang’anyiro cha kuomba uteuzi wa ugombea urais na akawabwaga vibaya sana.

Somo la bure kwa Bashe hapa ni kwamba nafasi ya NEC si kipima joto cha mbio za urais na ndivyo ilivyo hata kwa mbio zijazo za urais maana ingekuwa ni hivyo, leo Rais wa nchi asingekuwa Kikwete. Pengine ni kutokana na kutoelewa jambo hili vizuri, ndiyo maana walimshauri Lowassa "kukimbia" tanuru hili la kundi la kifo na kurejea "uwanja wa nyumbani" ili asipate ushindani ambao ungemuweka pabaya.

Kwa hatua hii na ushindi wake huu, Membe amethibitisha kwamba ni kiongozi wa kitaifa ambaye haogopi ushindani na anayefanya vema pale anapokuwa amekamiwa na kuwekewa mizengwe na watu wanaoamini katika nguvu ya fedha peke yake na siyo usafi, uadilifu, uzalendo na uchapa kazi wa mtu. Membe amedhihirisha kwamba uchaguzi bila hongo na kampeni za mbwembwe unawezekana au bila kukiuka maadili na kanuni za chama unawezekana.

Katika hili, Bashe amedhihirisha kwamba huyu ni mpiganaji wa kujitoa muhanga lakini tofauti na Al-Qaeda au Al-Shabaab, yeye alijilenga yeye mwenyewe na wale waliomtuma, akimuacha adui kujiimarisha. Amedhihirisha upungufu mkubwa ambao timu ya Lowassa wanao na wanaohitaji kuufanyia kazi haraka kama wanataka kufanikisha malengo yao.

Bashe amedhihirisha kwamba kwa watu wa aina yake basi Lowassa hahitaji adui wa nje kummaliza na kuitia pancha safari yake ya kuelekea Ikulu! Bashe ni mpiganaji aliyeamua kuwa "negative force" dhidi ya kile anachokipigania!
Hongera Waziri Membe kwa kutufundisha kumfahamu Bashe!
Mwandishi wa makala haya Kiswigo Kununu anapatikana Mbalizi, mkoani Mbeya.
Anapatikana mwa barua pepe; kiswigo.kanunu@gmail.com


