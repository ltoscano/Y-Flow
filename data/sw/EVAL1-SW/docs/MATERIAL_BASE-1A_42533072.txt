  Maonyesho ya kilimo kuwasaidia wakulima kuonyesha mazao yao
WAKULIMA katika Kaunti ya Vihiga wamepokea nafasi ya kuonyesha mazao yao katika maonyesho ya kilimo ambayo yameandaliwa na serikali ya kaunti hiyo.
Kulingana na msimamizi wa Kilimo, Mifugo na Ufugaji wa Samaki wa kaunti Bi Halima Abdi, shoo hiyo ni ya kwanza ya aina yake katika kaunti hiyo.
“Wakulima kutoka eneo hili wamekuwa wakionyesha mazao yao katika shoo za kilimo Kakamega na Kisumu lakini kwa wakati huu itaandaliwa hapa,” alisema Abdi.
Alisema maonyesho hayo yatakuwa yakiandaliwa Desemba kila mwaka ili kuwasaidia wakulima kujifunza teknolojia ya kisasa ya kilimo ili kuwasaidia kuimarisha mazao yao.
“Tumetoa wataalamu wa kilimo kushiriki katika maonyesho hayo ili kuwasaidia wakulima katika kuimarisha mapato yao kwa kutoa msaada wa mafunzo,” alisema Bi Abdi.
Aliwashauri wakulima kuchukua fursa hiyo kuhudhuria maonyesho hayo yatakayoanza rasmi leo.
Yatafunguliwa na Naibu Gavana wa Kaunti Bw Caleb Amaswache.
Bi Abdi ambaye alisema hayo afisini mwake katika Mji wa Mbale alisema shoo hiyo ni ya siku nne kuanzia leo Jumamosi.
Na KNA


