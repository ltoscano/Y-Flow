
Ebola: Shule kufunguliwa
MONROVIA, Liberia SHULE nchini Liberia zitafunguliwa Februari, miezi sita baada ya kufungwa ili kudhibiti ueneaji wa ugonjwa wa Ebola.
“Tunaziomba shule zote kuchukua hatua zifaazo wakati wa kufunguliwa kwa muhula ujao mwezi Februari,” ikasema wizara ya elimu.
“Shule zote lazima ziwe na vifaa maalum vya kuzuia ueneaji wa ugonjwa huo, kama inavyotakiwa na wizara ya afya,” ikaongeza.
Hatua hiyo inakuja huku Liberia, iliyo mojawapo ya nchi za Afrika Magharibi zilizoathiriwa vibaya na ugonjwa huo ikiendelea kushuhudia kupungua kwa visa vipya vya ugonjwa huo.
Shirikisho la soka nchini humo pia lilitangaza kuwa mechi za kandanda zitarejelewa nchini humo kwani hofu ya ugonjwa imepungua. 


