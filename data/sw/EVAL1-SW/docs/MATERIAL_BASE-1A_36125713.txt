
Mabavu ya Serikali na hatima ya Wa tanzania Jul 19, 2012

NIANZE makala haya kwa kuweka wazi kuwa binafsi si shabiki wa chama chochote cha siasa na wala sifikirii kuwa na kadi ya chama chochote cha siasa, isipokuwa mimi ni mwanachama wa utawala bora na demokrasia.

Kwa hiyo, nitakayoyaandika hayahusu mtazamo wa chama chochote cha siasa. Natoa angalizo hilo kwa kuzingatia ukweli kwamba, leo hii hapa nchini maoni yoyote anayotoa mtu basi ni lazima kwanza yahusishwe na chama, kiwe chama tawala au chama cha upinzani. Huo ndiyo umekuwa utaratibu wa siku hizi, maoni hayapimwi kwa uzito wa hoja zinazotumiwa bali kwanza yanapimwa kwa kuhusishwa na chama cha siasa.
Mwishoni mwa mwezi Juni, mwaka huu, mimi pamoja na wenzake tulijikusanya mbele ya televisheni kwa ajili ya kusikiliza na kutazama hotuba ya Rais wa Jamhuri ya Muungano wa Tanzania, Jakaya Kikwete.

Tulitarajia mengi yajitokeze katika hotuba ile kwa kadiri ya uzito wa mijadala iliyokwishakujitokeza nchini kuhusu masuala mbalimbali, na hasa suala la viongozi wanaodaiwa kuficha mabilioni ya fedha katika akaunti za siri nchini Uswisi.

Lakini mbali na hilo, mengine ambayo nilitarajia yajitokeze kwenye hotuba ya Rais Kikwete yalijitokeza ingawa baadhi ya hayo, hayakuja kwa njia niliyoitaraji.

Kwa namna fulani, katika hotuba ile tafsiri niliyopita ni kwamba Rais aliamua kuonyesha mabavu yake ya kiutawala, aliyopewa na Katiba ya Jamhuri ya Muungano wa Tanzania.
Rais alidhihirisha mabavu yake pale alipowaambia madaktari kuwa, serikali haina mshahara wa kuwalipa kwa kiwango wanachotaka wao, ambacho kinatajwa kuwa ni shilingi milioni tatu na nusu.

Katika maelezo yake, Rais akasema hakuna fedha za kuwalipa madaktari hao na kwamba anawatakia kila la kheri katika kutafuta mwajiri mwingine atakayeweza kuwalipa kiwango hicho mshahara.

Akaonya, watakaoendelea kugoma watakuwa wamejifukuzisha kazi wenyewe. Kutokana na ‘ubabe’ ule nimejiuliza maswali kadhaa.

Kwa mfano, nimejiuliza; hivi hapakuwa na namna nyingine kwa Rais kujibu hoja za madaktari bila kutumia lugha ya kibabe namna ile? Baada ya kujikuta katika mawazo hayo kuhusu ubabe wa Rais katika hotuba yake, nikaanza kutafakari ni sababu hasa.

Ni kweli sababu ya ubabe ule ni madai ya madaktari kuhitaji mshahara mkubwa ambao serikali haina uwezo wa kulipa? Au msingi wa ubabe ule unazingatia ukweli kwamba, viongozi wetu si sehemu ya wanaotibiwa katika hospitali zetu ambazo madaktari wanalilia maslahi zaidi?

Binafsi nadhani madaktari hawakutendewa haki katika hotuba ile ya Rais. Rais alizungumza zaidi kuhusu uwezo wa serikali kutoruhusu mshahara wa milioni tatu na nusu kana kwamba madaktari hawakuwa na madai mengine ya msingi.

Vipi kuhusu hoja ya madaktari kudai mazingira mazuri ya kazi pamoja na vitendea kazi katika shughuli zao? Je, serikali inasema nini kuhusu suala hili?

Natambua, Rais alizungumzia sekta ya afya katika mwelekeo wa kuonyesha juhudi za serikali yake katika kuboresha mazingira ya sekta hiyo nchini, lakini hata hivyo, ingawa kuna hali ya mafanikio kwa kiasi fulani bado changamoto ni kubwa na hakujionyeshi mkakati madhubuti wa kuienzi zaidi sekta ya afya nchini.

Kwa hiyo, katika mazingira haya ya serikali kuhitaji ushirikiano wa karibu kutoka kwa wadau wa sekta ya afya nadhani si vizuri kwa viongozi wa serikali na hasa Rais, kutoa hotuba ya kibabe kana kwamba serikali inaweza kuboresha yenyewe sekta ya afya bila kuhusisha wadau wengine.

Kwa sasa kumekuwapo na hali ya sintofahamu kuhusu kinachoendelea katika sekta ya afya na hususan baada ya baadhi ya madaktari kufutiwa leseni zao. Kimsingi, hali hii si ya kufurahia na kwa kweli, haitoi matumini yoyote kwa wagonjwa.

Bado naamini kuna nafasi ya kutosha kuweka mambo sawa kati ya serikali na madaktari, kwa kutanguliza maslahi ya Wa tanzania. Huu si wakati wa kujivunia nguvu za kikatiba na kisheria ilizonazo serikali. Si wakati wa kutumia mabavu katika kutatua matatizo, bali ni wakati wa kutumia zaidi busara, maarifa na ubunifu.

Kuna sababu gani kwa viongozi wakuu serikalini kuendelea kutafuta namna ya kufidia pengo la madaktari wanaofukuzwa sasa wakati tayari njia ya kutatua tatizo ipo wazi? Ndiyo, njia ya kutatua tatizo ipo dhahiri, nayo ni njia ya kurejesha mazungumzo yaliyovurugwa. Njia ni kurejesha mazungumzo ya kuleta muafaka.

Kwa nini baadhi ya viongizi wetu wanakwenda kutatua mambo kwa njia ya majadiliano? Serikali sasa ni lazima ijifunze namna ya kutatua madai ya wafanyakazi kupitia tukio hili la madaktari kwani isipojifunza, basi itakuwa katika wakati mgomo pindi walimu nao watakapoanza mgomo ambao kwa sasa unaelekea kutimia baada ya hatua zote za kisheria kuhusu mgomo kutekelezwa.
Mimi si kiongozi wala si msemaji wa Chama cha Walimu Tanzania (CWT) lakini ni mwanachama wa chama hiki. Kwa nafasi yangu hiyo, nishauri kwa yeyote anayehusika kwamba ni wakati muafaka kuweka wazi tena mapema taarifa za madai ya walimu.

Wananchi waeleweshwe kuhusu nini hasa wanachokidai walimu ili kuondoa mkanganyiko pindi mgomo wa walimu utakapoanza rasmi. Nadhani walimu tulio wengi hatupendi mgomo wetu upate tafsiri tofauti nap engine tafsiri potofu kuhusu nini hasa tunachokidai kutoka serikalini.

Ushauri wangu huo unazingatia ukweli kwamba, inawezekana pindi mgomo wa walimu utakapoanza wapo Wa tanzania wenzetu watakaotafsiri hatua yetu hiyo kuwa ni sawa na kukosa uzalendo na kuwapuuza Wa tanzania wenzetu.

Kwa kifupi, walimu wanataka posho ya kufundishia (teaching allowance) iwe asilimia 55 ya mshahara kwa walimu wa masomo ya sayansi na asilimia 50 ya mshahara kwa walimu wa masomo ya sanaa.

Wanadai pia posho ya mazingira magumu ya kazi (hardship allowance) kwa waliopo katika mazingira hayo iwe asilimia 20 ya mshahara. Na mwisho wanadai ongezeko la asilimia 100 la mshahara wa mwalimu.
Mwandishi wa makala hii, Godfrey Wuod Kamwaga, ni mwalimu anayefundisha katika moja ya shule za sekondari Masasi, mkoani Mtwara. Anapatikana kwa barua pepe; osogo_2007@hotmail.com


