Maisha ya vyombo vya habari katika uhai wa Katiba Mpya
Dec 20, 2012

NINAREJEA tena katika safu hii ambayo nimekuwa nikiitumia kutafakari, kuhoji na kutoa fikra mbadala ambazo kwa mtazamo wangu zinaweza kutoa mchango katika uwanja tulio nao, kama taifa, wa mapambano ya mahitaji.

Nilipotea katika safu hii kwa kipindi fulani kutokana na kutingwa sana na masomo na nikashindwa kuendesha farasi wawili kwa wakati mmoja.

Leo ninarejea tena katika safu hii kuendelea na mjadala ambao tumekuwa nao na ambao ninaamini unawakilisha vema maana ya dhana ya demokrasia. Madhali masomo yangu yalikuwa katika eneo la uwajibikaji wa vyombo vya habari katika demokrasia changa kama ya Tanzania, nimeona umuhimu wa kutoa mchango wangu katika mjadala unaoendelea wa uundwaji wa Katiba Mpya. Na mchango wangu, kwa matarajio ya mantiki tu, utahusu nafasi ya vyombo vya habari katika katiba mpya.

Tanzania inapitia katika kipindi muhimu cha historia ya uhai wake ambapo katika kuadhimisha miaka 50 imeundwa Tume ya Rais ya kukusanya maoni kuhusu aina ya katiba wanayoitaka wananchi. Tume hii inayoongozwa na Waziri Mkuu na Makamu wa Pili wa Rais wa zamani, Jaji Joseph Sinde Warioba, iliundwa na Rais wa Jamhuri ya Muungano wa Tanzania, Jakaya Mrisho Kikwete, Aprili 6, mwaka 2012.

Akitangaza uamuzi wa kuunda Tume ya Katiba Mpya mwishoni mwa mwaka 2011, Rais Kikwete alisema kwa vile taifa lilikuwa likitimiza miaka 50 kulikuwa na kila sababu ya kuangalia upya kama katiba iliyopo inakidhi mahitaji ya Wa tanzania katika kujitawala.

Lakini ni dhahiri pia kwamba wakati Rais Kikwete akitangaza adhma yake ya kuunda Tume ya Maoni ya Katiba tayari kwa kipindi kirefu vyama vya upinzani vilikuwa vikieleza kutokuridhishwa na katiba iliyopo kwa hoja kwamba kwa kiasi kikubwa bado ilikuwa ikiendana na mfumo wa chama kimoja na kwamba ilikuwa ikikipendelea chama tawala hasa katika chaguzi.

Kama walivyobainisha wanazuoni mbalimbali mfumo wa uandikaji katiba tokea uhuru mwaka 1961 umekuwa wa kuweka viraka kukidhi mahitaji ya wakati. Kama alivyobainisha Profesa Mwesiga Baregu (makala ya mwaka 2000) pamoja na mapendekezo muhimu ya Tume ya Jaji Francis Nyalali (mwaka 1992) kuhusu namna ya kuimarisha demokrasia ya vyama vingi, na baadaye mapendekezo mengine ya Jaji Kisanga (mwaka 1998) kumekuwa hakuna utashi wa kisiasa kuhakikisha katiba inaaandikwa upya kukidhi mahitaji ya demokrasia ya vyama vingi. Wanazuoni na wataalamu wa masuala ya katiba kama Profesa Issa Shivji ambaye ni Mwenyekiti wa Kigoda cha Mwalimu Julius K. Nyerere cha Chuo Kikuu cha Dar es Salaam (UDSM), wamesisitiza kuwa fursa iliyopo ya kuunda upya katiba itumike kuandika katiba ambayo itaakisi matakwa ya wananchi.

Tayari Tume ya Jaji Warioba inaendelea na kazi yake ngumu ya kukusanya maoni ya wananchi na ni jambo muhimu pia kwamba wananchi wote
wapate fursa ya kusikilizwa. Katika safu hii natarajia kutoa mfululizo wa makala yenye kujadili dhima ya vyombo vya habari katika demokrasia ya vyama vingi, ikiwamo demokrasia changa katika mazingira kama Tanzania. Baada ya mjadala safu hii itatoa mapendekezo ya wadau wa sekta kuhusu nafasi ya vyombo vya habari katika katiba mpya.

Na mapendekezo yenyewe hayana budi kutokana na muktadha wa historia, maana ya dhana kama demokrasia na nadharia kuhusu dhima ya vyombo vya habari na, halikadhalika, mahitaji ya wakati ya taifa letu kwa sasa. Ni kwa mantiki hii basi makala haya yanatoa muhtasari wa historia ya nafasi ya vyombo vya habari katika katiba ya Tanzania na dhima viliyokabidhiwa tokea nchi ilipopata uhuru mwaka 1961. 


