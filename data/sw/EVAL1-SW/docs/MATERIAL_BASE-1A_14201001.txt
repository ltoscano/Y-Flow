
EAC yaifaa Kenya zaidi
KENYA kufikia sasa inajivunia asilimia 70 ya biashara yote iliyopatikana baada ya jumuiya ya Afrika Mashariki (EAC) kuzinduliwa mwishoni mwa Novemba, 1999.
Hayo ni kwa mujibu wa ripoti ya mwaka jana kuhusu mikataba ya kibiashara katika EAC ambapo mataifa wengine wanachama wa muungano huo ni Tanzania, Uganda, Burundi na Rwanda.
Ripoti hiyo inasema Kenya, kufuatia kupanuka kwa uchumi wake, viwango vya elimu na vipaji vya kibiashara miongoni mwa wananchi wake imeendelea kudhibiti soko hilo ambapo kwa ujumla linazoa pato la ujumla la Sh100 bilioni.
"Uwezo mkubwa wa Kenya katika soko hilo linalolenga wananchi katika jumuia hiyo 150 milioni ni kuwa iko na taasisi thabiti za uwekezaji na elimu ya kiwango cha juu katika kutafsiri na kutekeleza mianya ya mikataba ya kibiashara," inasema ripoti hiyo.
Aidha, uthabiti wa kisiasa katika taifa hili umeliwezesha kuwa katika mstari wa mbele wa kushinikiza sera mwafaka za kuongoza na kuratibu soko hilo, hali ambayo huwapa Wakenya umakinifu na ubabe wa uwekezaji katika EAC.
"Ukifanya ukadiriaji wa biashara zinazoipa Kenya ubabe huo, utapata kuwa benki kadhaa zimefungua matawi katika mataifa hayo, zikiwemo Equity na Kenya Commercial (KCB). Makampuni mengine ni kama duka la kijumla la Nakumat na Brookside huku taasisi za elimu ya juu kama chuo cha Mt Kenya na Jomo Kenyatta (JKUAT)
zikiorodheshwa kama viungo muhimu katika biashara hiyo," yasema.
Isitoshe, kuna Wakenya wengi ambao wamehamia katika mataifa hayo kufuatia kuondolewa kwa vizuizi vya kiushuru, uhamiaji na kidiplomasia na kwa sasa wamechangia pakubwa biashara hiyo ya EAC katika uwekezaji wa kilimo na maduka ya vioski.
Aidha, mataifa hayo yanayounda EAC yamepigwa jeki na utaalamu wa Wakenya katika safu za elimu ambapo walimu wengi wamehamia katika mataifa hayo, wataalamu wa teknolojia ya mawasiliano na pia wafanyakazi katika sekta ya mahoteli ya kifahari.
"Ni kutokana na hali hiyo Wakenya wametuwaa asilimia hiyo kubwa huku mataifa hayo mengine yakibakia kung'ang'ania asilimia 30 pekee ya soko hilo," ripoti hiyo yasema.


