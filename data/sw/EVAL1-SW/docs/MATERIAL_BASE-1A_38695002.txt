
Wataka bei mpya ya magunia ya viazi
Na MORAA OBIRIA
WAFANYABIASHARA wa viazi wameiomba Wizara ya Kilimo kutoa mwelekeo kuhusu bei mpya ya magunia ya viazi. Sheria mpya iliyoanza kutekelezwa Desemba mwaka jana inashurutisha kufungwa kwa viazi kwenye magunia ya kilo 50, tofauti na hapo awali ambapo zao hilo lilifungwa katika kiwango kilichozidi kilo 180.
Anayekiuka sheria hiyo ataadhibiwa kwa kifungo cha miaka miwili jelani au faini ya Sh500,000. Hata hivyo, wafanyabiashara katika soko la Wakulima la Nakuru wanadai kwamba faida zao zimepungua kwa kiwango kikubwa tangu sheria hizo zianze kutekelezwa. 
“Wenye mahoteli wanataka viazi vikubwa kwenye magunia yanayozidi kilo 50. Hii imetulazimu kununua zaidi ya magunia mawili ndipo tuweze kuchagua viazi vya kutosha,” Bw Jared Kilonzo anayeuza viazi katika soko hilo aliambia Taifa.
“Hii ni hasara kwetu kwa maana unanunua magunia mengi kwa bei ya juu na kuuza gunia moja bila faida.” Kwa sasa, alisema wananunua kilo 50 kwa bei ya wastani ya Sh 1,300 ikitofautiana na bei ya Sh 3,800 kwa kiwango cha kilo 180 kilochopigwa marufuku.


