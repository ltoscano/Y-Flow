
Mourinho aanza vita vya maneno kwa Pellegrini
LONDON, Uingereza KOCHA wa Chelsea, Jose Mourinho ameibua vita vya maneno dhidi ya mwenzake wa Manchester City, Manuel Pellegrini akidai kocha huyo hajui hesabu.
Kabla ya Chelsea kukutana na West Bromwich Albion katika Ligi Kuu ya Uingereza jana, Mourinho alidokeza kuwa Man City ndiyo timu bora ya kushinda taji kufuatia kikosi chake cha bei ghali. Mourinho na vijana wake walirukia kilele cha ligi Jumamosi baada ya kutandika Newcastle United mabao 3-0 na kuacha Arsenal kwa alama moja na mbili dhidi ya Man City.
Baada ya Mourinho kudai kuwa Man City ndiyo itakayoshinda taji, Pellegrini alijitokeza na kudai kuwa ni Chelsea iliyo na kikosi ghali na iliyo katika nafasi bora kushinda taji.
“Kile ambacho ningependa kusema ni kuwa Pellegrini alitoa matamshi kuhusu kiasi cha pesa ambazo tumetumia kuwanunua wanasoka. Ninafahamu kuwa yeye ni kocha mzuri sana na zaidi ya hiyo, yeye ni mhandisi,” Mourinho alisema.
Pellegrini ana shahada ya uhandisi.
“Sitarajii kuwa mhandisi kama yeye anahitaji kikokotoo (calculator) kufanya hesabu kuhusu Sh5.2 bilioni za kumuuza Juan Mata na Sh2.5 bilioni tulizopata kwa kupeana Kevin De Bruyne. Hiyo ni jumla ya karibu Sh7.7 bilioni au hata zaidi.
Tukamnunua Nemanja Matic kwa Sh2.9 bilioni na Mohamed Salah kwa Sh1.5 bilioni na hiyo ni Sh4.4 bilioni.
Ukiondoa kutoka kiasi cha pesa tulizopata kwa mauzo tofauti ni kubwa. Hii inamaanisha kuwa tunafuata sheria za matumizi ya fedha,” Mourinho alisema huku akivamia Man City kuhusu matumizi ya fedha.
Kocha huyo anafahamika kwa kuvamia au kuzungumza kuhusu makocha wengine ili kupata maoni yao. Mourinho alichemkia Shirikisho la Soka FA kwa kumwachilia kiungo wa Man City, Yaya Toure aliyemkanyaga makusudi straika wa Norwich City, Ricky van Wolfswinkel, Jumamosi iliyopita.


