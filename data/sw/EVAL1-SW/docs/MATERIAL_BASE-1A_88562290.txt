
Shirika laishukuru serikali kujali watoto

Imeandikwa na Arnold Swai, Hai

Imechapishwa: 04 Septemba 2016

SHIRIKA la New Life Foundation lililopo wilaya ya Hai mkoani Kilimanjaro, limeishukuru Serikali kwa kusamehe ushuru wa chakula kilichoingia nchini kwa ajili ya kusaidia watoto wanaolelewa na shirika hilo.

Shukrani hizo zilitolewa jana na Mkurugenzi wa shirika hilo, Glorious Shoo, wakati akizungumza na gazeti hili wilayani hapa.
Kwa mujibu wa Shoo, hatua hiyo ya Serikali imeonesha kuwajali watoto wenye mahitaji na kwamba kitendo hicho kimewafurahisha pia watoto wanaolelewa na shirika hilo.
Shoo, ambaye pia ni Askofu wa Kanisa la Tanzania Assemblies of God (TAG) mkoa wa Kilimanjaro, alisema shirika hilo lilipata chakula kutoka kwa marafiki zao wa nchini Marekani, chenye thamani ya zaidi ya Sh mil 40, ambacho kingepaswa kulipiwa shilingi milioni nane kama ushuru.
Alisema shirika hilo kwa asilimia 70 linalea watoto yatima na wanaoishi katika mazingira magumu, pamoja na wanaotoka kwenye familia zenye maisha duni, hususan watoto kutoka jamii ya Wahadzabe, Wamasai, Wasonjo na Wadatoga wanaoishi porini. 
Shoo alisema wanafunzi wote wanaosoma katika shule za msingi na sekondari zinazomilikiwa na shirika hilo, ni asilimia 30 tu wanaweza kulipa ada zao na asilimia 70 hutegemea wafadhili, hali inayosababisha kuwepo kwa mzigo mkubwa wa gharama ili kuwalisha na kuwatunza.
Alisema msaada wa chakula waliopata utawatosha watoto hao kwa mwaka mzima, hivyo kuipunguzia gharama idara inayohusika na masuala ya chakula kwa ajili ya watoto hao.
"Kama serikali isingejali na kutaka tulipe ushuru basi chakula hicho tusingekipata kwa sababu tungeshindwa kukikomboa," alisema na kuongeza kuwa kwa sasa shirika hilo limejikita katika kilimo cha kisasa na ufugaji bora, ili kuondoa utegemezi wa misaada kutoka nje. 
Sambamba na shukrani hizo, Shoo alisema kuwa hivi kaibuni wataanza kuuza nyanya zaidi ya tani moja, pilipili hoho pamoja na vyakula vya mifugo ili kuliongezea shirika hilo kipato na kuweza kuhudumia vizuri watoto linalowalea.


