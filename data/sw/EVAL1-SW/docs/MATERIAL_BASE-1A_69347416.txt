Mokenge mpé atɛ́lɛ́mí lokóla nyáu. Amó́símbí. Etumba monɛ́nɛ ekómí káti ya ndáko. Ndáko nyɔ́nsɔ eyéí molungé mpenzá. Mwăsí óyo akɔ́tákí, azalí mwăsí ya Mokenge.

Mbala mɔ̆kɔ́, toyókí sé na káti ya etumba, "Mamá eee, mamá eee, mamá eee. Bomá káka ngáí. Kotíka ngáí lɛlɔ́ na etumba tɛ̂. Tówá sé kowá eee."

Maloba maye mazalákí kobima na monɔkɔ mwa mwăsí wa Mokenge wa nkómbó te Monɛ́nɛ.

Mosíká tɛ̂, Makáko na Mákalámbá bakɔ́tí na etumba wâná, kási elɔ́kɔ tɛ̂. Mamá Bolúmbú ayéí mpé kokɔ́ta na bato basúsu ba lopángo baye bazalákí pɛnɛpɛnɛ. Etumba mpé eyéí kosúka. Bafándísí bangó.

Mamá Bolúmbú yĕ yĕ te, "Monɛ́nɛ óyo yɔ̆ na mobáli wa yɔ̆ bosálí níni@ Mikɔlɔ mínsɔ sé bitumba! Ná bobótá băna sé ndéngé mɔ̆kɔ́@ Bokanísí te bozalí lisúsu băna bakɛ́@ Ndéngé níni •basálá• bínó@ Bozalí bato tŏ banyama@ •Bokoluka• atá esíká ya kobuna mosúsu tɛ̂ káka áwa na ngáí@ Bipáí bínsɔ sé kobuna@ Esíká ya kobánga ezalí tɛ̂@ Bínó bato ya Kongó basálá bínó bóní@"

Esílí yĕ bôngó apémí mwá mokɛ́, kási motéma mabɔngí tɛ̂. Molingí sé áloba. Nkándá ekangí mamá Bolúmbú makási mpenzá. Mosíká mpé tɛ̂ alobí lisúsu te, "Monɛ́nɛ yáká naíno tóbima, óyóka óyo ezalí na ngáí. Tíkéla naíno mibáli nzelá báfánda bangó mɔ̆kɔ́ na ndáko."

Mamá Bolúmbú akamátí Monɛ́nɛ na lobɔ́kɔ mpé atɛ́lɛ́mísí yĕ mpé babimí libánda. Mákalámbá atálí ntángo ya yĕ, amɔ́ní ekómí ngonga ya mwambi.

Mokenge mpé abálobélí te lɛlɔ́ baNgúma bakolongola mpíli na Kongó Bar. Ekozala likambo monɛ́nɛ. Atúní mpé Mákalámbá sɔ̆kí babéngákí yĕ epái ya mpíli •wâná•.

Mákalámbá amó́zóngísélí te babéngákí yĕ.

Mosíká tɛ̂, Mokenge alɔ́mbí bangó nzelá na boyébisi bangó te akɛí naíno kosukola elongi mpé abimí mwá mokɛ́ mpɔ̂ ásílisa nkándá.

Mákalámbá ná Makáko batíkálí na loténa ezalákí etumba. Mosíká tɛ̂ Mákalámbá atɛ́lɛ́mí mpé akɛí komísukola mwá elongi mpé na mabɔ́kɔ mpɔ̂ ya bobimi. Makáko atíkálí yĕ mɔ̆kɔ́. Abéndí sé likáya na líbenga mpé apelísí. Abwákí mólinga o likoló. Afándi mpé sé nyɛ̂.

Esílísí Mákalámbá kosukola mabɔ́kɔ na motó, azóngélí Makáko. Mayɛ́lɛ mpé ya bosololi lisúsu makambo babandákí ezalí tɛ̂. Motó nyɔ́nsɔ ya bangó ekómí sé na makambo ya etumba ya Mokenge na mwăsí wa yĕ.