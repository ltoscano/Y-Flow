
Waheshimiwa’ washusha hadhi ya Kenya duniani
Na BMJ MURIITHI
SIFA ya Kenya machoni pa dunia ilishuka kwa kiasi kikubwa mnamo Alhamisi kutokana na tabia iliyodhihirishwa na wabunge wakati wa kupitishwa kwa Mswada wa Usalama mnamo Alhamisi.
Aibu iliyoletewa nchi na wabunge ilionekana wazi kwenye vichwa vya habari katika maeneo mengi ya dunia ambapo vituko vya wabunge vilitawala habari kuu.
Kuna hofu kuwa sarakasi hizo za Alhamisi huenda zikatatiza zaidi sekta ya utalii ambayo imezorota pakubwa kutokana na utovu wa usalama.
Karibu vyombo vyote vya habari vya kimataifa viliangazia kwa upana habari hizo huku gazeti la The New York Times likisema kuwa kikao hicho kilifanana na mchezo wa raga.
Habari hizo pia ndizo zilipewa uzito siku nzima katika mashirika makuu ya habari kama vile CNN, BBC na Al Jazeera. Nchini Amerika, shirika la habari la mtandaoni Ksnmedia.com lilikuwa likipeperusha kikao hicho moja kwa moja, na hivyo kuwapa watu wengi duniani nafasi ya kufuatilia yaliyokuwa yakiendelea.
“Ghasia katika Bunge la Kenya” likasema shirika la abc.net.au, lililo miongoni mwa mashirika ya habari yenye ushawishi mkubwa nchini Australia.
“Wabunge wa Kenya wakabiliana huku mswada wa usalama ukipitishwa” likasema shirika la BBC. 
Gazeti la Daily Mail nchini Zambia lilisema: “Wabunge wa Kenya wapigana kuhusu mswada.” “Moto wazuka katika bunge la Kenya kuhusu mswada wa kukabili ugaidi,” ikasema runinga ya Foxnews, iliyo miongoni mwa zinazoongoza nchini Amerika.
Picha za makabiliano yaliyozuka zilisheheni katika tovuti yake.
“Maseneta wajeruhiwa katika makabiliano katika bunge la Kenya,” likaandika shirika la jambonewspot.com, jimboni Texas, Amerika.
“Makabiliano hayo yalitazamwa kote duniani na huenda yakaathiri vibaya sekta ya utalii, ambayo inazidi kuzorota. Nashangaa ikiwa walioanzisha makabiliano hayo walikuwa na ufahamu wa hayo kabla ya kuzua rabsha hizo,” akasema Jon Mutua katika makala aliyoandika katika tovuti ya Ksnmedia.com.
Mswada huo uliidhinishwa kuwa sheria jana.


