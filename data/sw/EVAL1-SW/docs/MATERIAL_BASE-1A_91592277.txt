
Serikali yatakiwakuwekeza bodaboda

August 24, 2014

ILI kuweza kutambua mchango wa waendesha bodaboda nchini, serikali imetakiwa kuwekeza katika eneo hilo, kwani limekuwa msaada mkubwa kwa vijana katika kupunguza tatizo la ajira na hivyo idadi kubwa ya vijana kujiajiri kupitia ujasiriamali huo. Imeelezwa kuwa, ili waendesha pikipiki waweze kuithamini kazi hiyo hakuna budi kwa serikali kuwatambua na kuwekeza katika eneo hilo muhimu kwa vijana.
Kauli hiyo imetolewa mwishoni mwa wiki na aliyekuwa Mwenyekiti wa Chama Cha Mapinduzi (CCM) Wilaya ya Mbeya Mjini, Allan Mwaigaga wakati akizungumza na waandishi wa habari ofisini kwake kuhusiana na changamoto kubwa ambazo wanakumbana nazo waendesha bodaboda.
Mwaigaga alisema kuwa, ipo haja kwa serikali kuanzia sasa kuanza kuwekeza katika eneo la pikipiki, kwani limekuwa msaada mkubwa kwa vijana katika kupunguza tatizo la ajira ambalo wengi wao walikuwa wavuta bangi, wezi,lakini kwa kutambua kuwa bodaboda ni sehemu ya maisha yao wengi wa meweza kufanya kazi hiyo.
“Kutokana na vijana kutambua kuwa kuendesha bodaboda ni sehemu ya kujikwamua kimaisha wengi wao wameweza kusomesha watoto, kulisha familia, hivyo nao kama waendesha bodaboda wanatakiwa kuthamini kuwa hiyo ni sehemu ya ajira, wanapaswa kuheshimu suala la usalama barabarani na si kuendesha vyombo vya moto watakavyo wakati sheria zipo,” alisema Mwaigaga.
Hata hivyo, Mwaigaga ambaye pia ni Mkurugenzi wa Mabasi ya Ndenjela Coach aliwataka waendesha bodaboda kukata bima ili ziweze kuwasaidia pindi watakapopata ajali, kwani asilimia kubwa ya vijana wameweza kupoteza baadhi ya viungo vyao vya mwili kutokana na kutokuwa na bima.
Aidha, Mwaigaga aliwataka wabunge kupitisha suala la bima kwa waendesha bodaboda kama walivyopitisha uendeshaji wa bodaboda kwa vijana.
Akizungumzia kuhusu chombo cha kusaidia waendesha bodaboda mwenyekiti huyo mstaafu aliwataka wamiliki wa bodaboda kuwa na chama cha kuweka na kukopa ‘SACCOS’ ili iwe msaada kwao. Alisema kila mwendesha bodaboda anatakiwa kumiliki uchumi mkubwa si kuishia kuendesha bodaboda tu katika maisha,kwani njia sahihi ya kumkomboa mwendesha bodaboda ni kuwa na chombo chao wenyewe.


