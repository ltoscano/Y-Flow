
Ingwe yatiwa chaka moja
JOHN ASHIHUNDU NA VICTOR SIELE AFC Leopards imerushwa katika zizi moja na miamba wa Sudan El Merreikh Al Fasher katika droo ya Kombe la Cecafa Nile Basin itakayofanyika jijini Khartoum mwishoni mwa mwezi huu. 
Katika droo iliyofanywa katika ofisi za Shirikisho la Soka la Afrika Mashariki na Kati (Cecafa) uwanjani Nyayo jana, Leopards itapigania robo fainali dhidi ya Al Fasher, Mbeya City kutoka Tanzania pamoja na Elman ya Somalia katika Kundi B.
Dimba hilo litafanyika jijini Khartoum, Port Sudan na Shandi ambapo bingwa atarudi nyumbani na taji pamoja na kitita cha Sh2.5 milioni. Timu itakayomaliza ya pili itakabidhiwa Sh1.7 milioni huku ya tatu bora ikitia mfukoni Sh850,000.
Kundi A linajumuisha timu nyingine hodari kutoka Sudan El Merreikh, Chuo cha Victoria kutoka Uganda, Malakia kutoka Sudan Kusini na Police kutoka kisiwa cha Zanzibar.
Timu zitakazopigania nafasi ya robo fainali katika Kundi C ni pamoja na Al Ahli Shandi kutoka Sudan, Al Masri kutoka Misri ambayo ni mwalikwa, Dkhill kutoka Jibuti na Defence kutoka Ethiopia ambayo ilicheza na Ingwe katika raundi ya pili ya mchujo kwenye Kombe la Mashirikisho ya Soka Afrika (CAF).
Timu nyingine iliyoalikwa kwa kombe hilo, Arab Contractors kutoka Misri itakuwa katika Kundi D pamoja na Al Arab ya Sudan, Flambeau ya Burundi na Etincelles ya Rwanda.
Katibu Mkuu wa Cecafa Nicholas Musonye aliitaka Ingwe iwakilishe Kenya vizuri ili kukomesha msururu wa matokeo mabaya katika makala yaliyopita ya kombe hilo. Alidokeza kuwa hii ni nafasi nzuri ya wachezaji kujiandaa kwa mechi za kufuzu kwa Kombe la Afrika la 2015.
“Hakuna timu ndogo au kubwa katika kombe hili na kila timu ina nafasi ya kushinda. Shindano hili litakuwa nafasi nzuri ya wanasoka kujiandaa kwa mechi za kufuzu kwa Kombe la Afrika,” Musonye alisema. Iwapo timu alikwa itatwaa taji hilo, haitaruhusiwa kwenda na kombe lakini itakabidhiwa pesa.
Tusker ilibanduliwa katika raundi ya makundi kwenye makala ya mwaka jana. Kombe hilo litaanza mnamo Mei 22 na kukamilika mnamo Juni 4.


