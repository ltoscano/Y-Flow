TanzaniteOne yapigwa bei
Dec 04, 2014

KAMPUNI ya Richland Resources ambayo ni kampuni mama inayomiliki kampuni TanzaniteOne inayojishughulisha na na uchimbaji madini ya Tanzanite katika machimbo ya Mererani wilayani Simanjiro imeuza “kinyemela” asilimia 50 ya hisa zake kwa shilingi bilioni 8.8, Raia Mwema limefahamishwa.
Kampuni ya TanzaniteOne ililazimika kuachia asilimia 50 za hisa zake mwaka 2012 kwa shirika la madini la Taifa (Stamico) kama sehemu ya kuekeleza sheria ya madini ya mwaka 2010 inayoelekeza kuwa madini yote ya vito yatachimbwa na wazawa.
Hata hivyo pamoja na kuingia ubia na Stamico kuendesha shughuli za uchimbaji katika migodi hiyo taarifa zinadai kuwa, kampuni hiyo haikuwahi kuwa na mahusiano mazuri na Stamico kwa madai kuwa ilikuwa inaendesha kwa hasara.
Taarifa zilizopatikana kutoka vyanzo kadhaa, zinaeleza kuwa mauzo hayo yalifanyika Oktoba 31 mwaka huu na hisa hizo zimenunuliwa na kampuni inayotajwa kuwa Sky Associates kwa dola za Kimarekani 5,100,000 sawa shilingi bilioni 8.8 za Kitanzania.
Kwa mujibu wa taarifa iliyotolewa na Mtendaji Mkuu wa kampuni hiyo Bernard Oliver Richland imeuza hisa zake kwa kile inachodai kuwa kushindwa kuchimba madini hayo kutokana na kuingiliwa katika migodi yao na wachimbaji wadogo.
“Kutokana na kuingiliwa mara kwa mara na wachimbaji “haramu” katika migodi yetu kumesababisha tushinindwe kufanya uzalishaji kwa kiwango kinachapaswa hivyo tumelazimika kuuza hisa zetu kwa kampuni ya Sky Associates”ilieleza taarifa hiyo.
Olivier alieleza kuwa kwasasa kampuni hiyo itaelekeza nguvu na rasilimali zake kuchimba madini aina ya Saphire huko Queensland nchini Australia.
Alisema mauzo hayo yamefanyika kwa kuzingatia maslahi mapana ya Bodi ya Wakurugenzi pamoja na wanahisa ambao watakutana Desemba 22 katika visiwa vya Bermuda katika makao makuu ya kampuni hiyo kufanya tathmini ya mauziano hayo.
Kwa mujibu Mtendaji huyo mauziano hayo pia yatahusisha kampuni nyingine tanzu ambazo ni Urafiki Gems Ltd inayojishughulisha na usanifu wa madini ya Tanzanite, na mali zote za kampuni ambapo hadi Juni 30 mwaka huu ilikuwa na thamani ya dola za Kimarekani milioni 17.
Katika taarifa yake Olivier anaendelea kueleza:”Nchini Tanzania hali ya usalama, uwajibikaji, na mabadilko ya sheria katika uchimbaji wa madini unafanya uchimbaji wa madini ya Tanzanite kuwa mgumu kwa makampuni ya umma kama ilivyo yetu”.
Olivier pia amekaririwa na mtandao wa miningweekly.com wa nchini Afrika ya Kusini ambapo alikaririwa akisema wanafunga shughuli zao nchini Tanzania na kuzihamishia nchini Australia.
Hata hivyo taarifa za uhakika ambazo Raia Mwema imepata zinadai kuwa mauzo yaliyofanyika na bei inayotajwa ni “kiini macho” na haiendani na thamani halisi ya migodi hiyo pamoja na mali za kampuni.
“Kuna udanganyifu mkubwa katika biashara hiyo, fedha zilizolipwa ni nyingi sana kinachofanyika hapa ni udanganyifu wa kuinyima serikali mapato yatokanayo na kodi mbalimbali”kilieleza chanzo chetu kutoka ndani ya kampuni hiyo.

Aliongeza kuwa nyuma ya mauzo hayo kuna ajenda iliyojificha ambayo inaweza kugeuka kuwa kashfa baadaye iwapo serikali kupitia Wizara yake ya Nishati na Madini hawatachukua hatua ya kuchunguza jinsi mauzo hayo yalivyofanyika.
Aliongeza:”Kwanini mauzo haya yalifanyika kinyemela bila kuiarifu Stamico ambayo inamiliki hisa asilimia 50 za kampuni hiyo, na pia kwanini hawakuweka matangazo ya kwamba wanauza hisa zao?”alihoji.
Akizungumza na Raia Mwema juzi kwa njia ya simu Kamishna wa Madini katika Wizara ya Nishati na Madini Mhandisi Paul Masanja alisema Wizara yake haina taarifa zozote kuhusu mauzo yaliyofanyika.
“Kwa kawaida lazima wapate government approval (uthibitisho wa kiserikali) kama wanataka kuuza hisa, sisi hatuna taarifa zozote hivyo kwasasa siwezi kusema chochote”alisema Masanja.
Kwa upande wake Mkurugenzi wa Stamico Mhandisi Edwin Ngonyani alisema, shirika hilo halina taarifa zozote za kuhusu TanzaniteOne kuuza hisa zake na kama mbia ilipaswa waarifiwe.
“Sisi tunasikia tu tetesi katika mitandao ya kijamii bado hatujaarifiwa kwahiyo hatuwezi kuzungumzia suala hilo”alisema.
Kampuni hiyi iliingia nchini na kuanza kuchimba madini ya Tanzanite mwaka 1996 wakati huo ikiitwa African Game Resources (AFGEM) kabla ya kubadilisha jina na kuwa TanzaniteOne mwaka 2004.
Kwa muda mrefu kampuni hiyo imekuwa katika msuguano mkubwa na wachimbaji wadogo ambao migodi yao katika eneo la kitalu B na D inapakana na migodi ya kampuni hiyo.
Mgogoro baina pande hizo mbili umepelekea kupotea kwa maisha ya watu, uharibifu wa mali na ni chanzo cha kuzorota kwa shughuli za uchimbaji katika eneo hilo.


