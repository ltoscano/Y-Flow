
Pacquiao aapa kumpa funzo Mayweather
MWANAMASUMBWI matata wa Ufilipino, Manny Pacquiao ameapa kumfunza adabu bondia tajiri duniani, Floyd Mayweather mnamo Mei 2, 2015.
“Mayweather amefikia ukingoni. 
Hana mahali pa kukimbilia ila kupigana nami,” alisema Pacquiao saa chache Mwamerika Mayweather kutangaza tarehe hiyo kupitia televisheni moja huko Amerika.
Mabondia hawa wana rekodi safi, lakini pambano kati yao limekuwa likitibuka Mayweather akidai Paquiao hudinda kupimwa kama anatumia dawa za kusisimua misuli.
“Nitajaribu kufanya pambano hilo kuwa la kufana na kusisimua iwezekanavyo. Sidhani kama Mayweather ana makonde mazito yakuniangusha,” alisema Pacquiao, ambaye ameshinda mataji nane katika uzani tofauti.
Aliongeza, “Nyinyi mnajua mtindo wake wa kupigana, ambao mara nyingi hukosa msismko na kufanya watu kulala.” Ikiwa pigano hilo litafaulu kuendelea Mei 2, Mfilipino huyo alisema ana imani atamlambisha sakafu Mayweather kama alivyomlemea raia mwingine wa Amerika, Chris Algieri mwezi uliyopita na kutwaa ubingwa wa WBO uzani wa “welter” huko Macau.
“Ninajua nitakachofanya na nitamkimbiza kila atakapotorokea na pigano litaamuliwa katika ukumbi,” Pacquiao alisema.
Akizungumza na Showtime Sports nchini Amerika mnamo Ijumaa, Mayweather mwenye umri wa miaka 37 naye alisema anataka pigano lake lijalo liwe dhidi ya Mfilipino Pacquiao.
Mayweather ambaye amebandikwa jina “Money” alisema kuwa pigano hilo litafanyika iwapo ataahidiwa kupewa pesa nyingi kushinda mpinzani wake, bila kuzingatia nani atakayepigwa.
Mnamo 2012, kulikuwa na fununu kuwa pigano kati ya Mayweather na Pacquiao lingeweza kuandikisha historia, kwani wangelipwa jumla ya Sh18 bilioni.
Kwingineko, bondia wa Uingereza, Amir Khan alishinda Mwamerika, Devon Alexander kwa wingi wa pointi katika uzani wa “welter” siku ya Jumamosi akitumia wepesi wake na makonde ya haraka haraka. Mara kwa mara Khan, 28, alimrushia Alexander makonde mazito na kushinda pigano hilo lisilo la kuwania taji lolote. Majaji watatu walimpa Khan ushindi wa 120-108, 119-109 na 118-110.


