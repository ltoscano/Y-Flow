
Tujihadhari na ‘uchawi’ wa donge la China
KATIKA kile kimeonekana kuwa sura mpya ya uhusiano baina ya Kenya na China waziri mkuu wa China Li Keqiang alifanya ziara ya siku tatu hapa nchini.
Ziara hii inaonyesha umuhimu ambao nchi ya China inapatia uhusiano wake na mataifa ya Afrika.
Kabla ya kutua mjini Nairobi Li Keqiang alizuru Ethiopia, Angola na Nigeria alikotia saini mikataba kadhaa ya ushirikiano wa kiuchumi na kisiasa Kwa mtazamo wangu ziara hii ni sehemu ya sera mpya za nchi ya China barani Afrika.
Sera hii mpya inaongozwa na juhudi za kimakusundi za China kupanua wigo wake wa kiuchumi barani Afrika.
Kwenye kitovu cha sera hii ni maslahi ya kiuchumi ya China ya kujipatia maliasili, masoko kwa bidhaa zake na nafasi za ajira kwa watu wake.
Kinyume na tamko la China kuwa uhusiano wake na mataifa ya Afrika umejengwa juu ya msingi wa usawa, uhusiano huu ni sawa na ule wa bepari na mtumwa wake.
Sisi kama taifa lazima tuelewe kuwa China imeingia kwenye mashindano mapya na mataifa ya kimagharibi ya kupunua satua na ushawishi wao barani Afrika.
China kama nchi yenye watu wengi zaidi duniani na ikiwa donge la na uchumi wa pili kwa nguvu duniani imeazimia kupora maliasili barani Afrika.
Kwa namna hii mikataba yake mingi na mataifa ya Afrika inahusu mafuta,madini, nishati na miundomsingi.Hapa lazima tutathmini athari ya kile magharibi wanaita ‘tishio la China’.
Kwenye ziara hii waziri Li keqiang alitia saini mikataba 17 ya ushirikiano katika nyuga mbalimbali ikiwa ni pamoja na kilimo, afya, miundomsingi, maji na mazingira.
Pia ule mradi tata wa thamani ya sh 327bilioni kwa ujenzi ya njia ya reli kuunganisha kanda ya Afrika Mashariki na eneo la maziwa makuu ulisainiwa.
Huku nikifahamu kuwa China mataifa yote duniani yanategemeana kiuchumi na kisiasa sitochelea kuonya kuhusiana na pupa ya Jubilee kuikumbatia Beijing kishabiki.
Mosi lazima tufahamu kuwa kuna pengo kubwa la kibiashara baina ya mataifa haya mawili. Thamani ya manunuzi ya Kenya kule China ni 270 bilioni huku China ikinunua bidhaa za thamani ya 4.2b kutoka Kenya.
Pili China imenyoshewa kidole kuwa ndio soko kuu kwa walanguzi wa pembe za tembo na faru.Vipi tuwe na uhusiano na nchi inayochangia ujangili nchini?. Pesa za miradi tunazopata kutoka China ni mikopo ambayo sisi raia hutujui riba na masharti yake.


