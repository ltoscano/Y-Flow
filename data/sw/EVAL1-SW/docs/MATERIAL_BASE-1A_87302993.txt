
Mnara unaporomoka; utakatifu wa Bunge uko wapi?
Jul 05, 2012

KITENDO cha kutekwa na kuteswa kwa Dk. Steven Ulimboka ambaye ni kiongozi wa madaktari walio katika mgomo kinaendelea kuibua mambo mengi.
Jumapili iliyopita Rais Jakaya Kikwete alikana kuwa Serikali yake haihusiki na haina sababu ya kufanya kitendo hicho cha kinyama. Haikutarajiwa na yeyote kuwa Rais angesimama hadharani akubali kuwa Serikali yake imehusika na kitendo hicho.
Uamuzi wa Rais kukana ni wa kawaida katika medani ya siasa za Kiafrika. Katika mifumo iliyo wazi na ya haki, rais ama angesimama kuwajibika/kuwajibisha kwa yaliyotokea au kutangaza uundwaji wa tume huru ili ukweli ujulikane. Kusita kufanya hivyo, kumeongeza giza katika suala zima.
Jumatatu, Mbunge na Mkuu wa Mkoa wa Rukwa, Mhandisi Stella Manyanya, akasimama bungeni kuunga mkono hotuba ya Rais na akahitimisha kwa kufanya mambo mawili muhimu kuhusiana na sakata hili. 
Kwanza, akatamka kuwa chama kikuu cha upinzani nchini, Chama cha Demokrasia na Maendeleo (CHADEMA), kinahusika na mgogoro wa mgomo wa madaktari kwa kuwa Dk.
Ulimbona ni mwenzao. Na pili, akasema CHADEMA hao hao wanahusika kumteka Dk.
Ulimboka kwa sababu waliomteka walivaa magwanda kama sare ya chama hicho.
Mbunge huyo ambaye ni sehemu ya Serikali alisema mambo mengine ya mtawanyiko kama vile kumlinganisha Dk. Ulimbona na dikteta Hitler wa Ujerumani na kwamba waliomteka na kumtesa wamemsaidia kwa kumuepusha na mambo mengine makubwa zaidi.
Mchango wa mama huyu bungeni unaibua hisia nyingi juu ya kutekwa na kuteswa kwa Dk. Ulimboka. Kama tume huru ingekuwa inawezekana, mama huyu angekuwa msaada mkubwa kwa tume hiyo.

Mapema Jumatatu, ulifanyika uamuzi kuwa wabunge ambao ni wakuu wa wilaya na mikoa hawapaswi kuuliza maswali bungeni lakini wanaweza kuchangia hotuba. Hii ni sawa na mtu kusema hali nyama lakini anakunywa mchuzi!
Mchango wa Mhandisi Manyanya umeonyesha hatari ya kuchanganya mihimili hii miwili. Mgongano wa maslahi hauepukiki katika mchanganyo huu na huko tuendako heshima ya Bunge itaisha kama mgongano huu hautatatuliwa.

Vitendo vya kuteka, kuua, kutesa na hata kusababisha ulemavu si vigeni katika awamu hii na hata iliyopita. Watesaji hao, ama kwa kujituma ili kujipendekeza kwa watawala au kwa kutumwa, wanajenga utamaduni mbaya utakaosababisha kuporomoka kwa haraka kwa utawala huu.
Mathalan, katika suala hili la kutekwa kwa Dk. Ulimboka, yapo maswali mengi yasiyojibika kwa Rais kutoa hotuba kwenye luninga. Kama Serikali ilijua mpango wa utekaji huu na haikufanya jitihada za kuzuia usitokee, ni rahisi kwetu kusema, Serikali inahusika kwa kutozuia utekaji huo. Na kama kweli Serikali haikujua mpango huo, basi pia Serikali hii haifai kuaminiwa katika ulinzi wa raia wake.
Kwa namna yoyote ile, Serikali hii inabeba lawama kwa kumteka au kutomteka Dk.
Ulimboka. Haishangazi kwa hiyo, kuwa hata baada ya Mkuu wa Mkoa Stella Manyanya kusema CHADEMA wanahusika kumteka, bado Serikali hii haijakamata mtu yeyote kuhusiana na tukio hili.

Picha ya wazi inayoonekana mbele ya umma ni kuwa kundi dogo la watawala ndani ya chama na Serikali, limejenga mnara wa uhalifu sawa tu na ule mnara maarufu tunaousoma katika misahafu ya dini unaoitwa Mnara wa Babeli. Mnara huu wa uhalifu wa kimfumo, wenye sura ya Serikali na chama tawala, kwa sasa unaanza kuporomoka.
Walianza kwa kutuhumiana wao kwa wao katika mazingira ya kutatanisha. Majina na misemo kama ya ku-Kolimba, Ku-Mwaikambo, Kum-Kombe, Kum-Mwakyembe na Ku-Mwandosya ikawa ya kawaida katika maofisi ya wana usalama wetu. Silaha hiyo ikatumika kunyamazisha watu wenye maoni tofauti katika chama na Serikali.
Watu wenye maoni tofauti wameendelea kupokea ujumbe wa vitisho kwa simu na wakati mwingine kutembelewa na watu wa kuwaonya ana kwa ana kuwa watashughulikiwa ikiwa wataendelea na misimamo yao. Jambo la uhakika kuhusu mwenendo huu ni kuwa, mwisho wake unakaribia kwa sababu watesaji wanaanza kujitaja wenyewe kabla ya tume ya ukweli na maridhiano haijaundwa.

Watu mashuhuri na baadhi ya wanasiasa waliobaki na chembechembe za uadilifu wana hofu kubwa juu ya hali ya nchi kwa sasa. Pamoja na vikao vya mara kwa mara vya baraza jipya la usalama la taifa, hakuna dalili kuwa hali ya usalama ya watu wenye maoni tofauti katika Taifa letu itaimarika.
Kuna maneno mitaani kuwa sasa utawala umetaharuki na kuamua kuwa mwanasiasa yeyote atakayeonekana kuupinga mfumo unaomlisha au kujiunga na chama cha upinzani, atashughulikiwa ipasavyo na “vijana wa kazi”. Kuna tetesi zisizoweza kupuuzwa kuwa, vijana hao wa kazi wanaweza kumshguhulikia mtu huyo bila hata kulazimika kuomba kibali kutoka mamlaka za juu. Kama tetesi hizi zina chembe ya ukweli, tujiandae kwa makubwa kwa sababu mnara utaporomoka kwa kasi sana na kishindo kitakuwa kikubwa. Hakuna dola iliyowahi kudumu kwa kutesa, kuua na kunyofoa viungo vya wapinzani wa mfumo.

Wa tanzania wengi walianza kujenga imani na mhimili wa Bunge katika Bunge la Tisa. Kupitia Bunge hilo, Wa tanzania walianza kuona umuhimu wa chombo hicho kujitegemea ili kulinda mamlaka ya wananchi ambalo ni chimbuko la serikali harali.
Sasa imani hiyo imemomonyoka kwa kasi kwa sababu, Bunge hilo sasa limepoteza umuhimu wake kwa sababu halina tofauti na Serikali linayodai kuisimamia.
Inapofika Spika au Mwenyekiti wa kikao cha Bunge kutamka maneno yanayoonyesha ukereketwa wake kwa chama tawala, tumaini la wengi linayeyuka.
Mjenga hoja anapoihoji Serikali lakini swali lake likajibiwa au kukataliwa na Spika; inapokuwa dhambi kwa mpinzani kuomba mwongozo lakini mbunge wa chama tawala akasimama apendavyo na kusema; inapokuwa ruksa kwa chama tawala kuzomea lakini mwiko kwa wapinzani hata kushangilia, ni dalili tosha kwa Bunge kupoteza umuhimu wake.

Utakatifu wa mhimili wa bunge katika taifa lolote linalotamani ustawi wa raia wake, ndio msingi wa amani katika taifa lolote. Utakatifu huu huanza kwa imani ya wananchi kuwa ndani ya bunge, hapatakuwa na upendeleo, ubaguzi, ukandamizaji wa fikra na utetezi wa udhalimu.
Hata katika nchi zilizosambaratika kutokana na machafuko, bado liko tundu dogo la matumaini kupitia bunge. Kimsingi na kinadharia, bunge ni juu ya mihimili mingine hata kama kwa uamuzi wetu wenyewe, tumeamua serikali iwe juu ya bunge.
Uamuzi huu hauwezi kuendelea bila maumivu kwa Taifa letu. Uamuzi huu umeimarisha mnara wa uhalifu na uimara wa mnara huu haumfanyi yeyote kuwa salama. Kabla ya kuanza kutekana na kutesana, tulikuwa na kutuhumiana kupeana sumu. Kabla ya hilo lilikuwepo la kuwekeana unga katika viti wanavyokalia bungeni. Kimsingi, hofu cha uchawi na hujuma za kupeana sumu vikawa sehemu ya utaratibu wa uendeshaji wa Bunge. Hofu na fikra za kishirikina zilizoanzia Ikulu sasa zikaingia bungeni.

Kwa kuwa sote tuna uhakika kuwa hakuna mwenye hati miliki ya utawala wa Taifa letu, ni vema tukajiandaa kwa anguko hili la kujitakia. Uendeshaji wa Bunge na Serikali kwa sasa unaunda kundi kubwa la watu wanaoweka visasi vya kisiasa.
Haitakuwa rahisi kuzuia visasi hivi endapo haki haitaonekana inatendeka katika mihimili hiyo.
Tumeyaona Rwanda pale RPF ilipochukua madaraka katikati ya mauaji ya kimbari.
Wanajeshi wa RPF kwa hasira ya kukandamizwa muda mrefu na utawala wa Habyarimana, waliamua kuchukua sheria mkononi na kuua watu wengi wakipuuza amri ya kutofanya hivyo kutoka kwa makamanda wao.
Mwaka 1996, Baba wa Taifa, Mwalimu Julius Nyerere aliombwa kutoa maoni yake kuhusu hali ya Rwanda na Burundi. Alikuwa akihojiwa na televisheni ya umma ya huko Marekani.
Baada ya kufikiri kwa kimya cha kutosha alisema kuwa suala la Rwanda na Burundi ni kama mtu aliyepanda juu ya mgongo wa simba ambaye anaogopa kushuka kwa hofu ya kuliwa na simba huyo. Tabaka tawala la wachache wateule katika mataifa hayo daima lina hofu juu ya watawaliwa ambao ni wengi na walalahoi.
Tabaka hilo kila wakati linakuja na visingizio vya kubakia madarakani kwa hofu kuwa likiondoka litawajibishwa kwa maovu yake.

Hata hapa kwetu, tabaka la watawala na chama chao, limejikita katika kilele cha mnara au mgongo wa simba. Kwa mbinu ya kutisha wapinzani kwa kuwateka na kuwatesa, au kulimeza Bunge na kuliondolea utakatifu wake, linamomonyoa mnara huo. Hata simba hufika wakati akalala chali ili kujinasua na adui aliyepanda mgongo wake na kugoma kushuka.


