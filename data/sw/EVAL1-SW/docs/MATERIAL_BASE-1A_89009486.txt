
Mpunga sasa kuleta tija
Lilian Lucas, Mwananchi llucas@Mwananchi.co.tz
Morogoro. Uzalishaji wa mpunga unatarajiwa kuongezeka maradufu na kukuza uchumi baada ya Serikali kuzindua mradi mkubwa wa Uzalishaji na Tija wa Mpunga (ERPP) kwa miaka mitano.
Mratibu wa mradi huo unaotekelezwa na Wizara ya Kilimo, Chakula na Ushirika, Magreth Ndaba alisema hayo jana wakati akizungumza na wasindikaji wa mazao na wawakilishi wa taasisi za utafiti nchini wakati wa mkutano wa wadau ulioandaliwa na Wakala wa Mbegu za Kilimo Tanzania (ASA).
Alisema lengo la mradi huo ni kuhakikisha zao hilo linaleta tija kwa wakulima.
Ndaba alisema mradi huo shirikishi utahusisha kuboresha mfumo wa upatikanaji wa mbegu bora za mpunga na kutekelezwa na ASA, vituo vya utafiti vya Ari Mikocheni na Katrin na taasisi ya kudhibiti ubora wa mbegu nchini (TOSCI).
Alisema Dola 3.38 milioni za Marekani zitatumika Tanzania bara na Dola 2.27 milioni kwa Zanzibar.
Ndaba alisema mradi huo wa miaka mitano kuanzia Julai 2015 hadi Juni 2020 utajikita kuboresha masoko kwa kujenga maghala matano ya kuhifadhi mazao kwenye skimu za umwagiliaji na ujenzi wa miundombinu ya barabara kwenye skimu zisizofikika kirahisi. Alisema wataboresha skimu za umwagiliaji Mkoa wa Morogoro za Kigugu na Mbogo wilayani Mvomero na Mvumi Kilosa.
Mkurugenzi wa ASA, Dk Frimin Mizambwa alisema licha ya Waziri Mkuu, Kassim Majaliwa kuzuia uingizaji wa mchele kutoka nje ya nchi hivi karibuni, changamoto ya kufanikisha kuzalisha na zao hilo kutosheleza mahitaji ya nchi na ziada ya kuuza nje bado ipo.
Kaimu Mkurugenzi wa Utafiti, Hussein Mansoor alisema kuna changamoto nyingi zinazosababisha kukwama kwa uzalishaji wa kilimo cha mpunga.


