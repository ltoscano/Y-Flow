
Tambeni majukwaani mkihimiza kilimo Jun 01, 2012

KAMA zilivyo kila awamu za utawala zilizotangulia, awamu ya nne ya uongozi wa nchi chini ya Rais Jakaya Kikwete nayo imeibuni kaulimbiu yake: Kilimo Kwanza.
Hakika Kilimo Kwanza ni kaulimbiu nzuri na inayopendeza masikioni kwa kuzingatia kwamba Taifa, tangu Uhuru limekuwa likijinadi kwamba ni Taifa la wakulima na wafanyakazi.
Na siyo hivyo tu, ni Taifa ambalo tangu Uhuru limekuwa likijitambua kwamba kilimo, ambacho kinajumuisha pia ufugaji na uvuvi, ndio uti wa mgogo wa uchumi wake. 
Kutokana na ukweli huo, haikuwa ajabu basi kuona kwamba awamu ya kwanza ya uongozi ilipojizatiti kuhakikisha kwamba kunakuwa na viwanda ambavyo vingetoa msaada mkubwa kwa kilimo.
Cha kusikitisha ni kwamba si tu wakulima wetu wameachwa kutumia zana zile zile duni za kilimo, viwanda vilivyoanzishwa vya kutengeneza zana za kilimo na uvuvi na hata viwanda vya nguo, ngozi na vya kusindika nyama ambavyo vyote vina uhusiano na maendeleo ya kilimo, tulishindwa kuvienzi na tukaviacha vife.
Tulitarajia kwamba Kilimo Kwanza ingefufua juhudi za tangu Uhuru za kukienzi kilimo hivyo kuwa chachu ya mapinduzi ya kilimo, kufanya kile ambacho kwa miaka nenda miaka rudi, tumekuwa tukikipigia porojo tu.
Na tunachosikia sasa ni nini? Ni ufisadi wa kutisha katika uagizaji wa matreka ya kisasa yanayoitwa power tillers. Matrekta yasiyo na viwango yameagizwa kuwauzia wakulima kwa maslahi ya watu wachache. Huko si kuzidi kuwadidimiza wakulima na kukididimiza kilimo chenyewe?
Na viongozi wetu nao wamekalia siasa za kushupaliana. Wapinzani wanasema hiki, CCM wanaotawala nao kucha kujibu mapigo, basi ni porojo juu ya porojo kila uchao. Hakuna anayekumbuka kuhamasisha kile tunachoamini kuwa ni uti wa mgogo wa Taifa: Kilimo. 
Mvua zilikuja, zinaendelea kunyesha na zitakwisha karibuni, hakuna kilicholimwa/kinacholimwa na viongozi wako ‘bize’ kuumbuana majukwaani, na wengine wakijiweka sawa kwa Uchaguzi Mkuu wa 2015. Tunalipeleka wapi taifa hili?


