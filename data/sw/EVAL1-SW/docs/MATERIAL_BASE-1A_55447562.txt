Hata kibogoyo hung’ata
Jan 31, 2013

NCHI yetu inapita kwenye kipindi kigumu. Kuna moto unafukuta, tumeshauona moshi mkubwa. Ni ishara ya moto mkubwa.
Tukikaa chini na kuitanguliza busara na hekima, basi, tuna nafasi ya kuizuia dhahama kubwa inayokuja. Na katika kuifanya kazi hii, bahati mbaya, muda si rafiki yetu. Muda unakwenda haraka.
Kibogoyo ni binadamu asiye na meno. Hata hivyo, utafanya kosa kubwa kumdharau kibogoyo, kuwa hana uwezo wa kukudhuru kwa kutumia mdomo wake. Ukweli ni huu, kibogoyo akijawa na hasira, basi, anaweza kukung’ata na hata kukuachia alama mwilini. Na kuna hata wanadamu wenzako watakaokuuliza;
"E bwana wee, hii alama mwilini umeumwa na nini?". Na ukweli lazima utajulikana, hata kama utajaribu kuuficha. Kuwa umetiwa adabu na kibogoyo!
Hakika, mnyonge mwogope hata katika unyonge wake. Mara nyingi huwa hana cha kupoteza. Ukimkandamiza sana, basi, hata katika unyonge wake, anaweza kukutemea sumu kali.

Ni sawa na mjusi. Ni kiumbe mdogo, lakini, mjusi ukimwandama sana yumkini anaweza kugeuka nyoka. Atakudhuru.
Ndugu zangu, wanadamu tumeumbwa na mdomo mmoja, macho mawili na masikio mawili. Aliyetuumba alikuwa na maana yake; kuwa tusiongee sana, bali, tuangalie zaidi. Tusikilize zaidi. Na wa kuwaangalia na kuwasikiliza zaidi ni wanadamu wenzako, bila ya kuwabagua.
Kwa kiongozi, ni wale unaowaongoza. Hata kama miongoni mwao kuna vibogoyo. Swali ni je, ni wakati gani tunapaswa kuonyana?

Jibu; Babu yangu mzaa baba alipata kuniambia; mkanye mwanadamu anapokwenda, si anaporudi.

Naam, Afrika tunaaga kabla ya kufunga safari. Na mwanadamu mwenzako anapokuaga, basi, ina maana pia ya kuwa tayari kupokea ushauri juu ya safari yake. Yumkini unayeagwa unakujua huko aendako anayeaga.

Kama, ama , njiani au aendako mwanadamu mwenzako kuna mambo ya kuyaangalia kwa tahadhari, basi, ni wajibu wako kumkanya mwanadamu mwenzako kabla hajaianza safari husika.

Hutamtendea haki mwanadamu mwenzako, kama, utasubiri mpaka afikwe na mabaya njiani au huko aendako, na kuwa atakaporudi, ndipo umwambie; kuwa ulijua kuwa yangemfika mabaya hayo.

Katika jamii, sisi wenye kuandika, ni kama watu wale wenye kuagwa. Na safari za kijamii ni nyingi. Afrika kila kukicha kunafungwa safari. Mipango ya nchi yenye kutaka kutupeleka mahali fulani ni sawa na safari hizo.


