
Wabunge wa Jubilee wapinga zaidi malipo ya Anglo Leasing
Na MACHARIA MWANGI
MBUNGE wa Kipipiri Samuel Gichigi jana alishutumu akidai Serikali inawahadaa Wakenya kwa kutumia bunge kuidhinisha malipo ya miradi ya kashfa za Anglo Leasing. 
Bw Gichigi alisema jukumu la bunge ni kukadiria pesa za kulipa mishahara, miradi ya maendeleo na shughuli za Serikali wala si kuidhinisha malipo kwani hilo ni jukumu la Afisi ya Rais.
Alisema hatua ya Rais Uhuru Kenyatta ililenga kuidhinisha malipo haramu kwa kutaka bunge liidhinishe malipo hayo kisha baadaye bunge lilaumiwe kwa kuidhinisha malipo hayo.
Seneta wa Nyandarua Muriuki Karue pia alitoa wito kwa bunge likatae kuidhinisha malipo hayo kwa akisema Anglo Leasing ilikuwa miradi wa uwongo.
“Serikali inatoroka majukumu yake ya kutoa maamuzi na hakuna hitaji la kisheria kwa bunge kufanya uamuzi huo,” alisema Bw Gichigi.
Mwakilishi wa wanawake katika kaunti hiyo Wanjiku Muhia alitoa maoni sawa na hayo na kusema waliohusika wanafaa kufungwa gerezani na mali yao ichukuliwe na Serikali wala sio kulipwa.
Walioidhinisha kandarasi hizo wanafaa kusakwa na kushtakiwa ili wawe funzo kwa wengine,” alisema.
Bi Muhia alisisitiza waliohusika katika Anglo Leasing wanafaa kufichuliwa kwanza na walazimishwe kulipa pesa zilizopotezwa kupitia miradi hiyo.
Alisema waziri Henry Rotich anasingizia agizo la korti lakini wabunge hawajaona amri ya mahakama inayohitaji Serikali ilipe kampuni hizo.


