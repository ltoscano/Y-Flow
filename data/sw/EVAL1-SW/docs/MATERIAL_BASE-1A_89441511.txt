
Magavana wa Ukambani sasa wamtetea Kibwana
KITAVI MUTUA NA LILIAN MUTAVI
MAGAVANA kutoka eneo la Ukambani jana walifanya mikutano yao ya pamoja katika Kaunti ya Makueni, huku wakipuuzilia mbali hatua ya bunge la Makueni kumtimua gavana wao Profesa Kivutha Kibwana.
Dkt Alfred Mutua (Machakos) na Dkt Julius Malombe (Kitui) walihudhuria kuzinduliwa kwa mfano wa muundo wa kituo cha elimu ya chekechea katika shule ya msingi ya Yikisemei, Kibwezi Magharibi, kufuatia mwaliko wa Gavana Kivutha Kibwana.
Magavana hao wa Machakos na Kitui walikosa kuhudhuria sherehe za Mashujaa katika kaunti zao, na kuzuru Makueni kama ishara ya kusimama pamoja na Prof Kibwana ambaye alitimuliwa na bunge la kaunti majuma mawili yaliyopita.
Walitangaza kuwa watasimama pamoja na Prof Kibwana akijitetea kwa seneti na mahakamani, na hata ikiwa kutakuwa na uchaguzi mdogo.
Magavana hao walisema kuwa eneo la Ukambani linakabiliwa na shida sawa za mizozo ya ndani, na kwamba watateteana dhidi ya wapinzani wao wa kisiasa na “maadui wa ugatuzi” wanaotaka kukwamisha ajenda yao ya maendeleo katika eneo.
Wa l iw a s h t umu wabunge wa eneo hilo kwa madai ya kuwachochea wawakilishi wa kaunti zao dhidi yao, na kusema kuwa kwa kufanya hivyo, wanakiuka mamlaka yao ya kuundaa sheria katika ngazi ya kitaifa.
Dkt Malombe alisema wabunge wanastahili kuelekeza nguvu zao kufuatilia asilimia 85 ya bajeti ya Kenya iliyopo mikononi mwa serikali ya kitaifa na kuwaacha magavana na wawakilishi wa wadi kusimamia pesa za ugatuzi.
“Wabunge wetu wanastahili kuelewa majukumu yao kama yanavyoelezwa katika Iabara ya 94 na 95 ya katiba yetu, na kuwacha kuhusika na uendeshaji wa serikali za kaunti kwa sababu si jukumu lao,” alisema.
Dkt Mutua alisema eneo la Ukambani limesalia nyuma katika maendeleo tangu uhuru kwa sababu ya uongozi wenye ubinafsi, usiojali maslahi ya jamii.
“Watu wetu wameteseka kwa sababu ya athari za maendeleo mabovu.
Tuna barabara mbaya, upungufu wa maji, lakini inasikitisha kuwa tunapojaribu kubadilisha mambo, vizuizi vya barabarani vinawekwa pande zote,” alisema.
Aliongeza kuwa tukio la ghasia kabla ya kutimuliwa kwake Prof Kibwana, lilikuwa aibu kubwa kwa jamii hiyo na ingekuwa janga ikiwa gavana angepatwa na risasi.
“Si mzaha tena. Gavana Kibwana alinusurika kifo kwa sababu ya neema ya Mungu, na kila mtu aliona kwamba alikuwa amelengwa, lakini tutasimama pamoja naye, dhidi ya vitisho vyovyote.
Mkutano huo haukuhudhuriwa na wabunge wa chama wa Wiper ambao ndio wengi, bali wale wa chama cha Prof Kibwana, cha Muungano.
Magavana hao watatu pia wameanzisha kamati ya masuala ya sheria na sera, inayohusisha kaunti zao, kuwasilisha maoni ya jinsi ya kuendesha kwa pamoja uchumi wa eneo hilo.
Kamati hiyo itashughulikia masuala kama uvunaji mchanga, maji, muundo msingi na uchomaji makaa. 


