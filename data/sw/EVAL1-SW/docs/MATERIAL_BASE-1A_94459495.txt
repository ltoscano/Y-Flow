
Hospitali zahimizwa zibadili mtazamo kuhusu wajawazito
Na LUCY KILALO
WAHUDUMU wa afya wamehimizwa kubadilisha mtazamo wao hasa wanapowahudumia wanawake wajawazito ili kuhakikisha kuwa wanapata huduma na usaidizi unaofaa wanapojifungua, shirika linalotetea haki za wanawake limesema.
Mkurugenzi wa shirika hilo la Women Empowerment Link, Bi Grace Mbugua alisema kuwa wahudumu wanastahili kuwahudumia wanawake wote bila ubaguzi ama kuangalia hali zao za kijamii.
Kupitia kwa taarifa yake kwa vyombo vya habari wakati wa kuadhimisha Siku ya Akina Mama Duniani, Bi Mbugua alipongeza juhudi za mkewe Rais Uhuru Kenyatta, Bi Margaret Kenyatta za kuimarisha afya ya akina mama wajawazito na watoto kwa kushiriki mbio za marathon nchini na hata jijini London, Uingereza ambapo alikamilisha mbio za kilomita 42 kwa zaidi ya saa saba.
Bi Kenyatta anaendesha kampeni inayofahamika kama “Beyond Zero” ambayo inalenga kukomesha vifo vya akina mama wajawazito wanapojifungua na watoto kwa kuweza kuwa na kliniki katika kila pembe ya nchi ili kufikisha huduma karibu na wananchi.” “Ikiwa kutakuwa na kliniki za kuzunguka zinazotoa huduma kwa wajawazito na watoto, mama mwenye umri wa miaka 20 katika eneo la Naivasha angeokolewa kutokana na kupata maumivu ya uzazi kwa muda mrefu ambayo yalimfanya kupata ugonjwa wa fistula.
Angekuwa sasa anamlea mtoto wake kwa furaha akiwa amezingirwa na familia yake.
Badala yake anaishi kama ametengwa na kukataliwa na familia yake kwa sababu ya harufu. Hatufai kuwacha sababu zinazoweza kuzuiwa kuwanyang’anya wanawake maisha na hadhi yao,” taarifa hiyo ilieleza.
Shirika hilo pia limehimiza washikadau wengine katika sekta ya afya kuhakikisha kuwa wanawake wanafurahia uja uzito na pia kujifungua.
“Pia tunawaomba madaktari wanaofanya kazi za kibinafsi kujitolea kwa kutoa huduma zao bila malipo na kuwasaidia wanawake angalau 10 wajawazito kujifungua kwa mwaka,” akasema.
Kadhalika, shirika hilo lililisitiza umuhimu wa kuwekeza katika kitengo cha uzazi na kuwashughulikia wajawazito na kueneza huduma hizo katika maeneo na wadi zote ambazo ni pamoja na kuwatunza watoto wanapozaliwa, lishe bora kwa watoto na mpango wa uzazi. 


