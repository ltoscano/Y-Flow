
Uongozi duni ni sawa na kansa inayoua soka yetu polepole
Na ABDULRAHMAN SHERIFF
NI uongozi bora wa kusimamia mchezo wa kandanda ndio uliofanikisha soka mkoani Pwani na Kenya kwa jumla.
Hali ya uongozi ilipobadilika na kuwa mbaya, ndio sababu kubwa ya hali ya mchezo huu kuzorota na Kenya kuwa miongoni mwa mataifa duni katika ngazi ya Shirikisho la Soka duniani (Fifa).
Hayo ni maoni ya aliyekuwa mchezaji wa klabu ya Wananyuki FC, Mussa Abdalla almaarufu Maxi ambaye angali anakumbuka jinsi mchezo wa soka ulivyokuwa ukisimamiwa kwa njia za uadilifu na sababu hiyo hali yake iliimarika mwaka hadi mwaka.
“Ni lazima tukiongea habari za mchezo wa soka, tunastahili kuwakumbuka viongozi ambao walikuwa wakijitolea mhanga kuhakikisha klabu zinafanya mipango kabambe ya kujiendeleza,” akasema Maxi.
Jagina huyo alimtaja aliyekuwa Mwenyekiti wa soka mkoani Pwani, Sadla Khamis ambaye ingawa alikuwa masikini, uongozi wake uliufanya timu za mkoa huu zitambe dhidi ya timu za bara.
Maxi anasema soka mkoani Pwani iliharibiwa na baadhi ya viongozi waliopigania madaraka kwa sababu ya kutekeleza manufaa yao ya kibinafsi na wala sio kuendeleza hali ya soka.
Hata hivyo, mkongwe huyo ana matumaini kwa viongozi wa soka walioko wakati huu mkoani Pwani, kutapatikana maendeleo ya kutosha ya kandanda na hata timu yetu ya taifa iweko kwenye nafasi nzuri katika ngazi ya Fifa.
Jagina huyo aliyezaliwa Desemba 25, 1954 anakumbuka jinsi marehemu Sadla Khamis aliyekuwa kiongozi aliyehudumia miaka mingi zaidi kuongoza soka mkoani, alivyokuwa akijitahidi kuhakikisha klabu za Pwani zinafanya vyema kwenye ligi za taifa.
“Nakumbuka vizuri sana kiongozi huyo alikuwa hakubali timu zetu zinyanyaswe ama zionewe kwa njia zozote zile. Ilikuwa yuko tayari kugomesha klabu zisicheze mechi ikiwa ameona mojawapo ya timu zetu inanyanyaswa,” anakumbusha Maxi.
Mchezaji huyo wa zamani anasema klabu kubwa za zama za kale, Liverpool (Mwenge) na Feisal, Lake Warriors, Western Stars na nyenginezo zilikuwa zikipata kuungwa mkono na klabu ndogo zilizokuwa zikishiriki ligi za wilayani na mkoani.
“Ninaomba kufanyike mipango ya kukubalisha wanasoka wawe wakicheza na kukubaliwa kuchezea zaidi ya klabu moja,” akatoa ombi Maxi ambaye kwa wakati huu anasaidia klabu ya FC Shells ya Likoni ipate kuwika kwenye Ligi Kuu ya Pwani Kusini msimu ujao.
Anatoa ombi kwa klabu za Pwani zinapokutana zicheze kwa ajili ya kushindana na wala zisiwekeane chuki kwani kufanya hivyo kunaweza kuzorotesha kabisa hali ya kabumbu katika sehemu ya Pwai ambayo zamani ilikuwa ikiwika kote nchini.
Anasema klabu za Feisal na Mwenge zililetea sifa Mkoa wa Pwani kwa kushinda vikombe vya ligi kuu na kile cha maondoano kilichokuwa kikijulikana cha FA Cup na anaongeza kuwa timu za Pwani zinaweza kurudia hali yake ya zamani ikiwa kutakuwa na maelewano kati ya viongozi na wachezaji wa klabu mbali mbali.
Ana matumaini makubwa kwamba viongozi wa kuongoza soka wa Shirikisho la Kandanda nchini (FKF) matawi ya Pwani Kusini na Kaskazini watatimiza wajibu wao kwa kuhakikisha mipango kabambe inafanyika ili hali iwe kama ilivyokuwa hapo zamani. 
“Nimeona dalili nzuri ya kurudi kwa soka la hali ya juu mkoani tangu viongozi wapya washikilie hatamu za kuongoza kutokana na uchaguzi uliofanyika. Nina hakika wakikaza kamba, tutatoa wanasoka wengi kwa timu ya taifa kama ilivyokuwa hapo kale,” anasema Max


