
Miaka 51 ya Uhuru na maneno ya Mkapa Dec 13, 2012

TUMESHEHEREKEA Miaka 51 ya Uhuru wetu. Ni mwaka wa kwanza kuelekea miaka 50 ijayo. Ifikapo mwaka 2061, nchi yetu itasheherekea Jubilei ya miaka 100 ya Uhuru. Wengi hatutakuwapo, lakini kuna watakaotuhukumu kwa matendo yetu ya sasa, mazuri na mabaya.

Kwa viongozi wa nchi zetu, kwenda na wakati ni pamoja na kuwa na uwezo wa kusoma alama za nyakati. Wakati umebadilika. Pamoja na nchi yetu kuwa na rasilimali nyingi, miaka 51 ya Uhuru bado nchi yetu inategemea zaidi misaada ya kutoka nje.

Wakati Wazee wetu walipokuwa wakidai Uhuru walitamka: "Ni fedheha kutawaliwa." Leo baada ya miaka 51 ya Uhuru, umefika wakati wa kizazi chetu kutamka: "Ni fedheha kufadhiliwa!"

Kama nchi, tumeweka bakuli ambamo wahisani hutumbukiza fedha zao za misaada.
Kizazi hiki kifike mahali kijisikie aibu ya kuendelea kutegemea fedha za wafadhili kuendeshea mambo yetu. Wa tanzania lazima tuelewe kwamb wahisani hawa nao wanabanwa sana na wapigakura wao.

Katika kampeni za uchaguzi wao, vyama vya nchi za wenzetu vimetoa ahadi kadhaa kwa wapigakura wao. Mojawapo ni hii kwamba wakipewa fursa ya kuunda Serikali, basi watahakikisha wanadhibiti mapato na matumizi ya fedha za wananchi, wapigakura wao. 

Ikumbukwe kwamba moja ya shutuma zinazotolewa na wapigakura wa nchi hizo ni namna Serikali zao zinavyokumbatia tawala za nchi zinazoendelea, zenye kuendekeza ufisadi ikiwa ni pamoja na ufujaji wa mali za umma na ubadhirifu wa fedha za misaada.
Misaada inayotokana na jasho la walipakodi wa Ulaya na Marekani.

Ni katika mantiki hii, tunapaswa kuwaelewa wakubwa hawa wanapofuatilia na kutoa maoni yao juu ya taarifa za ufisadi wa mabilioni ya Shilingi katika Serikali zetu. Kimsingi wanafuatilia fedha za walipa kodi wao waliowaahidi kufanya hivyo katika chaguzi zao.

Itakumbukwa kwamba kabla ya kuachia madaraka, Rais Mstafu Benjamin Mkapa alitamka kwamba anaiacha nchi yenye uchumi ulio tayari kupaa. Hata hivyo, tufikiri kidogo. Katika hali ya mvua ya manyunyu, rubani anaweza kuitayarisha ndege, akawasha injini, ndege ikawa tayari kuruka. Hata hivyo, ndege hiyo inaweza kubaki hapo uwanjani ikiunguruma bila kupaa. Hilo laweza kutokea kama mvua itaongezeka ghafla na barabara za udongo za uwanja huo kujaa matope.

Kujenga uchumi wa kisasa, ni sawa na kutengeneza mazingira mazuri ya ndege, si tu kuweza kupaa, bali kuvutia marubani wengine kutua na ndege zao kwa salama na amani. Katika nchi yoyote yenye dhamira ya kweli ya kwenda mbele kimaendeleo, usalama na amani ni vitu viwili muhimu kuwapo. Bila usalama na amani hakuna maendeleo.

Katika mazingira yenye kuruhusu kushamiri kwa rushwa, kubwa na ndogo, basi, haki na usawa katika nchi hiyo hukosekana. Na pasipo na haki na usawa, hakuna amani na usalama.

Unaweza kuwa na amani katika nchi, lakini ukakosa usalama kwa maana ya kwamba ingawa nchi haimo katika vita, lakini wananchi kwa kiwango kikubwa hawana hakika ya usalama wa maisha na mali zao.

Hawana hakika ya maisha yao ya kila siku, chakula chao, afya yao, elimu yao na ya watoto wao. Nchi inaweza kuwa na amani, lakini haina usalama kwa maana ya pili niliyoielezea. Na hilo la kukosekana kwa usalama, huhatarisha kuvunjika kwa amani.

Kuwapo kwa amani na usalama katika nchi, hujengeka katika misingi ya haki na usawa, misingi ya kuaminiana. Misingi ya kuheshimu haki na uhuru wa raia kutoa mawazo yao. Ni lazima kuwapo misingi imara ya demokrasia. Wananchi ni vema wakawaamini viongozi wao, na viongozi pia ni vizuri wakawaamini wananchi wao.
Na ili viongozi waaminike, ni lazima wawe wakweli na wawazi. Wawe waadilifu.

Yaweza kusemwa mengi juu ya Rais Mstaafu Mkapa. Lakini, nakumbuka Mkapa aliwahi kutamka: â€œNi afadhali nichukiwe kwa kuwa mkweli, kuliko kupendwa kwa kuwa mwongo na mlaghai." Kisha akaongeza: "Kiongozi aliyejiridhisha kuwa jambo fulani ni la manufaa kwa wananchi wake, hana sababu za kuogopa kuwa mkweli, na kuelezea kwa nguvu ya hoja, kwa nini sera, mikakati na mambo fulani ni ya lazima. Ni vema, na haki, kuongoza walioelewa, kuliko kuongoza walioachwa gizani."

Wanadamu hatuna budi kufahamu kwamba uaminifu ni biashara nzuri, ni biashara yenye tija.

Tusipoaminiana, na kibaya zaidi tusipoaminiwa kama watu binafsi, tusipoaminiwa na wengine ndani na nje ya mipaka yetu, ni jambo la hasara kwa mtu mmoja mmoja na kwa taifa pia.

Haya ni mambo ya msingi kabisa kuyatafakari. Hii ni nchi yetu. Ni nchi yetu sote. Ni lazima tuaminiane. Tulio wengi tuna mapenzi ya dhati na nchi yetu.
Kama taifa, miaka 51 ya Uhuru inatutaka tutafakari kwa kina juu ya mustakabali wa taifa letu. Nahitimisha.


