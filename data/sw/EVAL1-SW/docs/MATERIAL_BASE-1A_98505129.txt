
Kuuziana timu kuwe na tija Jul 24, 2013

SHIRIKISHO la Mpira wa Miguu Zanzibar (ZFA) lipo katika njia panda juu ya utaratibu wa kuuziana madaraja katika Ligi Kuu ya visiwani humo.

Katika tukio la karibuni zaidi, timu ya Bandari imeuza nafasi yao kwenye ligi kuu kwa timu ya Malindi.

Baadaye, timu ya Azam ya Tanzania Bara nayo ikaleta malalamiko kuwa tayari walishainunua timu hiyo ya Bandari baada ya Shirika la Bandari kutangaza kushindwa kuiendesha. Lakini hili halipo katika mjadala wa leo, ila inaonyesha wazi viongozi wa timu za soka wasivyo makini.

Hoja ya ZFA kupitia kwa Katibu Mkuu, Kassim Haji Salum, ni kuwa kitendo cha timu kuuziana madaraja kinadumaza soka la Zanzibar, ila wameamua kukubaliana na vitendo hivyo kwa kuwa tu dunia nzima timu zinauziana madaraja mara timu inaposhindwa kujiendesha.

Ni hoja dhaifu kwa kiongozi wa shirikisho la soka, hakuna sababu njema za kufanya kitu ambacho dunia nzima wanakifanya huku soka lako linakufa.

FIFA wameweka sheria zao zinazotawala nchi wanachama, lakini hakujazuiwa kwa shirikisho la nchi fulani kuangalia maslahi na hali halisi ya soka lake.

Mathalan ligi ya Zanzibar ina wachezaji wenye vipaji vya hali ya juu lakini cha kushangaza timu zake hazina mvuto mkubwa kwa wapenda soka Afrika Mashariki, ipo haja ya kuzidisha nguvu ligi yao ilete mvuto.

Historia inaonyesha timu ya Malindi iliwahi kuinunua Miembeni msimu uliopita lakini ikashuka daraja, na sasa imeinunua Bandari. Ni wazi uwezo wao katika mikiki ya ligi kuu ni mdogo mbali ya kuwa timu kongwe visiwani humo iliyowahi kuingia robo fainali ya Kombe la Shirikisho barani Afrika mwaka 1994.

Si vibaya anapotokea tajiri anayetaka kuleta changamoto kwenye soka kwa kununua daraja na kuleta timu mpya, ilishawahi kutokea kwa Kajumulo FC ya Dar es Salaam.

Ila kwa timu zilizowahi kuwika miaka ya nyuma si busara kununua madaraja kwani watakosa cha kujivunia, zipo timu kama African Sports ya Tanga, Pamba ya Mwanza, Majimaji ya Songea, Milambo ya Tabora, na nyingine nyingi. Hazishindwi kununua madaraja zikapaa ligi kuu lakini nidhamu ya kimchezo inawazuia kufanya hivyo.


