
Mhandisi aonjo chungu ya madiwani
Wamemsomea tuhuma zake barazani na kuamua kumsimamisha kazi
Rehema Matowo, Mwananchi rmatowo@mwananchi .co.tz
Geita. Baraza la Madiwani la Halmashauri ya Wilaya ya Geita, limemsimamisha kazi Mhandisi wa Ujenzi wa Halmashauri hiyo, Mathias Shoto kwa tuhuma mbalimbali ikiwamo kutoa taarifa ya utekelezaji siku ya kikao badala ya siku saba kabla kama kanuni zinavyoelekeza.
Baraza hilo lilifanya kikao chake mwishoni mwa wiki iliyopita na kuchukua uamuzi huo.
Tuhuma nyingine ni kushindwa kutangaza barabara za halmashauri kwa mwaka wa fedha 2015/16, wakati unaingia mwaka mwingine wa fedha na kosa hilo inadaiwa kujirudia kila mwaka.
Tuhuma nyingine ni kutokamilika kwa ujenzi wa daraja la Lubango ulioanza mwaka 2012 na kupuuza agizo la baraza hilo la kulijazia kifusi.
Mwenyekiti wa Halmashauri hiyo, Elisha Lupuga alisema Shoto pia anatuhumiwa kuvunja kanuni ya 24(2) ya Baraza la Madiwani.
Hata hivyo, Mhandisi Shoto alipoulizwa kuhusiana na tuhuma hizo na kusimamishwa kwake kazi, alisema hawezi kuzungumza lolote kwa kuwa hajapewa barua ya kusimamishwa kazi kama inavyodaiwa na madiwani.
Alisema kila kitu kinafanywa kwa mujibu wa sheria, kanuni na utaratibu. “Kama wanasema wamenisimamisha kazi, nasubiri kuona barua siyo kwa kusikia,” alisema.
Wakati huohuo, Mbunge wa Geita, Joseph Msukuma amepinga hatua ya mitambo iliyonunuliwa kwa manufaa ya wananchi kufanya biashara badala ya kutumika kuwatengenezea barabara.
Msukuma alisema fedha za mitambo ya kutengeneza barabara zilitokana na malipo yaliyotolewa na kampuni ya madini ya dhahabu ya GGM, kwa ajili ya kuwanufaisha wananchi wanaozunguka mgodi huo.
Alisema inashangaza kuona mitambo hiyo sasa inakodishwa.
Msukuma alisema ni vyema halmashauri hiyo ikatoa ruhusa kwa diwani mwenye uwezo wa kuweka mafuta aitumie kuchonga barabara kwenye maeneo yake. 


