Rais Kikwete onesha mfano, watimue Mwema na Othman!
May 16, 2013

BAADA ya matukio ya ugaidi na uvunjifu wa hali ya Usalama kwa muda mrefu huko Nigeria, Rais Goodluck Jonathan wa n chi hiyo, alijikuta hana jinsi isipokuwa kuchukua hatua kali, za madhubuti na za kuonesha mfano.

Mwaka 2010 Septemba, Jonathan aliamua kufanya mabadiliko makubwa kwenye Jeshi, na vyombo vingine vya usalama ikiwemo Jeshi, Polisi na Idara ya Usalama wa Taifa. Kuondolewa kwa watendaji wakuu wa vyombo hivyo vya usalama kwenye taifa hilo ambalo kwa muda mrefu limewahi kuwa chini ya utawala wa kijeshi kulileta ubaridi wa woga kwa Wanigeria; Jonathan alifanya kile ambacho hakikudhaniwa kinawezekana.

Walioondolewa ni pamoja Inspekta Jenerali wa Polisi Ogbono Onova, Mkurugenzi Mkuu wa Idara ya Usalama wa Taifa, Alhaji Afakriya Gazama, pamoja na wakuu wa matawi mbalimbali ya Jeshi la Ulinzi. Lakini hakuishia hapo; kutokana na hali ya usalama kuendelea kuwa tete mwaka jana Rais Jonathan aliendelea kusafisha vyombo vya usalama pale alipowafukuza kazi Waziri wa Ulinzi na Mshauri wa Mambo ya Ulinzi – Dk. Halilu Berro na Jenerali Owoye Azazi. Rais Jonathan hakuwa peke yake wa kwanza kugusa vyombo vya usalama pale alipoona ulazima wa kufanya hivyo.

Baada ya Rais Mohammed Morsi wa Misri kuchaguliwa kuna watu walidhani hali ingekuwa jinsi ilivyokuwa mwanzoni. Hali ya usalama iliendelea kuwa tete na Rais Morsi alijikuta hana jinsi isipokuwa na yeye kufanya kile ambacho kama kiongozi wa nchi alipaswa kukifanya.

Mwezi Agosti mwaka jana baada ya kikundi cha wapiganaji wa Kiislamu walipovamia mpaka wa Sinai na kuua askari 16 wa Misri, kutokana na Idara ya Kijasusi ya Misri kushindwa kufanyia kazi taarifa walizopewa na wenzao wa Israeli, Rais Morsi aliamua kumfukuza kazi Mkurugenzi wa Idara hiyo Murad Muwafi.

Muwafi alijitetea kuwa walikuwa na taarifa hizo kutoka Israeli lakini hawakufikiria kuwa Waislamu wangeweza kuwashambulia Waislamu wenzao wakati wa mwezi wa Ramadhani. Pamoja na kumtimua huyo, Rais Morsi aliamua kuwatimua Mkuu wa Kikosi chake cha Ulinzi wa Rais pamoja na Mkuu wa Ulinzi katika Jiji la Cairo. Haikujalisha kama walikuwa ni Waislamu wenzake, rafiki zake au walikuwa wamekaa kwenye nafasi hizo kwa muda gani. Masuala ya kitaifa yanapotamalaki hakuna udugu, urafiki, ujamaa au hata kuangalia kama watu wanakaribia kustaafu.

Huko Afghanistan nako hali ilikuwa hivyo hivyo mwaka jana ambapo Rais Hamid Karzai alijikuta naye analazimika kumtimua Mkurugenzi wa Usalama wa Taifa baada ya kushindwa kazi. Pamoja na kuondolewa kwa Mkuu huyo wabunge walipiga kura wiki chache nyuma kuwaondoa Waziri wa Ulinzi na Naibu wake. Yote hayo ni kutokana na hali ya usalama nchini Afghanistan kudorora.

Mifano yote hii nimeitoa ili kuendelea kuipa nguvu hoja yangu ambayo nimeanza nayo tangu mwanzoni mwa mwaka huu (na kabla huko nyuma) kuwa Said Mwema – Inspekta Jenerali wa Polisi na Rashid Othman Mkurugenzi wa Usalama wa Taifa wanatakiwa kufukuzwa kazi kwa kushindwa kutimiza kazi zao na kusababisha kudhoofika kwa hali ya Usalama nchini. Matukio mbalimbali ambayo niliyaainisha katika makala yangu ya mwisho wiki mbili zilizopita ni ushahidi wa kutosha kabisa kuwa viongozi hawa wanatakiwa waondolewa.

Hata hivyo sasa hivi naamini katika orodha hii inabidi tumuongeze Waziri wa Mambo ya Ndani, Emmanuel Nchimbi ambaye inaonekana hana uwezo, wala weledi wa kusimamia wizara hiyo nyeti. Mlolongo wa matukio mbalimbali nchini – matukio ambayo yanaonesha uthubutu wa wahalifu, na kushindwa kusimamia vyema Jeshi la Polisi ni ishara tu kuwa Nchimbi kama vile Mwema na Othman anatakiwa kuondolewa katika nafasi yake kabla madhara makubwa zaidi hayajatokea.

Hotuba yake bungeni na jinsi ambavyo ameonesha kushughulikia suala la tukio la Arusha inathibitisha kabisa kuwa hali ya usalama nchini ni tete na kuendelea na watu hawa ni kuendelea na uzembe, kutukuza udhaifu na kurasimisha kutokuwajibika.

Bahati mbaya wapo watu wenye fikra duni ambao wanafikiria tunapotaka watendaji hawa waondolewe basi tunafanya hivyo kwa sababu ya dini zao. Kwamba kwa vile Rais Kikwete ni Muislamu na Said Mwema ni Muislamu kama ilivyo Rashid Othman basi kuwanyoshea vidole hawa ni kuwalenga kwa sababu ni “Waislamu”.


