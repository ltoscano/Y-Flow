
Mwanamke akiri kutupa mtoto, miezi 9
LAWRENCE ONGARO
MWANAMKE mmoja amekiri mbele ya mahakama ya Thika kumtupa mtoto mchanga wa miezi tisa kichakani.
Jane Muya alikiri kosa hilo mbele ya hakimu mkuu Bi Martha Mutuku. 
Mshtakiwa alisema alitenda jambo hilo mjini Thika mnamo Mei 20, baada ya kubanwa na shida nyingi.
Aliambia mahakama kuwa mumewe alimwacha na kuoa mke mwingine huku akibaki bila wa kumtegemea.
Mahakama iliambiwa ya kwamba mshtakiwa alimchukua mwanawe na kumpeleka kichakani ili aokolewe na msamaria mwema. Alisema hakuwa na uwezo wa kujilisha mwenyewe jambo lililosababisha achukue hatua hiyo.
Ilidaiwa msamaria mwema alimuokota mtoto huyo na kumpeleka polisi.
Mshtakiwa alitiwa nguvuni baadaye. Hakimu aliamuru mshtakiwa arudishwe rumande huku akisubiri ripoti ya afisa wa probesheni hapo Mei 29.


