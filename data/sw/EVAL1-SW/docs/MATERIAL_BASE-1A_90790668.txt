
Shirika kuwafadhili wavuvi kwa Sh15m
JUHUDI za kuimarisha sekta ya uvuvi wilayani Lamu Mashariki zimepigwa jeki baada ya Shirika la Hazina ya Maendeleo ya Pwani (KCDP), kufadhili miradi kadha kwa wavuvi wa eneo hilo kwa zaidi ya Sh15 milioni.
Licha ya uvuvi kuwa uti wa mgongo kwa wakazi wengi wa Lamu Mashariki, sekta hiyo imeshuhudia changamoto tele, jambo ambalo limewawia vigumu wavuvi zaidi ya 2000 kupanua biashara zao.
Kwa mujibu wa afisa mkuu wa kitengo cha uvuvi katika KCDP, Bi Mwaka Said Barabara, pesa hizo zitatumiwa kununua mitambo minne ya kutengeneza barafu kwa wavuvi wa Faza Rasini, itakayogharimu Sh 13 milioni. Afisa huyo pia aliambia Taifa Leo kwamba KCDP pia itafadhili ujenzi wa tanki la kuhifadhia maji kwa wavuvi kwa gharama ya Sh2 milioni.
Hazina hiyo inafadhiliwa na Benki ya Dunia kwa ushirikiano na Serikali ya Kenya.
Bi Mwaka alisema pia wana mpango wa kutoa mafunzo maalum kwa wavuvi hao ili kuwawezesha kutumia mbinu za kisasa za uvuvi. 


