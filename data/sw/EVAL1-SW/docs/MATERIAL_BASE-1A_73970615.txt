
Huu uwe mwaka wa heri kispoti
Huu ni mwaka unaotarajiwa kuleta matukio mseto kwenye fani ya michezo. 
Yapo matukio yatakayoridhisha na bila shaka yapo yatakayowavunja wengi mioyo.
Baadhi ya mazuri yanatarajiwa kutokana na fani ya riadha, kama desturi, ambapo Kenya inatazamiwa kung’aa katika Michezo ya Olimpiki, Mbio za Vijana Duniani, Diamond League na riadha nyinginezo ikiwemo marathon.
Katika voliboli, kama kawaida Kenya ina uwezo wa kufanya vyema kwa upande wa kinadada hasa kwenye shindano la Grand Prix ambalo Kenya imekwezwa hadhi hadi daraja ya pili baada ya kufana katika kinyang’anyiro cha mwaka jana, mbali na kubashiriwa kufanya vyema kwenye mechi za kufuzu kwa Olimpiki nchini Cameroon hapo Februari 2016.
Kuna kiasi fulani pia cha matumaini katika mchezo wa raga hasa baada ya kikosi cha kitaifa cha raga ya wachezaji saba kufuzu kwa Olimpiki na kuanza vyema msururu wa raga ya dunia ya IRB Sevens.
Lakini mengi, kwa msingi wa matokeo yaliyopita, huenda yasiendee Kenya vyema hasa katika kandanda. Ila ni ombi letu kwamba kando na kuyaachia yote Rabuka kuyanyoosha yaliyojibeta, pana haja ya uongozi wa Kenya likiwemo shirikisho la soka nchini (FKF) na serikali kuuwazia zaidi mchezo huu ambao unapendwa sana ulimwenguni.
Ni masikitiko kuwa Kenya haimo tena katika mapambano ya kufuzu kwa Kombe la Dunia baada ya usimamizi mbaya ‘kuinyang’anya’ Harambee Stars ushindi muhimu mikononi mwa Cape Verde kufuatia mipangilio mibaya.
Kando na fainali za dunia, Kenya pia haishiriki dimba la Ubingwa wa Afrika (CHAN) ambalo litaandaliwa nchini Rwanda kuanzia wiki ijayo.
Hata hivyo, ingalipo nafasi ya kutosha ya kurekebisha mambo, si katika soka tu, bali katika fani nyinginezo pia, hasa kwa dhamira ya kung’aa katika mashindano yajayo.
Katika soka, kwa mfano, kuna mechi za kufuzu kwa fainali za Afrika (AFCON) ambapo itakuwa bora kujinyanyua na kufuzu.


