
Msururu wa ahadi za Uhuru kwa Wakenya
Na MAZERA NDURYA
SERIKALI ya Jubilee ilikaribisha mwaka mpya kwa kutoa ahadi tele za kuboresha miradi muhimu ya maendeleo ili kuafikia manifesto yake ya kabla ya uchaguzi mkuu wa 2013. 
Kupitia hotuba yake ya mwaka mpya, Rais Uhuru Kenyatta alisema miradi muhimu kama vile ujenzi wa reli ya kisasa (SGR), LAPSSET na jiji la Konza tayari imeng’oa nanga.
Alisema kuwa serikali yake tayari imefanya kila iwezalo kupunguza gharama ya kufanya biashara kama njia mojawapo ya kuvutia wawekezaji wa humu nchini na kimataifa.
Rais Kenyatta alisema kuwa serikali imekamilisha baadhi ya miradi ya uzalishaji kawi ambayo imesababisha gharama ya umeme kupungua kwa asilimia 30.
“Tumekarabati na kupanua uwanja wa ndege wa kimataifa wa Jomo Kenyatta na kuzindua ujenzi wa jiji la Konza. Aidha, tunaendelea na shughuli ya upanuaji wa miundomsingi,” akasema.
Alisema kuwa mwaka jana kulikuwa na ongezeko la wawekezaji wa kimataifa humu nchini.
Kiongozi wa nchi alisema serikali itaendeleza uboreshaji wa miradi muhimu kama vile Vituo vya Huduma huku akiongeza kuwa vituo hivyo vitasambazwa katika maeneo yote nchini.
Kadhalika, aliahidi kuwa serikali inaendeleza uboreshaji wa sekta za afya, elimu na kilimo.
“Serikali yangu pia inaendelea kufanya mageuzi muhimu ili kuhakikisha kuwa nafasi zaidi za kazi zinabuniwa na kupunguza gharama ya maisha kama njia mojawapo ya kuboresha hali ya maisha ya Wakenya,” akasema.
WAKULIMA “Serikali itafanya kila iwezalo kuhakikisha kuwa idadi kubwa ya wakulima wanapata pembejeo za kilimo na huduma nyinginezo ili kuongeza chakula nchini.
Kila shule ya msingi itapata umeme,” akaongezea.
Rais alisema kuwa juhudi zinafanywa ili kubuni sera ambazo zitalinda sekta ya mafuta, gesi na madini kwa ajili ya kufanya rasilimali hizo kuwa miongoni mwa vyanzo vikuu vya kuzalisha mapato ya nchi.
“Tunaendelea kuvumbua mafuta, gesi, makaa ya mawe na chuma miongoni mwa madini mengineyo katika maeneo mbalimbali ya nchi. Serikali itahakikisha kuwa rasilimali hizo zinaletea mapato kizazi cha sasa na kijacho,” akaeleza.
Akaendelea, “Kutokana na hayo, tumekamilisha kuandaa sera ambazo zitasaidia kudhibiti uchimbaji na matumizi ya rasilimali hizi. Sera hizi zitasaidia kuhakikisha kuwa rasilimali tulizopewa na Mungu zinakuwa baraka kwetu wala si laana.
Alifafanua kuwa serikali inaendelea kuleta mageuzi katika Taasisi ya Huduma ya Vijana kwa Taifa (NYS) huku akisema kwamba hatua hiyo inanuia kuwapa vijana ujuzi na maadili yafaayo.


