
Shukrani kwa Yaya Toure
Jun 21, 2013

SIKU hizi kuna mashine hupima mtu amekimbia umbali gani kwenye mechi moja. Mashine hizi zimeleta mapinduzi makubwa sana katika namna ambayo watu hupima wachezaji na mchezo.
Kama watu wa Opta wangefanya hivyo katika mechi ya wikiendi iliyopita baina ya Taifa Stars na Ivory Coast, ni wazi wangekuta Salum Abubakar, Mwinyi Kazimoto na Frank Domayo wamekimbia umbali mrefu kuliko Yaya Toure.
Inawezekana pia kwamba takwimu zingeonyesha namna akina Mwinyi walivyopiga pasi nyingi kuliko Yaya. Kwa maoni yangu, Jean Jacques Gosso Gosso, Yule kiungo mwenye nywele nyingi wa Tembo wa Ivory Coast pengine alipiga pasi nyingi kuliko Yaya.
Lakini kuna kitu vitu viwili ambavyo Yaya alivifanya lakini viungo wengine wote wa siku hiyo hawakuvifanya.
Alitoa pasi moja ya goli (la kwanza, goli muhimu kuliko yote kwa Ivory Coast) na akapachika wavuni mabao mawili. Hata bao moja ambalo hakufunga wala kutoa pasi, yeye ndiye aliyempa pasi aliyetoa pasi ya mwisho (Gervinho).
Ninalokumbuka zaidi ni ukweli kwamba Yaya alifunga bao la kwanza kwa mpira wa adhabu ndogo katika eneo ambalo Stars ilipata nafasi tatu na ikakosa zote. 
Ndiyo maana yeye anavuna milioni 400 kwa wiki (fedha za Tanzania) wakati hiyo ndiyo bajeti ya mwaka mzima kwa timu nyingi za Ligi Kuu ya Tanzania.
Alikimbia kidogo tu. Alikimbia kwa spidi wakati alipotaka kupora mpira au aliponusa harufu ya goli. Muda mwingine wote aliutumia kujipanga katika eneo rahisi kwake kupokea mpira.
Mpira wa siku hizi haupimwi kwa kanzu nyingi. Mpira wa siku hizi haupimwi kwa kukimbia sana uwanjani. Wala haupimwi kwa kutoa pasi nyingi.
Miaka mingi baada ya mpira kuanza kuchezwa, kitu muhimu kuliko vyote kimebaki kuwa kimoja tu; mabao.
Ahsante Yaya Toure kwa somo hilo. Tuzidi kukumbushana.


