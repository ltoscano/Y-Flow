
Walima miraa kupoteza
Na DICKSON MWITI
HUENDA Kenya ikapoteza zaidi ya Sh120m kila siku kutokana na marufuku ya uuzaji wa miraa katika mataifa ya bara Uropa, haswa Uingereza. 
Hii ni baada ya kesi iliyowasilishwa na wakulima za mmea huo jijini London kupinga marufuku iliyowekwa na Uingereza dhidi ya uuzaji wa zao hilo nchini humo kutupiliwa mbali kwa mara ya pili mnamo Aprili 30. Wakulima hao walipoteza kesi ya kwanza mnamo Desemba mwaka jana. 
Wakiongea na wanahabari jana katika mkahawa wa Nyambene, mjini Maua, mwenyekiti wa Na DICKSON MWITI Chama cha Wakuzaji na Wauzaji Miraa (KEMFATA) Bw Dave Muthuri alisema chama chake kinaghadhabishwa na hatua ya mahakama hiyo.
Alisema chama hicho hakitachoka kwani kitawasilisha kesi katika Mahakama ya Haki ya bara Uropa (European Court of Justice). Lakini alisema kabla ya chama hicho kuchukua hatua hiyo, Rais Uhuru Kenyatta pamoja na Serikali ya kuanti ya Meru lazima wahakikishe kuwa kilimo na biashara ya miraa inalindwa.
Hata hivyo, alipongeza Rais na Serikali ya kaunti ya Meru kwa kuwasaidia kulipia gharama ya kesi hizo, akisema msaada huo unafaa kuendelea kutolewa hadi pale juhudi hizo zitakapozaa matunda.
“Japo hatujafanikiwa katika azma yetu ya kuhakikisha kuwa marufuku hiyo inaondolewa, tunashukuru Rais na Serikali ya kaunti ya Meru kwa kuchangia gharama ya kesi yetu,” Bw Muthuri alisema.
Pia, alitambua mchango wa kamati ya muda ya Bunge kuhusu Miraa inayoongozwa na Mwakilishi wa Wanawake wa kaunti ya Meru Bi Florence Kajuju ambayo ilfanya mikutano na Kamati ya Bunge la Uingereza kuhusu suala hilo.


