
Tunamuenzi Mwalimu Nyerere ipasavyo au tunamdhihaki? II Nov 01, 2012

KATIKA sehemu ya kwanza ya makala haya Toleo lililopita, tuliona namna viongozi wa Chama cha Mapinduzi (CCM) na Serikali yake walivyogeuka mawakala wa ubepari na rushwa kiasi cha kupoteza sifa na ujasiri wa kutetea falsafa ya Baba wa Taifa, Mwalimu Julius Kambarage Nyerere kuhusu maendeleo na kuwatetea au kuwasemea wanyonge. 

Tuliona matokeo yake, ikiwa ni pamoja na hatari ya kuibuka kwa matabaka katika jamii yetu, kati ya “walio nacho” na “wasio nacho,” kwamba ipo siku hao “wasio nacho” watadai kwa nguvu kile walichoporwa na “walio nacho,” na hapo hali haitakuwa shwari tena. Ni hawa “walio nacho” ndio wanaodhihaki fikra za Mwalimu; wanajaribu kila wawezalo kuififisha siku ya kumbukumbu ya kifo cha Baba huyo wa Taifa, kufanya fikra zake zisahaulike ingawaje si jambo rahisi.

Kumbukumbu ya Nyerere au kuzima Mwenge?

Katika sehemu ya kwanza ya makala haya Toleo lililopita, niliahidi kuwaletea sehemu ya hotuba ya kuzima Mwenge wa Uhuru iliyotolewa na Rais Jakaya Kikwete.
Katika hotuba yake hiyo siku ya kuadhinisha miaka 13 ya kifo cha Mwalimu Nyerere mwaka huu, Rais Kikwete alisisitiza mambo makubwa manne. Mosi, ni kuzienzi sera alizoliachia Taifa Mwalimu Nyerere, zilizojenga amani na utulivu.

Katika hili, Rais Kikwete alisema: “Ametuachia nchi nzuri yenye umoja, upendo, mshikamano, amani na utulivu…usione (tusione) vinaelea, vimeundwa.”

Pili, alilaani kushamiri kwa rushwa nchini na namna inavyopokonya haki wanyonge na kuyumbisha jamii kiuchumi, kisiasa na kijamii. Alitoa wito wala rushwa watajwe hadharani.

Tatu, alilaani na kukemea kushamiri kwa biashara na matumizi ya dawa za kulevya, na kuibuka kwa udini unaoweza kuwagawa wananchi kwa misingi ya dini.
Kilichonisitua ni mwenendo wa hotuba ya Rais juu ya madhumuni ya siku hiyo, aliposema: “Kama nilivyosema awali, pamoja na kuwa ni kilele cha mbio za Mwenge wa Uhuru, siku ya leo pia tunaadhimisha miaka 13 tangu Baba wa Taifa, Mwalimu Nyerere alipotutangulia mbele ya Haki.”

Nikajiuliza bila kupata jibu. Ni ipi inayochukua umuhimu wa kwanza dhidi ya nyingine, kati ya Kumbukubu ya Nyerere, Kuzima Mwenge au Siku ya Vijana, ambazo zote tatu zinafanyika siku moja, saa na wakati huo huo na mahali pale pale?

Niliwaza! Oktoba 14, haikuwa siku ya kuzima Mwenge wala siku ya Vijana.
Ilikuwaje siku ya Kumbukumbu ya Mwalimu, kuchanganywa na siku kuu mbili hizi na kubuni? Kupunguza mg’aro na umuhimu wake?

Jibu liko wazi. Ni kwa sababu wasio na nia njema kwa wavuja jasho wa nchi hii hawataki kusikia “sauti ya unabii” ya Mwalimu ikitenda miujiza ya kuwaamsha waliolala, kuwapa ujasiri wa kutenda waliokata tamaa; na kuvunja minyororo ya dhuluma na uonevu katika nchi hii.

Pamoja na ufisadi wa aina fulani kwa majirani zetu Kenya, lakini hawathubutu kuchanganya Kenyatta Day, siku ya Kumbukumbu ya Kifo cha Mwasisi wa Taifa hilo, Hayati Jomo Kenyatta. Vivyo hivyo kwa nchi nyingine zenye kuheshimu mashujaa wake duniani.

Haitoshi kumuenzi Mwasisi wa Taifa hili kinadharia tu na kwa shingo upande, kwa matukio madogo madogo kama vile kurejea hotuba zake kupitia redio na televisheni (TBC), na kwa hotuba nyepesi nyepesi za viongozi za hapa na pale majukwaani. Wa tanzania wanatakiwa kumuenzi Mwalimu kwa kukaa chini na kujadili walikotoka, wanakokwenda na kule ambako wangependa kwenda kwa umoja, utulivu na mshikamano aliotuachia Baba wa Taifa, ambayo ndiyo madhumuni hasa ya kuanzishwa kwa siku hii; mengine ni ubatili mtupu.

Sasa tumwangalie Mwalimu Nyerere kwa kumlinganisha na viongozi wa sasa na uozo unaowaandama, kuona kama angevumilia hayo kama angekuwa hai. Siku moja kufuatia kifo chake, gazeti moja la nchini Uingereza, ‘The Independent,’ lilimwelezea Mwalimu Nyerere likisema:

“Alikuwa kiongozi wa kitaifa mwenye kanuni zake, akili, umaarufu wa kupendwa na watu wake, mwanafalsafa wa siasa, mpiganaji, mwenye fikira na mwanademokrasia aliyekuwa mmoja wa viongozi wachache wa Afrika waliopata madaraka kupitia sanduku la kura na kisha kuyaachia kwa hiari.”

Nilihudhuria mazishi ya Mwalimu pale Mwitongo, Butiama, mkoani Mara, ambayo yalihudhuriwa pia na viongozi mbalimbali wa Kiafrika, wastaafu na waliokuwa madarakani. Nilimsikia Rais wa Uganda, Jenerali Yoweri Museveni akimwelezea Mwalimu kwa maneno yafuatayo: “Nyerere alikuwa mkuu zaidi kati ya watu weusi waliopata kuishi hapa duniani.”

Naye Waziri wa Mambo ya Nchi za Nje wa Marekani, Madeline Albright, aliyehudhuria mazishi ya kitaifa, yaliyofanyika katika uwanja wa Taifa Jijini Dar es Salaam, kabla ya mwili kusafirishwa kwenda Butiama kwa mazishi, alisema: “Mwalimu alikuwa mtu mkubwa kwenye jukwaa la dunia na mzungumzaji mkuu wa nchi zinazoendelea.”

Umaarufu wa Mwalimu unatokana na mchango wake katika siasa za kitaifa na kimataifa, hususan harakati za uhuru, haki za binadamu na haki za kijamii, na namna alivyokuwa mwaminifu na mkweli kwa watu na kwa taifa lake, tofauti na viongozi wa leo ambao wanaipenda Tanzania kwa kile tu wanachojinufaisha nacho (rasilimali za taifa na jasho la wananchi), lakini hawawapendi Wa tanzania, hasa wanyonge wasio wa tabaka lao, ambao wamegeuzwa wapiga kura pekee kuingiza viongozi madarakani.

Unyenyekevu wa watu hawa kwa wananchi wakati wa kampeni, tena kampeni kwa kununua kura, ni unafiki usiovumilika kwa kuwa kama asemavyo mwanatamthiliya maarufu duniani, William Shakespeare, katika tamthiliya yake: “Julius Caesar”

(Kitendo cha II, Onyesho la I): “Unyenyekevu ni ngazi ya mtaka cheo, ambayo anayepanda huitizama kwa juu; bali akishakanyaga kile kipago cha mwisho, mara huipa kisogo ngazi aliyopandia, akatazama mawingu na kudharau vya chini.”

Ndivyo walivyo viongozi wengi sasa. Wamewafanya wananchi ngazi ya kupatia vyeo na madaraka, lakini wamesahau kwamba wananchi hao nao wanataka maendeleo.
Wametekwa na mitaji ya kimataifa nusura ya kuuza nchi, rushwa na uporaji wa kila kinachowezekana kwa nafasi zao ndani ya mfumo wa dola, mambo ambayo Mwalimu asingeweza kuyavumilia.

“Heri amkumbukaye mnyonge maana Bwana atamwokoa siku ya taabu, Bwana atamlinda na kumhifadhi, naye atafanikiwa,” yasema Zaburi 1: 41-42, katika msahafu wa Biblia. Ndivyo alivyodumu Mwalimu Nyerere, kwa kuwatetea wanyonge. Leo hii, nani kama Nyerere hapa nchini?

Ni dhahiri, kwenda kombo kwa mambo mengi hapa nchini, ni matokeo ya viongozi kuweka kando misingi ya uongozi bora iliyowekwa na Mwasisi wa Taifa hili, Mwalimu Nyerere.

Mwalimu Nyerere, kiboko cha mataifa makubwa Hata kama Waingereza wangeng’ang’ania kuendelea kuitawala Tanganyika, kufuatia kuanzishwa rasimu Julai 7, 1954 kwa Chama cha Ukombozi cha Tanganyika African National Union (TANU), chini ya uongozi wa Mwalimu Nyerere, madhara yangekuwa makubwa kwao kuliko kutoa Uhuru, kwa namna umma ulivyosisimka kutaka Uhuru chini ya kiongozi wao shupavu.

“Waingereza waliogopa kwamba kama ningeamuru watu wawapige, wangefanya hivyo bila shaka yoyote…kwa kweli, kulikuwa na Serikali mbili; Serikali ya Waingereza, na yangu ambayo haikuwa rasmi, lakini ilikuwa na nguvu (ya umma) zaidi,” aliwahi kusema haya Mwalimu katika moja ya mikutano yake wakati wa uhai wake.

Ni kwa jinsi hii, Waingereza walikabidhi Uhuru wa Tanganyika kwa Mwalimu bila ya kutaka kusubiri makuu, Desemba 9, 1961; na bila ya kumwaga damu. Baadhi ya matukio makubwa yatakayoendelea kukumbukwa, ni pamoja na lile alipotoa sharti kwa Serikali ya Uingereza kwamba ili Tanganyika mpya ijiunge na Jumuiya ya Madola, Serikali ya kibaguzi ya Makaburu wa Afrika Kusini ifukuzwe kwanza kutoka kwenye Jumuiya hiyo. Uingereza ilisalimu amri, ikafanya hivyo.

Mwaka 1965, Mwalimu alivunja uhusiano wa kibalozi na Ujerumani Magharibi kutokana na nchi hiyo kutoa shinikizo kwa Tanzania ivunje uhusiano na Ujerumani Mashariki (GDR), kwa kuwa tu GDR ilikuwa rafiki wa Zanzibar iliyoungana na Tanganyika kuunda Tanzania, ili Ujerumani Magharibi, iliyokuwa na uhasama wa kufa mtu na GDR, iweze kuutambua Muungano huo. Mwalimu alivunja uhusiano huo licha ya nchi hiyo kuwa mfadhili mkubwa wa Tanganyika.

Mwaka huo huo wa 1965, Mwalimu alivunja pia uhusiano na Uingereza kutokana na nchi hiyo kuutambua na kuutetea utawala wa kimabavu wa mlowezi Ian Smith nchini Rhodesia Kusini (sasa Zimbabwe) aliyejitangazia Uhuru kwa nguvu (UDI) kama mtawala wa nchi hiyo bila ridhaa ya Wazalendo.

Mwaka 1982, Mwalimu alikabana koo na Shirika la Fedha la Kimataifa (IMF), akipinga shinikizo la Shirika hilo kwa Tanzania la kukubali masharti na sera za kurekebisha uchumi (SAPs), ikiwa ni pamoja na nchi kupunguza thamani ya fedha yake kwa sababu tu kwamba huo ndio ulikuwa utamaduni wa soko huria.

Sharti jingine la IMF kwa Tanzania ya Nyerere lilikuwa kwamba Serikali ijiondoe katika kupanga na kusimamia uchumi wa Taifa ili kuachia nguvu ya soko ifanye kazi hiyo. Kwamba, kama tungekataa kupokea shinikizo hilo, tungenyimwa misaada na nchi za Ulaya zilizokuwa zikiifadhili nchi yetu kwa mengi.

Mwalimu alipinga shinikizo hilo akiliita ni uhuni uliokithiri na upuuzi mtupu.
Aliwaambia wahuni hao akisema: “Tanzania haipo tayari kupunguza thamani ya fedha yake. Serikali yangu haiwezi kuacha azima yake ya kutoa elimu bure kwa kila mtoto, tiba na maji safi na salama kwa wote, wala siko tayari kukubali vitisho vya kunyimwa misaada eti nifuate sera za kibeberu zitakazoathiri (kesho) maisha ya wananchi wangu.”

Aliyekuwa Waziri wa Fedha wa wakati ule, na mtetezi mkubwa wa sera za IMF na Benki ya Dunia (WB), Edwin Mtei, alitofautiana na Mwalimu katika msimamo wake huo na kulazimika kujiuzulu wadhifa huo.

Mwaka huo, Mwalimu na Waziri Mkuu wa Jamaica, Michael Manley, walivunja uhusiano na IMF na kuapa kutolipa katu madeni ya IMF, WB na ya nchi Wafadhili za Magharibi kwa maelezo kwamba kile walichopora na kulipwa kwa njia ya madeni, kilitosha.

Pamoja na jeuri ya Mwalimu kwa IMF na WB, mashirika dada yanayoogopewa na Serikali nyingi duniani, bado Rais wa WB wakati ule, Dk Robert McNamara aliendelea kuiita Tanzania ‘kipenzi changu cha Afrika.’

Vivyo hivyo, kufuatia kifo cha Mwalimu, Rais wa WB wakati huo, James Wolfensohn aliyemfahamu vema Mwalimu, hakuficha sifa zake, licha ya msimamo mkali wa Nyerere dhidi ya sera na masharti ya Shirika hilo. Wplfensohn alisema: “Kwa watu waliowahi kuyatumikia maendeleo ya dunia hii, taa moja ya maisha yetu imezimika leo.
Nyerere alikuwa mmoja wa mababa wa Afrika ya leo.”

Kwa yote hayo na mengine mengi, katika ulimwengu wa enzi hizo, ambapo ubeberu na ukoloni mamboleo ulikuwa bado na nguvu turufu dhidi ya nchi za dunia ya tatu, Tanzania ikiwemo, hayakuwa mambo rahisi kutenda bila kutumia ujasiri na ushawishi mkubwa, nguvu ya hoja badala ya hoja ya nguvu na kujiamini. Viongozi wengi na Wanamapinduzi barani Afrika na nchi nyingine za dunia ya tatu za Asia na Latin Amerika, waliojaribu kufurukuta, ama walipinduliwa au kuuawa kwa kuchokoza wakubwa hao wa dunia.

Nyerere alistahili kutawala Rumi na Uyahudi Lakini si kwa Mwalimu Nyerere, ambaye busara yake na akili zake na hekima, zilimpatia heshima ya pekee dunia nzima, kiasi kwamba huko nje waliweza kumfananisha na Wafalme mashuhuri wa kale, kama vile Mfalme Suleiman wa Uyahudi, Julius Caesar wa Rumi ya kale na Richard wa II wa Uingereza, kwa ushupavu, ujasiri na umahiri wao wa kuongoza.

Haijafahamika bado kama vifananisho hivyo au kushabihiana kwake na hekima za watawala hao wa kale ndiko kulikomfanya atafsiri kwa lugha ya Kiswahili vitabu viwili vya Shakespeare kati ya vingi. ‘The Merchant of Venice (Mabepari wa Venice) na ‘Julius Caesar.’

Hatua ya jamii ya Kimataifa kumfananisha Mwalimu Nyerere na Wafalme hao mashuhuri wa nchi za ustaarabu wa kwanza duniani, ni ushahidi tosha kwamba kama angepewa nafasi, angeweza na alistahili kutawala Uingereza, Rumi na Uyahudi vizuri tu, bila tatizo.

Ndiyo maana wanazuoni maarufu wa siasa kama Anyang’ Nyong’o, anashindwa kujizuia kutamka bayana umaarufu wa Mwalimu, pale anaposema: “Nyerere aliwapita mbali mno viongozi wenzake wa Afrika katika uadilifu, utendaji, hekima na heshima.”

Aidha, ushawishi wa Mwalimu Nyerere kwa siasa za kimataifa, ulikuwa mkubwa kiasi kwamba mmoja wa wanazuoni mahiri wa siasa duniani, Profesa Ali Mazrui wa Kenya, mwenye makazi yake nchini Marekani, aliupachika jina la ‘Tanzaphilia’ na kusema:

“Leopold Sedar Senghor wa Senegal alijaliwa akili nyingi pengine kuliko viongozi wote wa Afrika. (Nelson) Mandela alijaliwa uadilifu mkubwa kuliko viongozi wote wa Afrika, lakini Nyerere alijaliwa vyote; uadilifu na akili.”

Ninaposhuhudia baadhi ya viongozi wetu wakiibeza, kufifisha na kuitia maji kuifanya iwe rojo rojo siku hii tukufu ya Kumbukumbu ya Kifo cha Baba wa Taifa letu, aliyeheshimika ulimwengu mzima, nashindwa kupima uhalisia na uzalendo wao na yale (mabaya) wanayoitakia nchi hii. Wao wangependa kuifanya nchi na jamii ya Kitanzania kuwa sawa na mti usio na mizizi, uanguke ili wavune masalia. Huo ni uendawasimu usio na kifani!

Hao si wenzetu, watafute Tanzania yao, watuachie yetu. Hawa ni adui wa falsafa ya Mwalimu, na aliwahi kuwatahadharisha na kumwambia mmoja wao wakati wa uhai wake kwa kauli thabiti, akisema:

“Angalia wanavyoishi kule Marekani; ni fujo, ghasia na uhuni tupu. Kama wanakuvutia usiwajali ndugu zako, fungasha mizigo ukaishi huko kama wao.
Ukiamua kukaa hapa kwetu, zingatio lako liwe kwa wanavijiji na wanyonge wa nchi hii ambao ndio walio wengi; usiangalie hizo gari mbili na majokofu na vitu vyote katika nchi za kibepari zinazostawi kwa jasho letu. Sisi tunajenga jamii yenye usawa, jamii iliyostaarabika, tukipewa muda.”

Mungu ibariki Tanzania na wote wanaoitakia mema nchi yetu. Na hao chui watu wenye nia mbaya, waliovaa ngozi ya kondoo kwa jina la uongozi, washindwe kwa nguvu yako ili umma usalimike.


