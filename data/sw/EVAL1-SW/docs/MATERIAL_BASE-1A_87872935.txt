
Kikwete na msaada tata kutoka China Jan 17, 2014

KATIKA dunia ya leo, ushirikiano kati ya nchi moja na nyingine ni muhimu. Ni suala la kuungwa mkono, iwe ni ushirikiano wa sekta za kiuchumi au kiutamaduni.
Ni kwa msingi huo, kati ya mambo yenye kuzua maswali mengi ni uamuzi wa hivi karibuni wa Rais Jakaya Kikwete kuomba msaada wa wataalamu wa China kupitia kwa Waziri wa Nyumba, Makazi na Maendeleo ya Mjini na Vijiji wa China, Jiang Weixin. 
Ameomba wataalamu hao wa mipango miji ili waje wapange baadhi ya miji yetu ya Tanzania. Rais Kikwete ametoa maombi hayo wakati serikali yake ikiwa imeajiri kama si makumi, basi mamia ya maofisa mipango miji kuanzia ngazi za wilaya na mikoa.
Mbali na kuajiri, watalaamu hao wengi wao wamesafiri nchi kadhaa duniani kwa ajili ya ziara za mafunzo, yakiwamo mafunzo hayo ya upangaji miji.
Ajira na safari zao za mafunzo zimeigharimu fedha nyingi nchi hii na kwa maana nyingine, taifa lilitaraji na linaendelea kutaraji watatue matatizo ya mipangomiji angalau kwa juhudi zao kitaaluma.
Tunajiuliza maswali mengi kutokana na uamuzi wa Rais Kikwete kuomba msaada wa watalaamu hao wa mipango miji kutoka China. Je, uwezo wa watalaamu wetu ni mdogo? Je, watalaamu wetu ni sehemu ya wanasiasa wasiojali maslahi ya taifa, kiasi cha kutotimiza matakwa yao kitaaluma?
Tunajiuliza maswali hayo tukitambua ukweli kwamba kati ya sekta zinazofanya hovyo nchini ni pamoja na mipango miji, ambako rushwa imekithiri lakini tofauti yetu na mtazamo wa Kikwete ni kwamba, kuzorota kwa sekta ya mipango miji suluhisho lake si kuleta Wachina, hilo ni suluhisho la muda mfupi tu, suluhisho la kudumu ni kusafisha sekta ya mipango miji, kuvunja ngome za rushwa katika sekta hiyo na uchafu mwingine.
Kwa hiyo, wakati tukisubiri msaada wa Wachina kupanga miji yetu kana kwamba taifa hili halikuwahi kusomesha watalaamu wa mipango miji si tu kwa kiwango cha shahada ya kwanza au shahada ya uzamili, bali shahada ya uzamivu, tunamshauri Rais Kikwete kutokomeza udhaifu wa sekta hii.


