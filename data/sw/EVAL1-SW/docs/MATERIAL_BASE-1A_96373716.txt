
Gavana, MCA na mbunge watofautiana
VIONGOZI wa Kaunti ya Taita Taveta wakiwemo mbunge wa Wundanyi, gavana na wawakilishi wa wadi wa Kaunti hiyo jana walionyesha mgawanyiko wao kuhusiana na maswala ya Kaunti hiyo.
Gavana wa Kaunti hiyo, Bw John Mruttu, mbunge wa Wundanyi, Bw Thomas Mwadeghu na kiongozi wa walio wengi katika bunge la Kaunti hiyo, Bw Cromwel Baridi, walijibizana hadharani mjini Wundanyi jana.
Bw Mwadeghu alishutumu serikali ya Kaunti hiyo kwa kukosa kufuata sheria katika maswala yanayohusu miradi ya wananchi na kudai kuwa serikali hiyo imekuwa ikiepuka kuhusisha wananchi.
Naye Gavana na wawakilishi wa Kaunti hiyo alimtaka mbunge huyo kuungana na viongozi wenzake ili kushirikiana katika kuleta maendeleo.
Alisema kuwa maswala ya barabara, ardhi na madini ni baadhi ya majukumu ya wabunge wa bunge la kitaifa.
Na LUCY MKANYIKA 


