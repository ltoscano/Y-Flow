
Jamaa aharibia mke ajira kwa kushuku simu anazopigiwa
KANGEMI, Nairobi JOMBI wa mtaa huu alimwachisha mkewe kazi akishuku kwamba alikuwa na mipango ya kando kutokana na simu nyingi alizokuwa akipigiwa.
Jombi huyo alichukua hatua hiyo baada ya kukerwa na simu ambazo mkewe alipokea kutoka kwa watu aliodai walikuwa wafanyakazi wenzake.
Inasemekana kwamba jamaa huyo hakuamini maelezo ya mkewe kwa sababu alikuwa na mazoea ya kujibu kisiri nyingi ya simu alizopigiwa akiwa nyumbani.
Kwa mujibu wa mdokezi wetu, kalameni alisema tabia ya mkewe ilibadilika baada ya kupata kazi na kuacha kumheshimu.
"Alimwambia aache kazi ikiwa alitaka kuendelea kuwa mkewe," akasema mdokezi.
Lakini mama alipinga uamuzi huo akimlaumu jamaa kwa kumwazia vibaya. Hata hivyo, mumewe alisisitiza kwamba uamuzi wake ulikuwa wa mwisho na mama akaamua kuacha kazi.
-COLLINS ONGALO 


