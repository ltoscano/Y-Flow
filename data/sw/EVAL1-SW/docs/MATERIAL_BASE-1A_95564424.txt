
Kikwete agombee tena au asigombee?
Jun 02, 2012

KAMA taarifa ya madaktari wa Rais ni ya kuaminiwa (ilivyo prima facie), basi wananchi na wana CCM hawana budi kujiuliza kama Rais Kikwete atakuwa na sababu ya kugombea tena mwakani au la. Baada ya kuyasoma vizuri maelezo hayo ya kitabibu, ninaamini kuwa halitakuwa jambo baya kama Rais Kikwete atafikiria na kuamua kutokugombea mwakani ili apate muda wa kupumzika vya kutosha na kuhudumia afya yake, na kuacha Mtanzania mwingine achukue nafasi hiyo.
Baadhi yetu tunaona halitakuwa jambo baya kama atachukua uamuzi huo; hasa tukizingatia maelezo ya daktari wake aliyoyatoa kufuatia tukio la Rais kuishiwa nguvu huko Mwanza hadi kusababisha kupelekwa chumba cha mapumziko kwa karibu dakika 10 hivi.
Baada ya maelezo marefu ya hali ya afya, na ni jinsi gani afya ya Rais haiwakoseshi usingizi madaktari wake (kitu ambacho binafsi kimenikera), daktari Mfisi alielezea mambo makubwa mawili ambayo yanamsumbua Rais Kikwete, lakini hilo la pili ndilo linagusa zaidi makala yangu; kwani taarifa za Mheshimiwa Rais kuwa na maumivu shingoni nilizipata kwa muda mrefu sasa.
Daktari Peter Mfisi alisema hivi: “Tatizo pekee ambalo limekuwa likimsumbua Mheshimiwa Rais mara kwa mara ni maumivu ya shingo yanayotokana na kuumia zamani utotoni na wakati wa ujana. Kuumia huko ni kwa baadhi ya pingili za uti wa mgongo, sehemu ya shingo (cervical spine) kuathirika na kumsababishia maumivu.
Mara nyingi matatizo ya namna hiyo huwapata wanamichezo na wanajeshi. Kutokana na shughuli wazifanyazo. Kuumia siyo jambo la kustaajabisha.

Tutakumbuka kuwa Mhe. Rais amekuwa mwana michezo; hususan mchezaji wa mpira wa kikapu (basketball), mpira wa miguu na hata riadha wakati wa ujana wake. Pia alikuwa mwanajeshi.
Ili kutambua vizuri tatizo la shingo ili tujue namna ya kumpatia tiba tumeshamfanyia vipimo vyote muhimu vya uti wa mgongo toka juu mpaka chini.
Tumetumia x-ray, CT – Scan na MRI-Scan. Pia ameshaonwa na madaktari bingwa wa upasuaji wa mishipa ya fahamu hapa nchini na nje. Pamoja na kuwepo athari katika shingo, madaktari hao kwa dhati wameshauri kuwa kwa sasa maumivu yake hayahitaji upasuaji isipokuwa mazoezi ya viungo. Mhe. Rais amefundishwa mazoezi anayotakiwa kuyafanya na amekuwa anayafanya kwa nidhamu ya hali ya juu.
Matokeo yake ni kupata nafuu kubwa. Ndiyo maana siku hizi haonekani kunyoosha shingo mara kwa mara kama ilivyokuwa zamani kwa wale wanaokumbuka.
Tunafuatilia kwa karibu sana hali ya shingo yake. Tunamfanyia vipimo vya MRI na kuonana na madaktari bingwa mara kwa mara.” Maelezo haya yalinipa wazo la kutaka Rais ajiuzulu wakati huu kufuatana na maelekezo ya Ibara ya 37 ya Katiba yetu, lakini kujenga hoja hiyo ingeniwia vigumu zaidi bila ya kuwa na ushahidi wote wa kitabibu hadharani (siyo huu wa kuchaguliwa na kupewa).
Lakini nikiyasoma vizuri naweza kuona matatizo zaidi ya kiafya mbele ya safari, na hasa hilo tatizo ambalo madaktari wetu wameliita “tatizo pekee” ambalo limekuwa likimsumbua Rais Kikwete.
Nilisema mwanzo kwamba nimekerwa na Dk. Mfisi kwa kauli yake pale aliposema hivi: “Mimi na daktari mwenzangu yaani Dk. Mohamed Janabi tunaona hali ya afya ya Rais silo jambo linalotutia shaka wala kutusumbua au kutunyima usingizi.” Ni matumaini yangu kwamba daktari huyo atatafakari tena kauli yake hiyo na kuja kuifuta baadaye ili isije kueleweka kinyume chake kuwa yeye na mwenzake hawajali afya ya Rais; kwani jambo alilolielezea baada ya kauli hiyo lingetosha kabisa kuwakosesha usingizi.
Kwanza, nianze na suala la Rais kuwa na tatizo katika uti wa mgongo linalomsababishia maumivu Kwa watu wengi ambao wanaweza kuwa wameona picha za Rais Kikwete huko nyuma, wanaweza kuona jinsi gani imekuwa vigumu kwake kuinama mbele kwa muda mrefu au hata kwa muda mfupi. Kwa hiyo, kwamba ana maumivu hilo halina shaka na limethibishwa na Dk. Mfisi mwenyewe.
Pili, ni suala la maumivu hayo ya Rais kukaa mahali pabaya. Sehemu ya shingo, na hasa hizo pingili za uti wa mgongo kuna mlundikano wa mishipa ya fahamu ambayo inapita toka ubongoni na kuelekea sehemu mbalimbali za mwili.
Ni sehemu nyeti sana na hulindwa na mifupa na misulu mbalimbali. Lakini pia ni sehemu dhaifu sana ambapo mtu akipigwa au kuumizwa anaweza kupoteza fahamu na hata kufa.
Nitawaachia madaktari kuelezea unyeti wa eneo hilo; lakini kwa kipimo chochote kile siyo kitu cha kupuuzia au kuchukulia kwa urahisi, na ninaamini ndiyo sababu ya Rais kuhangaika na madaktari wa sehemu mbalimbali.
Tatu, hadi hivi sasa Rais hajapatiwa tiba hasa ya maumivu hayo, na hiyo ni kwa mujibu wa Dk. Mfisi mwenyewe pale aliposema: “Kwa sasa maumivu yake hayahitaji upasuaji isipokuwa mazoezi ya viungo.” Kusema kuwa “kwa sasa” ina maana ya kwamba uwezekano wa Rais kutakiwa kufanyiwa upasuaji huko mbeleni upo, na yawezekana ndio njia ya haraka ya kuondoa maumivu hayo.
Lakini pia naweza kusema kuwa, kwa vile maumivu hayo amekuwa nayo muda mrefu
“tangu utotoni” na kuwa aliumia pia “ujanani” na kwa mtu ambaye amewahi kushika nafasi mbalimbali za uongozi, nina hakika kama angetaka kufanyiwa upasuaji angefanyiwa.
Hili linanileta kwenye jambo la nne; nalo ni kwamba upasuaji kwa wakati huu si muafaka; kwani yawezekana kabisa hali ya eneo hilo, kwa kweli, ukifanya upasuaji matokeo yanaweza yasiwe mazuri sana na yanaweza kusababisha hata matatizo mengine makubwa zaidi.
Dk. Mfisi anaweza kukanusha hili kuwa madaktari wote waliomuona Rais na mabingwa wa mishipa ya fahamu wameona ni uhakika zaidi kudhibiti maumivu haya kwa kufanya mazoezi na mapumziko ya kutosha (kitu ambacho wanakiri Rais hakipati) kuliko kumfanyia upasuaji ambao unaweza kumuumiza au hata kumsababishia kupooza.
Kama hilo la nne ni kweli au linakaribiana na ukweli, basi tuwe na uhakika kuwa afya ya Rais Kikwete ni nzuri kwa mambo hayo mengine lakini kwa lile kubwa lenye kugusa injini yake, basi, hali si nzuri kiasi cha kuwafanya madaktari hawa kulala usingizi mtamu.
Ni kwa sababu hiyo basi najikuta nikishawishika kutoa pendekezo hili la kifamilia kwa Mheshimiwa Rais na familia yake na wote tunaompenda. Kama kweli tunampenda Rais Kikwete na tunamtakia mema, basi, siasa haistahili kuwa uwanja wake tena!
Mheshimiwa Kikwete alitamani kuwa Rais wa Tanzania na njozi hiyo ameifanikisha. Alitaka kuwaongoza Wa tanzania na amefanikiwa kuwatawala kwa muda huu wa miaka minne na ninaamini atamaliza mwaka wa tano vyema kama akipumzika vya kutosha na kuendelea na mazoezi ya viungo.
Lakini baada ya hiyo miaka mitano kumalizika, ingekuwa vyema akapumzika na kuachana na kukurukakara za kisiasa.
Lakini pia kwa vile ndiyo amesherehekea miaka yake 59 hivi majuzi, basi akiamua kutokugombea urais mwakani ataifanyia familia na watoto wake wadogo hawa hisani kubwa ya kuweza kushirikiana nao kufurahia maisha yao na kuwaachia siasa za Tanzania ili aweze kupata matibabu anayostahili; hata ikibidi upasuaji.

Sasa kwa vile pendekezo hili ni zuri; ninaamini wananchi mbalimbali na asasi mbalimbali za kijamii hazitasita kumtakia maisha mema ya kustaafu Rais wetu ili mwakani asigombee tena aweze kupumzika na kushughulikia afya yake; kwani misukosuko ya kampeni sote tunaijua ilivyo na majukumu makubwa ya kitaifa yaliyo mbele yake ni makubwa zaidi.

Natumaini hata washauri wake wa karibu wanaweza kuiona busara na umuhimu wa yeye kutokugombea tena mwakani, si kwa sababu atashindwa (kwani nina uhakika bado ataweza kuchaguliwa kwa kura nyingi tu japo si kama za 2005); bali kwa sababu ya umuhimu wa kuilinda afya yake.

Ndugu zangu, kubwa zaidi hapa ni afya yake na maisha yake na vile vile kujipa muda wa kufurahia matunda ya jasho lake na kupumzika kuimarisha afya yake.
Lakini pia kama maumivu haya ni makubwa na yanaendelea kumsumbua, anaweza kuamua kujiuzulu mapema zaidi chini ya Ibara ya 37 ya Katiba ya nchi, na Dk.
Shein akamalizia ngwe hii ya kwanza ya Kikwete bila kusababisha matatizo yoyote katika Serikali; kwani ndiyo sababu tunaye Makamu wa Rais.
Kwa uzoefu alionao na ukaribu aliokuwa nao kwa Mkapa na Kikwete, ninaamini Dk.
Shein ataweza pasipo shaka yoyote kushika gurudumu la nchi kuelekea uchaguzi mkuu wa mwakani.
Lakini pia itakuwa vizuri zaidi kama Rais Kikwete atatangaza mapema kutokugombea tena mwakani ili chama chake cha CCM na wanachama wenzake ndani ya CCM waanze kujipanga kutafuta yule atakayemrithi.


