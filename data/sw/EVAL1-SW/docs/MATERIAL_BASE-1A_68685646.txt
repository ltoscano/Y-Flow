Rasimu ya Katiba inawatia unyonge vijana
Jun 28, 2013

IBARA za 75 na 117 za rasimu ya katiba mpya, pamoja na mambo mengine, inapendekeza sifa za kugombea nafasi za urais na ubunge. Ibara ya 75 (d) imeweka umri usiopungua miaka 40 kama kigezo kimoja cha kikatiba cha mtu kuweza kugombea urais. Ibara ya 117 (1a) imeweka umri wa miaka 25 kama kigezo kimojawapo cha mtu kuruhusiwa kugombea ubunge katika Jamhuri ya Muungano wa Tanzania.

Suala la umri kama kigezo au sifa za kuwa kiongozi limeibuka mara nyingi katika mijadala ya kisiasa hapa Tanzania. Jambo hili lilikolezwa zaidi mwishoni mwa mwaka jana na mwanzoni mwa mwaka huu, baada ya wanasiasa wawili vijana, Januari Makamba na Zitto Kabwe walipopendekeza kushushwa kwa umri wa kugombea urais hadi miaka 35 au hata 30. Bahati mbaya maoni yao yalitafsiriwa vibaya na baadhi ya wanasiasa, wakijaribu kuhusisha maoni yao haya na nia yao ya kugombea urais mwaka 2015.
Wapo baadhi ya wanasiasa waliowaona vijana hao kama viongozi wenye tamaa na ambao wanataka mambo makubwa katika umri mdogo. Nakumbuka katika moja ya mijadala katika ukumbi wa Nkrumah Chuo Kikuu cha Dar es Salaam, Mzee Joseph Butiku alifanikiwa kwa kiasi fulani kuizima hoja ya Januari Makamba aliyetumia muda mrefu katika mada yake kujenga hoja juu ya umuhimu wa kushusha umri wa kugombea urais. Januari Makamba alienda mbali zaidi na kupendekeza kwamba watu wenye umri zaidi ya miaka 60 wasahau habari za kugombea urais, kauli ambayo ilionekana kumgusa na kumkasirisha Mzee Butiku. Alipopata nafasi ya kuchangia, Mzee Butiku alijikita kwenye hoja moja tu ya kukemea wanaotaka umri wa kugombea urais ushushwe, na kuonyesha kwamba umri wa mtu sio kigezo au sifa ya kugombea urais, na kwa kiasi fulani alijaribu kuonyesha kwamba waliokuwa wanashadadia jambo la umri walikuwa ni wabaguzi na kwamba wana mawazo finyu juu ya sifa za Rais.

Nimekariri maoni ya Mzee Butiku kwa upana zaidi kutokana na nafasi yake kuwa mjumbe wa Tume ya Katiba ambayo imekataa kukubaliana na mawazo ya kushusha umri wa kugombea urais. Katika kuonyesha kwamba ‘umri mkubwa’ ni muhimu katika uongozi tume imeenda mbali zaidi kwa kuongeza hata umri wa kugombea ubunge kutoka miaka 21 katika Katiba ya sasa hadi miaka 25 katika Rasimu ya Katiba inayopendekezwa. Nina imani kwamba maoni ya Mzee Butiku, kwa kuzingatia msimamo wake kabla, yalikuwa ni muhimu katika kuishawishi tume kuhakikisha kwamba Wa tanzania wenye umri mkubwa pekee ndio wanaopata nafasi ya kugombea nafasi mbalimbali za uongozi. Kwa kukataza watu walio chini wa umri wa miaka 40 kugombea urais na kupandisha umri wa kugombea ubunge Mzee Butiku amekanyaga kauli zake mwenyewe pale alipodai kuwa umri sio kigezo wala sifa ya kuwa rais. Kwa mapendekezo haya, tume imetambua kuwa umri ni sifa na kigezo mojawapo muhimu katika kuwa kiongozi. Katika aya zinazofuata ninaonyesha ubaya na hatari ya aina ya umri unaopendekezwa katika kugombea urais na ubunge katika Jamhuri ya Muungano wa Tanzania.

Msingi mojawapo unaosisitizwa katika sura tatu za mwanzo katika rasimu ni kupinga ubaguzi wa kila aina. Bahati mbaya rasimu hiyo hiyo inayohimiza taifa lisilo na ubaguzi imeamua kukumbatia ubaguzi wa umri kikatiba, na hii ni sababu ya kwanza ya kupinga kipengele cha umri katika rasimu. Ubaguzi wa umri ni mbaya zaidi kwa taifa kama la Tanzania, ambalo sehemu kubwa ya watu wake ni watoto na vijana. Kwa mujibu wa sensa ya mwaka 2012 zaidi ya asilimia 60 ya Wa tanzania wapo chini ya umri wa miaka 25! Inakadiriwa kuwa asilimia 70 ya wapiga kura katika uchaguzi wa mwaka 2015 watakuwa chini ya umri wa miaka 40! Kwa hiyo asilimia 70 ya wapiga kura wamebaguliwa katika kugombea nafasi ya urais na ubaguzi wa namna hii haupaswi kukubaliwa na taifa lolote la kistaarabu na linalozingatia misingi ya kidemokrasia katika utawala wake.


