
Polo atimua mke kwa kukutana na wenzake
JOMBI wa hapa aliwashangaza wakazi baada ya kumtimua mkewe kwa kuhudhuria mkutano wa kikundi cha akina mama.
Kulingana na mdokezi, jamaa alikasirika mkewe alipoenda kuhudhuria mkutano huo bila idhini yake na kurejea nyumbani usiku wa manane. 
“Kikundi hicho kinahusika na kuwatembelea wazazi wa wanachama ili wapokee baraka,” akasema mdokezi wetu.
Siku ya kisanga, mama huyo alijiunga na wanachama wenzake kuwatembelea wazazi wa mwanachama mmoja eneo la Rif Valley. Ni kwa sababu hiyo akina mama hao walichelewa na wakarejea nyumbani kwao usiku wa manane.
“Mke wa jamaa hakuwa na bahati hata kidogo kwani siku hiyo, mumewe aliwasili nyumbani mapema tofauti na siku zingine ambazo hupitia vilabuni kujistarehesha hadi usiku wa manane,” akasema mdokezi.
Inasemekana kuwa mzee alimfungulia mama watoto mlango alipobisha kisha akaanza kumfokea.
“Aha! Ni wazi kwamba wewe mwanamke umeanza kumea pembe na unajiona sasa wewe ni dume hapa na ndiposa unaingia wakati unaotaka ili mimi mume wako nikufungulie mlango.
Kamwe hatuwezi kuishi madume wawili katika zizi moja na kwa hivyo nimekupatia uhuru wa kuishi pengine na sio hapa kwangu,” mzee alichemka na kuanza kutupa nje nguo za mkewe.
Juhudi za mama kujitetea ziliambulia patupu kwani mzee hakuwa tayari kumsikiliza.
Baada ya kutupa mali yake nje, buda alichukua rungu na kumsimamia mkewe kuondoka boma lake kisha akafunga lango kwa kishindo.
Ilimbidi mama huyo aende kuomba pahali pa kulala kwa mama mkwe kwa sababu hangeweza kusafiri hadi kwa wazazi wake usiku.
Haikubainika mara moja ikiwa wanandoa hao walifaulu kusuluhisha tofauti zao siku iliyofuata.
Na KIMANI wa NJUGUNA


