
Viongozi wa soka lazima wawe waadilifu katika kazi zao
SOKA eneo la Pwani linaweza kurudia hadhi yake ikiwa kutakuwa na viongozi waadilifu na wale wanaoweza kluhjitolea kuzisaidia klabu zao kwa hali na mali.
Aliyekuwa mchezaji mashuhuri wa klabu maarufu ya Liverpool (Mwenge) FC, Abdul Kadernani almaarufu Pele, anaamini kama kutatokea watu kusimamia klabu vizuri, timu za Pwani zitarudi kuwa kama zamani. 
“Jambo la kuhuzunisha ni kwamba siku hizi hakuna watu wanaojitlea kuzisaidia klabu kama zamani, hali ya kandanda itarudi na kutakuwako klabu zitakazotamba kama zilivyokuwa Liverpool, Feisal, Lake Warriors na Western Stars,” akasema Pele.
Mwanasoka huyo ambaye alikuwa maarufu kote Afrika Mashariki zaidi kwa ufungaji wake wa mabao kwa kutumia kichwa, anaamini pia majina ya zamani ya timu zilizokuwa maarufu yakirudiwa kutumiwa, soka la Pwani litaimarika tena.
Pele alilaumu vikali jinsi uchaguzi wa viongozi wa soka unavyofanywa nchini na kudai uchaguzi wa maaafisa wa shirikisho la soka unatumiwa kwa njia za dhulma na ukosefu wa demokrasia. “Uchaguzi unafanywa kwa njia mbaya na hilo linaumiza maendeleo ya soka,” akadai.
Pele aliyezaliwa Agosti 9, 1948, anasema mipango inayoendelea ya soka nchini inaweza kuangamiza kabisa mchezo huo kwani mwishowe kutabakia timu za Nairobi pekee na itakuwa tatizo kwa Pwani kutoa timu kwenye Ligi Kuu ya Kenya.
Anasema ni muhimu sheria za ligi kuu kubadilishwa ili timu kutoka mikoa mingine ya Pwani, Nyanza, Magharibi na Bonde la Ufa ziwe na wawakilishi sawa na timu za Nairobi.
Anataka wanasoka wa Pwani kucheza kwa kujitolea wanaopochezea timu zao za ligi za taifa. “Nina hakika kama tutakuwa na timu mbili tatu ligi kuu, timu zetu hizo zitafanya maajabu na kurudisha hadhi ya soka ya Pwani,” akasema Pele.
Jagina huyo anakariri timu za Pwani zifanye juhudi ili ziwe maarufu na ziweze kurudisha tena mashabiki wengi viwanjani. “Nilipokuwa mchezaji wa Mwenge, nilikuwa najivunia kuvaa flana ya timu yangu hiyo kwani nilijua naipa sifa timu yangu inaposhinda,” akasema.
Abuu anasema kandanda iko ndani ya damu yake na anatamani angerudi kuwa mdogo ilia pate kuwaonyesha chipukizi jinsi walivyokuwa wakisakata soka la hali ya juu.
Kuhusu hali ya soka nchini, Pele anasema inahuzunisha mno kuona timu ya taifa ya Harambee Stars inashindwa mara kwa mara na kulitia taifa aibuni. Anapendekeza mikakati kabambe inastahili kufanyika ili kurudisha heshima ya timu hiyo.
“Ni jambo la aibu kubwa kuona mara kwa mara tunashindwa kufuzu kwenye fainali za mashindano ya kimataifa na hasa yale barani Afrika. Hakuna sababu za maana zinazotolewa kwa nini matokeo yawe hivyo,” akalalama Pele.
Mkongwe huyo wa zamani anawataka wanasoka wa wakati huu wafanye bidii kwenye mazoezi yao na kuhakikisha wanaongeza mazoezi ya kuongeza misuli na kuwa na pumzi za kutosha kuhimili dakika 90 za mchezo.
“Wakati wetu tulikuwa tukifanya mazoezi yetu ya kibinafsi mbali na yale ya pamoja na timu.
Tulikuwa tuko na afya kwani tulikuwa tukifanya mazoezi yakiwemo ya baharini,” akaeleza mwanasoka huyo aliyewahi kufunga mabao kadhaa ya kichwa.
Ana huzunika kuona mechi za kandanda za wakati huu kamwe hazivutii mashabiki wengi na kwake analaumu zaidi wanasoka kwa kutozingatia umuhimu wa maandalizi ya kujiweka katika hali nzuri na kukosa mapenzi ya timu zao.
Na ABDULRAHMAN SHERIF


