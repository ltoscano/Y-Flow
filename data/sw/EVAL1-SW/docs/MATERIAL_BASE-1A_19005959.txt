
Nahodha atoa chozi akiondoka kwa timu
NAHODHA wa Inter Milan, Javier Zanetti alidondokwa na machozi kipenga cha mwisho kilipopulizwa dhidi ya Lazio baada ya kuichezea klabu hiyo mechi yake ya mwisho Jumamosi. 
Zanetti anastaafu akiwa ameshinda mataji matano ya Serie A, manne ya Coppa Italia, moja ya Klabu bingwa Ulaya, Uefa Cup na FIFA Club World Cup. Aidha ndiye mchezaji aliyeichezea taifa lake la Argentina mechi nyingi zaidi katika historia 145.
Beki huyo mkongwe hangeweza kuzuia machozi yaliyomtiririka muda tu mchuano huo ulipoisha, licha ya kuwa timu yake ya Inter ilivuna ushindi mkubwa wa mabao 4-1.
Zanetti ambaye amehitimu umri wa miaka 40, alitangaza kuwa angestaafu mwishoni mwa msimu huu na mechi hiyo ya mwisho akiwa na jezi ya Inter ilikuwa yake ya 863.
Sogora huyo aliingia uwanjani San Siro katika kipindi cha pili, kujaza nafasi ya beki wa kulia, Jonathan huku akiwa amevalia kitambaa cha unahodha.
Vifijo na vigelegele vilisikika kutoka kwa mashabiki alipokuwa akiingia uwanjani huku pia wakinyanyua mabango yenye maandishi ya kumshukuru na kumsifia kwa mchango wake klabuni humo kwa zaidi ya mwongo mmoja aliochezea Inter


