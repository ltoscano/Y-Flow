
CBK yatajwa kuwa kikwazo katika sekta ya kahawa
MAMLAKA ya Kuuza Kahawa katika Masoko ya Kigeni (KCCE) jana ilidai kuwa Bodi ya Kahawa (CBK) ndiyo kizingiti kikuu cha kulainika kwa soko la zao hilo.
Mamlaka hiyo ilisema kuwa CBK hutatiza uuzaji kwa huchelewesha mikakati ya soko kimakusudi kwa nia ya kuwafaidi madalali ambao huishia kuvuruga soko wakitafuta faida nono.
KCCE ilisema kwenye taarifa iliyowekwa sahjihi na Mkurugenzi wake Bi Lucy Murumba kuwa CBK huchukua muda mrefu kutoa leseni kwa mashirika ya kuuza kahawa, hali inayokwamisha shehena za kahawa zinazonuiwa kuuzwa katika masoko ya nje.
Mkurugenzi huyo alieleza kuwa mamlaka yake imekuwa ikikumbana na wakati mgumu kutimiza mikataba na mashirika ya wakulima kwa kuwa aidha leseni hutolewa zikiwa zimechelewa na mara zingine kukosa kutolewa na CBK.
Bi Murumba alisema kuna matumaini kuwa kahawa iko na uwezo wa kuongoza katika kutajirisha kaunti 23 iwapo wadau watafanya kazi pamoja.
“Kwa sasa, KCCE iko na mikataba 35 na wakulima kuhusu mauzo ya kahawa na licha ya kuwa na soko linalongoja kahawa hiyo, CBK huchelewesha mikataba hiyo kutimia kwa takriban miezi sita kwa kila mwaka,” akasema.
Hali hiyo, alisema, inazua siasa za kuharibia viongozi wa mashirika na kisiasa sifa kwa kuwa wakulima huelekeza ghadhabu yao wanapokosa malipo. 


