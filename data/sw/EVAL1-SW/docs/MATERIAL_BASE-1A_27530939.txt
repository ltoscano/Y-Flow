Umesikia ya limbwata, sasa kubwata ya siasa itakuwaje?
Jun 24, 2015

Kwa Waziri wa Mikiki na Makeke,
Uzitoni Street,
Bongo.
Mpenzi wangu oyee! Mpenzi wangu oyee!
YADUMU mapenzi yetu!
Pamoja na hayo, mpenzi wangu, kwa kuwa wewe umeshindwa kujiunga na foleni ya kuingia nchi ya Tangazania, imebidi nichukue fomu mwenyewe.
Unajua mimi ni Mwenyekiti wa wasichana wa kazi hapa Bongo, na sasa, kutokana na msukumo usiozuilika wa wasichana wenzangu, nimeshindwa kukataa.
Najua kwamba safari itakuwa ngumu maana sina hata nguo moja ya kijani jamani, tena nina alaji ya kijani. Lakini natarajia kwamba nitaweza kuwashawishi watu kuelewa kwamba chama cha siasa si shule ya sekondari, au hata jeshi, ingawa hawa wa kijani nao wana jeshi lao huku wakiwalaani wengine kwa kuwa na jeshi.
Binti Bosi anasema wanakuwa kama Wamarekani na Saddam. Walimlazimisha kuangamiza silaha za maangamizi kwanza kisha wakamshambulia na silaha zao za maangamizi. Unanielewa hapa mpenzi? Ikabidi nikune kichwa lakini mwisho nilielewa wanataka kuangamiza makundi ya vyama vingine ili watambe na kundi lao au?
Sasa hebu niambie chama ni watu, iweje wote watake kuwa bidhaa kama biskuti ya aina moja ndani ya boksi tehe tehe tehe. Kwa hiyo, pamoja na ubaguzi wao wa rangi (kijani pekee) ninaamini kwamba wasichana wa kazi wana uwezo wa kufanya kazi kimyakimya hadi wote watakuwa upande wangu. Umesikia ya limbwata, sasa kubwata ya siasa itakuwaje?
Na kweli limbwata mpenzi tehe tehe tehe. Juzi wakati naandaa chakula cha jioni, nikasikia gari la Bosi limefika hivyo nilienda kumfungulia mlango. Nilishtuka na kurudi nyuma huku nipaza sauti kwa uoga.
‘Jini hilo, jini hilo’
Hadi nilisikia sauti ya Bosi.
‘We Hidaya, umepagawa nini?’
‘Bosi uko wapi? Mbona sikuoni?’
‘Ni mimi hapa! Hebu fungua macho uangalie.’
Nikafungua macho kidogo na kufunga tena.
‘Naona kijani tu. Wamekuloga baba.’
‘Acha upumbavu Hidaya. Ni mimi kijani.’
Wakati huo Mama Bosi naye alikuwa amefika. Naye kashtuka.
‘Mume wangu kulikoni?’
Bosi akaanza kukasirika.
‘Kulikoni nini?’
‘Mbona uso wako umebadilika. Umekuwa kijani kama Shrek.’
Duh, Bosi akaanza kukasirika hadi hata ukijani wake ukazidi kukolea. Na bahati mbaya, Binti Bosi naye akatoka chumbani na kukauka kucheka.
‘Heh, baba umekuwa shabiki wa timu ya Cameroon?’
‘Una maana gani?’
‘Mashabiki wa mpira ndio wanaopiga rangi nyuso zao na nywele zao ili kuonyesha mapenzi ya timu. Sasa mimi naona Cameroon tu, tena timu ya wanawake ambao wanafanya vizuri.’
Bosi akajibwaga na kujimwaga kwenye kochi. 
‘Hidaya, hebu niletee wiski yangu. Na iwapo nyinyi nyote mmetosheka na kejeli zenu, hebu nisikilizeni.’
MB akatulia lakini BB akaendelea kucheka.
‘Ndiyo baba. Imekuwaje hadi uso?’
‘We si unawaona wagombea wote? Kila mmoja anavaa shati la kijani. Anaamka na kijani, anatembea na kijani na nasikia wengine wamejipiga selfie kitandani usiku wakiwa wamevaa kijani. Sasa nitawezaje kuonyesha kwamba mimi ni zaidi? Katika kupiga rangi uso namna hiyo nawadhihirishia watu kwamba katika wagombea wote, mimi ndiye mwenyewe. Shati la nini? Uso ndio zaidi.’
BB akazidi kucheka.
‘Sawa baba lakini rangi si mtu.’
‘Kwani sijui? Wakati kila mtu anajaribu kujipendekeza achaguliwe inabidi kutafuta njia ya kuonyesha kwamba wewe ni mzalendo kuliko wazalendo, ni mtiifu kuliko watiifu.’
Akatafakari kidogo.
‘Nakumbuka nilipokuwa kijana niliona msichana mmoja akisimama barabarani na kila gari likipita alipandisha fulana ili kuonyesha maziwa yake. Sasa, baada ya kumwona mara mbili tatu, nikaamua kusimama na kumwuliza kulikoni.’
BB akazidi kucheka lakini MB akakunja uso.
‘Eti nini?’
‘Tulia mke wangu usikilize mwisho kabla ya kusema. Nilipomwuliza akawaonyesha wasichana wengine waliokuwa wamekaa karibu. ‘Unawaona wote hawa Bwana? Mimi nina kitu gani zaidi yao? Kwa hiyo inabidi kuwavutia watu wanione mimi si wao.’
Nikamwuliza ‘kwa hiyo hili ni tangazo la biashara?’ Akajibu ‘Sawa kabisa Bwana’. Si unaona umesimamisha gari mbele yangu si wengine.’
MB akashindwa kujizuia.
‘Mmmh. Kumbe …’
‘Kumbe nini? Kwani niliondoka naye? Nilitaka kujua kwa nini anafanya vile tu.’
MB akamwangalia kwa jicho la tuhuma. Kumbe hata kama watu wameoana miaka mingi na tukio lilitokea hata kabla hawajakutana mara ya kwanza wivu wa uovu bado unawasumbua. Bosi akaendelea.
‘Hapa nilijifunza kitu. Mara nyingine ukitaka kuonekana inabidi ufanye jambo moja zaidi au tofauti na wenzio.’


