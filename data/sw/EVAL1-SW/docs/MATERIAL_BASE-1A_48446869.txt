
Ujenzi hole Jiji la Mbeya, madiwani CCM wahusishwa Oct 25, 2012

UKISHANGAA ya Musa utayaona ya Firauni, hivi ndivyo unavyoweza kulielezea Baraza la Madiwani Jiji la Mbeya, pale linapokubali maamuzi yake kutenguliwa na kamati zake ndogo.
Miezi michache baada ya kuzinduliwa kwa Baraza la Madiwani Jiji la Mbeya, yalianza kujitokeza malalamiko dhidi yake kutoka kwa baadhi ya madiwani wa jiji hilo, hususani wale wanaotokana na Chama cha Mapinduzi (CCM) ambao ndio wengi, kwamba wanatumia wingi wao vibaya, wakiweka maslahi ya chama mbele badala ya mapana ya umma.
Kati ya eneo lililoathirika zaidi na maamuzi ya madiwani hao ni la mipango miji ambako maamuzi ya Baraza la Madiwani yanatenguliwa kwa ajili ya kuwabeba baadhi ya wafanyabiashara, huku wengine wakizuiwa. 
Undumila kuwili huo unaofanywa na Baraza hilo la Madiwani unawaweka katika mazingira magumu zaidi watendaji wa jiji hilo, ambao mara kadhaa wamejikuta katika mzozo na wananchi pale wanapotekeleza maamuzi ya baraza hilo huku baadhi ya madiwani wakiwa tayari wameyatolea maelezo tofauti kwa wananchi.
Kati ya mifano ya mitafaruku inayotokana na hatua ya madiwani kukiuka maamuzi waliyoyafikia kwenye Baraza lao ni ule wa wafanyabiashara wadogo, machinga eneo la Mwanjelwa, ambao ulisababisha vurugu kubwa zilizosimamisha shughuli kwa siku mbili mfululizo hadi pale Jeshi la Wananchi lilipoingilia kati kutuliza baada ya Jeshi la Polisi kushindwa.
Katika siku za hivi karibuni kumeibuka mgogoro mwingine unaotokana na hatua ya madiwani hao kukiuka azimio la Baraza la Madiwani kuhusu ujenzi kwa eneo la Barabara Kuu ya Tanzania na Zambia.
Mwaka 2008, Baraza la Madiwani likiwa chini ya uongozi wa Meya wa sasa, Athanas Kapunga, lilipitisha azimio linalozuia kuendelezwa au kufanyiwa matengezo nyumba zote zilizopo kwenye Barabara Kuu ya Tanzania na Zambia jijini humo, inayopita maeneo makuu ya biashara ya Uyole, Sae, Ilomba, Soweto, Mwanjelwa, Forest na Iyunga.
Kwa mujibu wa azimio hilo, Bara la Madiwani liliazimia kujengwa kwa majengo ya ghorofa tu, lengo likiwa ni kuboresha sura ya Jiji hilo lililoko kwenye lango kuu la nchi kuelekea Kusini mwa Afrika.
Hata hivyo, katika hatua iliyowashangaza wengi, wakiwamo madiwani, wafanyabiashara na wananchi wa kawaida ni pale mfanyabiashara mmoja aliporuhusiwa kukarabati nyumba kwa ajili ya biashara wakati kuna azimio la Baraza la Madiwani lenye kuelekeza eneo hilo kujengwa ghorofa tu.
Mfanyabiashara huyo aliruhusiwa baada ya Kamati ya Mipango Miji na Mazingira iliyoketi Agosti mwaka huu, baada ya ajenda ya kumruhusu mfanyabiashara huyo kuingizwa kama ajenda ya dharura.
Mmoja wa wanakamati ameliambia Raia Mwema kuwa baada ya baadhi ya madiwani kupinga kutenguliwa kwa azimio la Baraza la Madiwani, Meya wa jiji hilo, Athanas Kapunga, alishinikiza kufikia uamuzi kwa kupiga kura, ambapo ilibainika baadaye kwamba alishandaa madiwani wake kutoka CCM kukubaliana na hoja.
“Baadhi ya madiwani, hasa wale kutoka Chama cha Demokrasia na Mandeleo (CHADEMA) walipinga lakini Meya akashinikiza ipigwe kura, madiwani wa CCM waliunga mkono hoja kumruhusu mfanyabiashara huyo kuendelea na ujenzi wa nyumba hiyo, ikiwa ni kinyume cha azimio la Baraza la Madiwani,” anasema diwani huyo.
Kutokana na uamuzi huo, wataalamu wa sheria za Serikali za Mitaa wanasema Kamati hiyo imevunja sheria iliyotungwa na chombo cha juu katika mamlaka ya jiji hilo, ambacho ni Baraza la Madiwani. 
Katika majibu yake kwenye Baraza la Madiwani lililoketi hivi lililopita kuhusu hoja ya madiwani waliohoji mamlaka ya Kamati kutengua azimio la Baraza la Madiwani, Meya wa Jiji hilo, Kapunga alisema kuwa azimio la baraza si sheria, kauli inayoisafisha Kamati ya Mipango Miji na Mazingira kwamba haikukosea.
“Suala la ujenzi wa ghorofa ni azimio na si sheria,” alisema Kapumga akizima hoja za madiwani waliohoji hatua hiyo.
Hata hivyo, kauli hiyo ya Meya inapingana na Mkurugenzi wa Jiji hilo, Juma Iddi ambaye alipohojiwa na Raia Mwema kuhusu hadhi ya maazimio ya Baraza la Madiwani, alisema kuwa azimio la baraza hilo ni sheria na kwamba ndiyo maana, katika utendaji wao wa kila siku kama watendaji hutekeleza maazimio yake.
Hatua ya Meya wa Jiji hilo kusimamia kutenguliwa kwa azimio la Baraza la Madiwani kwenye Kamati ya Baraza hilo, kumezusha mgogoro mwingine jijini humu, kutokana na baadhi ya wafanyabiashara kuanza kuhoji undumila kuwili unaofanywa na mamlaka hiyo.
“Wafanyabiashara wengi waliopo eneo hilo la Mwanjelwa walihitaji kufanya ukarabati wa majengo yao, lakini wote walikataliwa kutokana na kuwapo kwa azimio hilo la Baraza la Madiwani, sasa wengi wamekuwa na mashaka kwamba rushwa imetumika,” anasema Afisa Afya mmoja.
Uamuzi huo wa Kamati ya Mipango Miji na Mazingira umeuweka njia panda uongozi wa jiji hilo, kwamba waendelee kusimamia sheria au waache mambo yaende holela kama wanavyotaka madiwani wa CCM.
Taarifa kutoka miongoni mwa madiwani hao zinathibitisha mgogoro huo kufikishwa kwenye vyombo vya dola lakini wanashangaa kuona viko kimya, hatua inayouweka uongozi wa jiji hilo katika wakati mgumu kutekeleza majukumu yake.
Walakini katika hatua hiyo ya Kamati ya Mipango Miji na Mazingira inayodaiwa kuchangiwa na shinikizo la Meya wa Jiji hilo, ni maamuzi kufanyika wakati Mkurugenzi wa Jiji hilo akiwa safarini huku ikifahamika wazi kuwa alimkatalia mfanyabiashara huyo kuendelea na ujenzi wa jengo hilo.
Taarifa za ndani ya idara ya Mipango Miji jijini hapo zinaeleza kuwa, awali mfanyabiashara huyo alimfuata Mkurugenzi kumuomba aruhusiwe kufanya ukarabati, ombi ambalo lilikataliwa, lakini katika mazingira ya kushangaza ajenda ilipenyezwa kwenye kikao cha Kamati ya Mipango Miji na Mazingira wakati Mkurugenzi akiwa safarini.
Hata hivyo, kibali cha ujenzi hakikuweza kutolewa kutokana na Mkurugenzi kurudi mara baada ya uamuzi wa kamati hiyo, na kusubiri mwanya mwingine.
“Mkurugenzi alipopata safri tena, Afisa Mipango Miji wakati huo, alimwagiza mhandisi kutoa kibali cha ukarabati kwa mfanyabiashara huyo, na ukarabati ukafanyika kuanzia Ijumaa jioni wakati ofisi za serikali zimefungwa na ilipofika Jumatatu kazi ilikuwa imekamilika na bidhaa kuwekwa dukani,” anasema afisa mmoja toka vyombo vya dola mkoani hapo.
Mwandishi alipomtafuta mfanyabiashara anayetajwa kuwa chanzo cha mtafaruku huo, alijibiwa kwa vitisho na matusi, akidai kuwa amechoka kufuatwa fuatwa, huku akidai yeye kutohusika na ujenzi wa jengo hilo.
“Kibali kimechukua zaidi ya mwaka, ni juzi tu hapa ndipo nimepewa, si nendeni huko huko mkawaulize,” kisha akaendelea na vitisho huku akijikanganya kuhusu kuhusika kwenye ukarabati wa jengo, akisema,
“We andika halafu niwapeleke mahakamani,…. nyinyi ni wajinga, andika uone, acheni kunifuatafuata, aliyejenga pale ni mtu mwingine, mimi ni mpangaji tu, acheni kufuatilia maisha ya watu.” Hoja kadhaa zimeibuliwa kutokana na hatua hiyo ya Kamati ya Mipango Miji na Mazingira kutengua azimio la Baraza la Madiwani, ikiwemo hatua ya Afisa Mipango Miji huyo kutoa kibali cha ujenzi wakati akifahamu kuwa alishahamishwa.
Maswali mengine yanayosumbua vyombo vya dola mkoani hapo ni hatua ya maamuzi hayo kufanywa wakati Mkurugenzi akiwa safarini, ni nini hasa kilichomfanya Meya kuingilia na kuisimamia hoja hiyo kwenye kikao, na kwa nini kamati ivunje maamuzi ya Baraza la Madiwani.
Mkurugenzi wa Jiji hilo, Iddi alilithibitishia Raia Mwema kwamba mfanyabiashara huyo ameanza kulitumia jengo hilo bila kupatiwa kibali, ikiwa na maana kwamba jengo halijathibitishwa.
Taarifa zaidi kutoka ndani ya vyombo vya dola mkoani Mbeya zinathibitisha kufahamika kwa kadhia hiyo na kusisitiza kwamba azimio lolote linalopitishwa na Baraza la Madiwani huwa sheria ndogo au kanuni.
“Baraza la Madiwani liliazimia kwamba katika Barabara Kuu ya Tanzania-Zambia, hairuhusiwi kufanya ukarabati wa majengo, bali anayetaka basi atawajibika kujenga ghorofa, na kwamba hakuna kibali kitakachotolewa kwa ajili ya ukarabati wa kawaida, lengo ni kubadilisha Jiji la Mbeya kuwa la kisasa na matumizi bora ya ardhi,” anasema afisa mmoja wa serikali mkoani humo.
Ni jambo la kawaida katika Jiji la Mbeya kuona watu wakijenga popote wanapojisikia, yakiwemo hata maeneo yaliyopimwa, biashara inafanywa popote ikiwemo barabarani na hata maeneo ya kando kando ya Barabara Kuu ya Tanzania-Zambia, yaliyopandwa miti na nyasi, leo ni maengesho ya magari kiasi cha nyasi zote kutoweka na miti imegeuzwa kuwa maeneo ya kutundikia bidhaa.
Uvurugaji wote huo wa mipango miji unafanywa kwa kisingizio cha siasa, lakini nyuma yake kuna kila dalili yakuwepo mazingira ya rushwa.


