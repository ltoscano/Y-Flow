China na ibada ya ‘uzungu’
May 15, 2014

RAFIKI yangu Mmalawi, Zawadi Ngauma, amepata bahati ya mtende ya kupata kazi ya kumfundisha Kiingereza binti mmmoja wa Kichina.
Haikuwa rahisi kupata kazi hiyo kwani uongo ilibidi utumike. Kwa binti huyo, Ngauma si Mmalawi, si kijana yule wa Kichewa kutoka pale Lilongwe ambaye marafiki zake tunamjua.
Ngauma amejitambulisha kama Mmarekani Mweusi ingawa huko Marekani hata hajawahi kukanyaga. Ngauma amemwambia yule binti kuwa anatoka Jimbo la Georgia, Jiji la Atlanta – Marekani na kwamba ana uraia wa nchi mbili, pamoja na Malawi alipotokea baba yake.
Ngauma asingepata kazi ya kumfundisha binti huyo kama angesema ukweli kwa sababu Wachina wanaamini Wazungu ndio weledi zaidi hususan katika lugha ya Kiingereza. Kama Mweusi atokee hukohuko katika nchi za Wazungu, si Afrika. Na kama anatokea Afrika basi awe Mzungu wa Afrika Kusini.
Akiwa keshaishi hapa Shanghai kwa miaka mitatu, Ngauma ana uzoefu wa kutosha. Huko nyuma aliwahi kupata kazi ya kufundisha watoto Kiingereza aliyodumu nayo kwa wiki moja tu. Wakiwa na wasiwasi na uwezo wa mwalimu ‘Mweusi’, wazazi walikuwa wakiingia darasani kila siku wakikagua ufundishaji wake, na kumpa maelekezo. Ngauma akajichokea, akabwaga manyanga.
Uzoefu huo huo ndio alioupitia binti wa Kitanzania Hellen. Alipata kazi ya kufundisha Kiingereza watoto na wiki moja ilimtosha kusalimu amri. Wazazi walikuwa wakiingia na watoto wao darasani na kumuelekeza Hellen jinsi ya kufundisha. Hellen ambaye naye alidanganya kuwa mama yake ni Mmarekani aliniambia Wachina walimeza uongo huo haraka kutokana na weupe wake aliowazidi Waafrika wengine wawili walioitwa katika mahojiano.
“Maisha hapa si rahisi kwa mtu Mweusi. Kwa jinsi wanavyoamini ngozi nyeupe, hata wangekuwa wanatafuta mwalimu wa Kiswahili usishangae wakahitaji si tu awe mzungumzaji asili wa lugha hiyo lakini awe Mzungu pia”, anasema Ngauma kwa utani.

Ngauma ana kazi nzito katika kumfundisha binti huyu wa Kichina maana kila anapokwenda darasani inabidi abadilishe swaga kutoka za Ki- Chewa hadi za Kimarekani. Binti amemwambia Zawadi wazi kuwa anataka kuweza kuzungumza kwa lafidhi kama ya Wamarekani wenyewe.
Matangazo mengi ya kazi za ualimu na hata kazi nyingine inayotaka ujuzi wa lugha ya Kiingereza hapa Shanghai na China kwa ujumla yanadai ‘mzungumzaji asili wa lugha’. Lakini ‘mzungumzaji asili’ anapimwa kwa ngozi yake. Mzungu ana nafasi zaidi kuliko Mhindi, Muasia na Mwafrika. Kadhalika, Mwafrika mwenye karangi rangi, kama ndugu zangu wa Kirangi na Kipemba, wana nafasi kubwa kuliko Mweusi titiri.
Wazungu wengi waliopo hapa Shanghai wanatoka nchi za Ulaya ya Mashariki. Wengi hawajui Kiingereza kabisa, wachache wanababaishababaisha. Lakini amini nikikueleza kuwa, hawa Wazungu wanaobabaisha, wana nafasi nzuri ya kupata kazi ya ualimu wa Kiingereza kuliko Mwafrika anayekijua kindakindaki.
Wapo Weusi waliofanikiwa kupata kazi za muda za kufundisha Kiingereza, lakini Mweusi huyo lazima aidha atoke Marekani, Ulaya au Australia ama adanganye kuwa anatokea miongoni mwa nchi hizo au mmoja wa wazazi wake anatokea huko. Pili, siku atakapoitwa kwa ajili ya mahojiano, ajitahidi kuigiza lafudhi yake ifanane na ya Kimarekani.
Hakuna mtu anayeelewa kuhusu ubaguzi wa Wachina kama Damaris, binti wa Kikenya anayesomea shahada ya pili katika hesabu. Damaris anazungumza Kiingereza kizuri sana na pia amekuwa mwalimu kwa muda mrefu. Damaris ameitwa katika mahojiamo ya kazi zaidi ya mara 10 na hajawahi kufanikiwa.
“Nachukia kuishi hapa. Wachina ni wabaguzi sana. Nawajua raia wa Urusi, Ukraine, Ufaransa na nchi nyingine ambao Kiingereza chao ni dhaifu sana na hata hawana hiyo lafudhi ya Kimarekani lakini wanapata kazi. Mimi nimeomba kazi mpaka nimechoka. Ni suala la rangi tu ya ngozi ndilo linaloniangusha,” anasema Damaris.
Nilipomuuliza Damaris kwa nini naye hadanganyi kuhusu uraia wake kama Waafrika wengine, aliniambia anajivunia mno utaifa wake wa Kenya na kwamba hayuko katika hali mbaya hivyo kifedha kiasi cha kufikiria kudanganya.
Damaris anasema Wachina wanapenda kuwatumia Waafrika wawasaidie kujifunza Kiingereza lakini hawapo tayari kuwalipa. Anaongeza: “Mara nyingi utakuta Mchina anakuomba mkale wote na atatumia nafasi hiyo kuimarisha uwezo wake wa Kiingereza. Ikija katika kuajiri, Mchina huyo atatafuta mzungu”.
Hivi karibuni nilikutana na mkuu wa kituo kimoja cha kufundishia Kiingereza, James Martin, raia wa Canada. Katika mazungumzo alisema ni kweli wazazi wanapendelea Wazungu wawafundishe watoto wao Kiingereza ingawa si Wazungu wote wanaojua Kiingereza.
Anasema Waafrika wengi wamekuwa wakilalamika, lakini yeye kama mmiliki wa kituo anaangalia biashara na hivyo basi mteja akiwa mfalme, anachotaka hutimiziwa.
Wachina wengi hawajui Kiingereza lakini kizazi kipya cha Wachina, cha vijana walio vyuo vikuu na shule za sekondari za juu, wamekuwa wakijitahidi kujifunza lugha hiyo wakikusudia kwenda kusoma nje hapo baadaye.
Hata hivyo, mtazamo wa Wachina kuhusu nani ni mwalimu anayefaa umewagharimu sana kwa sababu mara nyingi Wazungu wasio na ujuzi wa lugha hiyo wanatumia fursa hiyo kubabaisha. Hata walimu wanaotoka katika nchi zinazozungumza Kiingereza, wengi wamekuwa hawana ujuzi wa kufundisha na lafudhi zao ni ngumu kueleweka kwa Mchina.


