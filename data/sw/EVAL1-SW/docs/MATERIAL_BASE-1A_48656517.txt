
Historia itatuhukumu kuhusu Zimbabwe Jun 01, 2012

NIANZE makala hii kwa kumnukuu Rais wa Awamu ya Pili Ali Hassan Mwinyi (Mzee Ruksa) pale aliposema “Kila kitu kina zama zake”.
Mzee Mwinyi alikuwa akijaribu kutukumbusha umuhimu wa zama na matukio yanayotawala au kuzunguka nyakati tulizo nazo katika dunia hii tunayopita, na vile watu wa zama husika watakavyokumbukwa kwa matukio yaliyotawala katika nyakati zao. Naam haya ni maneno yasiyoanguka!
Wengi wetu vijana wa kisasa tulisoma katika vitabu na pegine hata kusikia umahiri, ushupavu na ujasiri wa Baba wa Taifa na Rais wa kwanza Mwalimu Julius Nyerere kwa vile alivyojitolea kwa hali na mali katika ukombozi wa Bara la Afrika na hasa nchi zilizo Kusini mwa Jangwa la Sahara, na kwa vile alivyoweza kuwaambia ukweli viongozi wenzie wa Afrika hata kwa yale wasiyopenda kuyasikia, na pengine tulipata pia kumshuhudia na kumsikia kwa ule uthubutu wake wa kuweza kuyasemea kwa ukali mambo yaliyokuwa yakienda kombo. 

Historia imemuweka mkombozi huyu mahali pake anapostahili na ataendelea kukumbukwa na vizazi hata vizazi daima milele.
Swali ninalokuja nalo katika makala hii, ni je historia itatuhukumu vipi kuhusu suala la Zimbabwe? Nchi ambayo mchango wa Tanzania katika ukombozi wake hauwezi kusahaulika na wala hauwezi kudharauliwa.
Je, itatuhukumu kama watu tulionyamaza kimya, hatukuchukua hatua yoyote wala kuhisi lolote kwa nchi ambayo enzi hizo kabla ya kashikashi za sasa ilikuwa na neema tele, ikiwamo chakula cha kukidhi raia wake na hata kuweza kulisha nchi za jirani kwa chakula cha ziada kilichopatikana.
Zimbabwe inaelekea kuzimu na inaparanganyika huku ulimwengu wote tukiwa tunatazama na tunapigwa na kigugumizi na mchecheto dhidi ya hatua za kuchukua kumkabili yule ambaye zamani tulikuwa tukimkumbatia kama mwenzetu; Komredi Robert Mugabe.
Najua wapo watakaonituhumu kwamba kwa kuyazungumza haya huku nikiwa katika ardhi ya Uingereza, nchi ambayo pengine imechangia kwa kiasi fulani kwa Zimbabwe kufika hapo ilipo, kwamba mtazamo wangu pengine utakuwa umeathiriwa na vyombo vya Magharibi hasa Uingereza, lakini nikuhakishie ndugu msomaji mtazamo wangu ni mpana zaidi ya hapo. Mara nyingi pia huzungumza na Wazimbabwe na wasio Wazimbabwe walioko Harare na maeneo mengine na kunipa ukweli wa mambo ulivyo, hali ni ngumu sana.
Hata kama kwa kusema kwangu hakutawafurahisha baadhi ya watu, sioni hasara ya kupoteza marafiki kwa kusema ukweli. Nami sitakuwa wa kwanza kuyasema haya nikiwa katika ardhi ya wakoloni wetu wa zamani Waingereza, maana hata Nelson Mandela aliyasema haya akiwa hapa viwanja vya Hyde Park.
Hivi karibuni Zimbabwe kumetokea mlipuko wa kipindupindu ambacho kimesababisha mauti ya zaidi ya watu 1,000 huku walioambukizwa wakifikia zaidi ya 16,000.
Kwanza Serikali ya Mugabe ilitangaza hali ya hatari kabla ya kutangaza bila ya aibu kwamba hakuna tena kipindupindu na mambo ni shwari ilhali mamia ya watu wakiendelea kupoteza maisha na wengineo wakizidi kuathirika kwa kipindupindu.
Mugabe alisikika kwa madaha akiuhadaa ulimwengu kwamba wamefanikiwa kudhibiti kipindupindu huku makundi ya Wazimbabwe wakiendelea kupoteza maisha yao kwa janga hilo na madhila mengine chini ya utawala wake. 
Wengi tunajiuliza, Mugabe anaishi sayari ipi na pengine tudiriki kusema Zimbabwe ipi kiasi kwamba haoni hata yale yanayotokea chini ya pua yake.

Huyu ni kiongozi aliyepoteza hata hisia, machungu na dhiki ambazo watu wake wanapata. Si bure tunapowasikia baadhi ya watu wakituambia matatizo ya Afrika ni matatizo yanayotokana na viongozi wetu wabovu, wabinafsi, na mafisadi wasiojali watu wao badala yake kujali matumbo yao, familia zao na watu wao wa karibu.
Je, kamusi ya Mugabe iliyo ndani ya bongo yake yapo maneno kama utawala bora, utawala wa sheria, uhuru wa vyombo vya habari ama maadili? Nashawishika kusema pengine haya ni maneno yamefutika katika kamusi ya Mugabe.
Wazee wenye hekima nao wamekwisha kuzungumza dhidi ya janga la Zimbabwe akiwamo Mandela, Kofi Annan, Jimmy Carter na Graca Machel hizi ndizo hazina tulizokuwa nazo katika wakati tulio nao, na kama ambavyo Waswahili wamepata kusema ‘asiyesikia la mkuu, huvunjika guu’. Zimbabwe inazama na itaendelea kuzama sote tukiikodolea macho.
Wiki chache zilizopita tumesikia maneno makali na pengine kushawishi hata kutumika kwa nguvu za kijeshi kutoka kwa mchungaji Desmond Tutu.
Mchungaji, Tutu ambaye aliwahi kushinda tuzo ya amani ya Nobel bado anaendelea kuwa na rekodi isiyotililiwa shaka kwa kuzungumza katika mambo kadhaa yanayotikisa ulimwengu tulio nao leo hii. Nani tena bora wa kuyasema maneno yale zaidi ya mchungaji Tutu au watu wa aina yake?
Tanzania kama taifa tumebeba jukumu zito kama Mwenyekiti wa Umoja wa Afrika, tunafahamu msimamo wa Serikali yetu katika kumpinga Mugabe dhidi ya matatizo yanayotokea kule, lakini nadhani tunaweza kupiga hatua nyingine mbele zaidi kumkabili Mugabe kwa kuzishawishi nchi marafiki kuchukua hatua kali zaidi dhidi ya Mugabe na viongozi wenzie wasio na huruma na Wazimbabwe.
Lazima tumwambie kinagaubaga Mugabe, kwamba aliyoyafanya yanatosha na sasa akapumzike kwa amani, awaachie wengine watakaoweza kuiongoza na kuiletea matumaini mapya Zimbabwe.
Bila ya shaka tunatambua mchango wake katika kuikomboa Zimbabwe kutoka katika makucha ya wakoloni, lakini hiyo haimpi yeye hati miliki ya kuitawala Zimbabwe hadi pale uhai wake utakapokoma.
Lazima aondokane na dhana mbaya iliyojengeka kichwani mwake na kwa wanaomzunguka kwamba kama si yeye kuwa madarakani basi Zimbabwe itatawaliwa tena na Waingereza ima moja kwa moja au kwa ushawishi.
Lazima viongozi wetu hususani Afrika watambue, uongozi ni dhamana unayopewa na wananchi, na kama wakikuchoka, au mambo yakienda sivyo ilivyotarajiwa basi ni vyema kuachia ngazi mapema ili isije ikafikia ile hatua ya watu kutamani hata kufanya mapinduzi ya kijeshi.


