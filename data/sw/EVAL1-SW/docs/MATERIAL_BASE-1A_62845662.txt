Uraia haubinafsishwi na mwekezaji wa kweli haulizwi uraia
Feb 28, 2014

BILA shaka wengi tunakumbuka kwa uchungu kabisa jinsi tulivyoshuhudia viwanda vilivyotengenezwa kwa mikopo ambayo ni sehemu ya deni la Taifa, vilivyouzwa kwa bei ya ’kutupa’ kwa wanaoitwa ’wawekezaji’. 
Wengi wa ’wawekezaji’ hawa walichofanya ni kugeuza viwanda vile kuwa maghala na kuuza majumba na mtandao wa rasilimali ambazo zilikuwa chini ya viwanda; na kwa kuwa hawakuwa na nia hasa ya kuzalisha wengi waliuza mitambo au waliitelekeza kwa walinzi ambao hawakuwa na mwajiri wa moja kwa moja, kufanya walinzi wale waendelee kujilipa ’mishahara’ kwa kuuza mitambo ile ya gharama katika vipande vidogo vidogo kama vyuma chakavu.
Matokeo ya ubinafshaji katika maisha ya wanachi yalishuhudiwa kwa katika eneo la ukosefu wa ajira, ajira isiyo na uhakika na kutokuwa na hakika ya maisha ya kila siku na kupanda kwa gharama zisizoepukika za maisha.
Hiki ndicho kipindi ambacho nchi yetu ilishuhudia kina ’Ngapulila’ wengi ambao kwenda nje kutafuta maisha ndio lilikuwa suluhisho pekee la matatizo yao ya kiuchumi waliyokuwa wakipambana nayo, ambayo kwa bahati mbaya na kwa mara ya kwanza katika historia ya maisha yao walijikuta hawakuwa na mtu wa kuwasemea.
Ikumbukwe, msingi mkuu wa Chama cha Mapinduzi (CCM) na Azimio la Arusha ilikuwa ni kuwasemea wanyonge, ’kubatilishwa’ kwa Azimio la Arusha kule Zanzibar na kuachia nguvu ya ’mitaji’ kutamalaki, kulidhoofisha sana misingi ya utu na imani ya watu kwa serikali yao. 
Walioondoka wakati ule wengi wao walikuwa ’waathirika’ wa mabadiliko yale yaliyoruhusu ubinafsishaji katika sekta zote muhimu, na ndiyo hawa tunawazungumzia leo kama ’diaspora’.
Kati ya masuala yanayozungumzwa sana ni kuruhusu uraia-pacha. Naamini na nimepata kusikia mara kwa mara viongozi wetu waandamizi wakitoa kauli za kukubaliana na suala hili la kuruhusu uraia-pacha wakitumia sababu zile zile walizotumia kwenye ubinafsishaji wa viwanda; sababu kuu inayotumika sasa katika kutaka kuhalalisha ’uraia-pacha’ eti ni kuvutia mitaji, kuongeza ajira na kuongeza pato la serikali kupitia kodi.
Imekuwa ni mazoea kwetu kuenenda kwa matukio. Kufanya maamuzi makubwa na yenye athari kubwa kwa spidi ya ’kufa mtu’. Kwa sababu hii, mara kwa mara tumejikuta tukifanya makosa, na kwa kuwa tu wazito kutambua makosa yetu, mara kwa mara tumejikuta tukirudia makosa yale yale, kwa kuwa hatujifunzi.
Safari hii pia, suala la uraia-pacha ’tumeshauriwa’ na sasa utekelezaji wake ni moja ya mambo yanayoenda kwa kasi kubwa, kwa hulka yetu si jambo la kustaajabisha. La kustaajabisha hapa ni jinsi gani suala hili linavyopelekwa-pelekwa, ni suala linalostaajabisha kwa kila mtu anayetaka kujisumbua kujifikirisha.
Kwa kuwa nchi yetu imejaa ’wawekezaji’ kutoka kila taifa, bila shaka wengi wangetamani kuitumia fursa hii; swali ni kwa kiasi gani uraia huu pacha utaendelea kuwafaidisha wengine (Wazungu, Wachina na wahamiaji wengine) na si Wa tanzania ni swali linalohitaji mjadala, lakini dalili za mvua ni mawingu.
Kuna kila dalili, suala hili linashabihiana kama ilivyo kwa wawekezaji wakati tunawafungulia milango, Wa tanzania waliaminishwa ’uwekezaji’ ni kwa faida ya Wa tanzania, kwa kuwa umasikini wetu umetokana na kutokuwa na mitaji. Kilichotokea kila mtu anafahamu, Wa tanzania waligeuka manamba kwenye nchi yao, na kwa kuwa tumecheza na hatima yetu katika maeneo nyeti tumebaki watazamaji pale raia wa nje wanapokuja kuchukua fursa za kazi, biashara na uwekezaji.

Kama ilivyo katika uwekezaji, uraia wa nchi pacha hauna hakika kama utamnufaisha Mtanzania aliyepo Tanzania au yule aliye ughaibuni. Hata kama wenzetu wamefaidika nao, mazingira ya Tanzania ni tofauti na wenzetu, na hata sababu za Wa tanzania kuondoka na kuishia ughaibuni hazishabihiani kihivyo na wengine.
Hivyo basi utafiti ni muhimu kufanyanyika kabla ya maamuzi. Bila utafiti haiyumkini uamuzi huu ukawa na athari za muda mrefu; hata kama utawafaidisha Wa tanzania wasiozidi milioni tatu wanaoishi nje, ukawa janga kwa Wa tanzania zaidi ya milioni 42 wanaoishi Tanzania, na kwa hakika fursa chache zilizopo na zilizotengwa kwa ajili ya Wa tanzania zikapotea hasa kwa kuwa kuna kila dalili kuwa ’wawekezaji’ walio nyumbani ndio watakaochangamkia zaidi ’fursa’ hii.
Haishangazi basi, suala hili la uraia pacha linachagizwa na serikali za nje kama Canada na Oman (ndizo zilizotajwa) na kuingizwa kwenye ajenda kama mahitaji muhimu ya Wa tanzania wanaoishi nje.


