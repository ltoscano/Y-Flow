
Pandeni miti kwa wingi, wakaaji
Na KALUME KAZUNGU
WAKAZI wa Hindi na Kaunti ya Lamu jana walihimizwa kushirikiana na idara ya misitu katika eneo hilo na kupanda miti msimu huu wa mvua.
Vilevile, wakazi hao walitakiwa kujiepusha kukata miti ovyo ili kuepuka uharibifu wa mazingira na ukosefu wa mvua.
Akizungumza na Taifa Leo afisini mwake mjini Hindi, chifu wa eneo hilo, Bw Abdalla Shahasi, alisema kumekuwa na ongezeko la watu, baadhi ambao wanaendeleza ukataji ovyo wa miti, jambo alilolitaja kusababisha ukame wa muda mrefu na uharibifu wa vyanzo vya maji.
Bw Shahasi alielezea wasiwasi wake kufuatia kuanza kupotea kwa mti wa kale wa Mbambakofi na Mgambo, katika siku za hivi karibuni.
Alitoa onyo kali kwa wale wanaokaa karibu na misitu ya Boni tarafa ya Hindi na Mambo Sasa eneo la Witu, ambao kila uchao huingia kisiri misituni wakiendeleza ukataji wa miti hiyo ya kale. 
“Inastahili watakaopatikana waadhibiwe vikali. Wamesababisha mti wa Mgambo na Mbambakofi kuanza kupotea licha ya kwamba ni miti muhimu sana kwa kuleta mvua na anga safi. Ikiwa ukataji ovyo wa miti hautadhibitiwa tutakuwa pabaya,” akasema.
Chifu huyo aidha amesihi mashirika yasiyo ya kiserikali na yale ya kijamii kujitolea kwa dhati na kusaidia katika upanzi wa miti na utunzi wa mazingira ya Lamu.
“Ningeomba watu kupanda miti mashambani mwao. Mashirika ya kijamii na wananchi tushirikiane na idara husika ili kuhakikisha tunapanda miti zaidi msimu huu wa masika.” Pia aliitaka serikali kuongeza zaidi maafisa wa idara ya misitu (KFS) ili kupiga doria hapa katika misitu ya Boni na Mambo Sasa iliyoko kaunti ya Lamu. 


