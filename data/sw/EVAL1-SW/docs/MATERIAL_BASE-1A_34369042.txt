
Nyamira wahimizwa wasiegemee mahindi tu
Na HENRY NYARORA
WAKULIMA katika kaunti ya Nyamira wamehimizwa kupanda mazao mengine ya vyakula badala ya mahindi ambayo kwa sasa yameathiriwa na ugonjwa wa necrotic. 
Gavana wa sehemu hiyo Bw John Nyagarama aliwataka wakulima hao kupanda mimea mingineyo kama vile maharagwe, mtama na hata ndizi na viazi.
“Wakati umefika sasa wakulima wetu kuitikia mafunzo ya maafisa wa kilimo wa nyanjani na waache kupanda mahindi ambayo yamehasiriwa na ugonjwa,” alisema.
Aliongeza kuwa wakazi wa eneo hilo wamo hatarini mwa kutatizwa na njaa kama watategemea kilimo cha mahindi pekee.
Alipokuwa akiyazungumza hayo wakulima wilayani Borabu walikuwa wakikadiria hasara nyingi kufuatia kuharibiwa kwa mahindi kwenye mashamba yao.
Bw Moga Mobegi alisema ameacha kupanda mahindi baada ya kupata hasara kwa miaka miwili iliyopita baada ya shamba lake la mahindi kuvaamiwa na ugonjwa huo.


