
Aliyedhulumu muuguzi afungwa miezi 6 jela
Na EVALYNE GITHINJI
MWANAMUME jana alihukumiwa kifungo cha miezi sita jela bila faini baada ya kukiri shtaka la kumdhulumu kimapenzi muuguzi.
Adriano Kinoti alishtakiwa kuwa mnamo Septemba 8 katika hospitali ya Mkoa ya Nyeri mwendo wa saa nane usiku alimdhulumu mlalamishi.
Alikiri shtaka hilo mbele ya Hakimu Mkazi Mkuu Bi Christine Wekesa.
Mwendesha Mashtaka, Gitonga Mwenda alisema muuguzi huyoalikuwa akifanya kazi yake ya kuhudumia wagonjwa hospitalini wakati Kinoti alipomwambia wafanye mapenzi. Mlalamishi alipokataa, mshtakiwa alianza kumpapasa mkono na hapo ndipo mwathiriwa alipowaita maafisa wa polisi wanaoshika doria hospitalini humo.
Mshtakiwa alifukuzwa kutoka hospitali hiyo na akaonywa na maafisa wa polisi asirudi tena kumsumbua muuguzi huyo.
Lakini baada ya muda mfupi, alirudi na kuendelea kuhangaisha mlalamishi. Mwendesha mashtaka alieleza kuwa mwathiriwa aliwaita maafisa wa polisi tena na mshukiwa akakamatwa na kuzuiliwa katika kituo cha polisi cha Nyeri.
Kwenye malilio yake, Kinoti alisema siku ya tukio alikuwa mlevi chakari.


