
Michezo enzi za Mwalimu ilikuwa motomoto Jun 02, 2012

NENDA duniani kote, huwezi kumpata kiongozi mkuu mmoja akawa mtaalamu wa sheria, uchumi, kilimo, utawala, uhasibu, usalama, upelelezi, uhandisi, uhusiano wa kimataifa, ualimu na kadhalika huku akiwa pia mpenda michezo, muziki, sanaa, na kadhalika.
Anaweza akawa na mapenzi au utaalamu wa moja au machache ya hayo lakini akafanya vizuri kwa mengi au yote kwa kutengeneza timu ya wasaidizi walio viongozi bora kwenye nyanja hizo tofauti za kimaisha.

Baba wa Taifa, Mwalimu Julius Kambarage Nyerere, ambaye tangu atutoke Oktoba 14,1999 sasa imetimia miaka 10, alifanikisha mengi ya kimichezo si kwa sababu ya kupenda michezo bali kwa kutengeneza uongozi bora wa kitaifa wa michezo kwa mafanikio ya Taifa.
Kimsingi alionekana kuwa si mpenzi wa michezo mikubwa lakini uongozi wake ulifanya mambo makubwa ya michezo hiyo.

Katika uongozi wake, kulikuwa na mabondia wengi na wa nguvu kama Titus Simba, Habibu Kinyogoli, Hussein Mapepe, Mbaraka Mkanga, Saidi Tambwe, Emmanuel Mlundwa, Ahmed Tesha, na wengine wengi.
Ni kipindi hicho mchezo wa netiboli ulikuwa juu sana huku kukiwa na timu nyingi na kali za majeshi na mashirika ya umma za mchezo huo.
Timu ya taifa ya mchezo huo ya wakati huo ilikuwa haishindiki Afrika Mashariki na ya kati kwa vitu vya kina Flaviana Makorongo, Mosi Ali na wengine wa wakati huo hata kama timu ya Uganda ilikuwa na dada aliyeitwa Ida Musoke aliyekuwa na urefu usio wa kawaida!

Riadha ndiyo usiseme.Tulikuwa na wanariadha mahiri mno ambao walifanya makubwa sana kimataifa kama wanavyofanya sasa Kenya na Ethiopia.
Tulikuwa na kina Filbert Bayi, Suleiman Nyambui, Nzaeli Kyomo, Mwinga Mwanjala, Gidemis Shahanga, Juma Ikangaa na Claver Kamanya, nikitaja wachache sana.
Shahanga alipata medali kwenye mashindano ya Jumuia ya Madola, Montreal Canada mwaka 1978 akiwa tunda ambalo lilikuwa bado mtini kwenye UMISSETA (Umoja wa Michezo wa Shule za Sekondari Tanzania) kwani alifanya makubwa hayo akiwa kidato cha pili kwenye shule ya Sekondari Mazengo, Dodoma.

Kwenye soka, uongozi bora wa Mwalimu Nyerere uliiwezesha soka yetu kuwa juu mno kwa mfumo wa kuanzia shuleni kama itakavyoelezwa.
Kwa wale ambao hawakupata nafasi ya kuingia Sekondari, ongozi wa Mwalimu ulitengeneza utaratibu wa mikoa kupata timu za mashindano ya Kombe la Taifa, kwa kutafuta wachezaji tangu ngazi za mashindano ya kijiji kwa kijiji, baadaye kata kwa kata miongoni mwa waliochaguliwa kutoka timu za vijiji.
Utaratibu huo uliendelea kwa ngazi ya tarafa, wilaya hadi kupata timu kali za mikoa zilizokusanya vipaji vyote vya mkoa mzima vingi vikiwa matunda ya UMISHUMTA (Umoja wa Michezo wa Shule za Msingi Tanzania).

Chini ya uongozi wake, Januari mwaka 1974 Simba ilibeba ubingwa wa Afrika Mashariki yakiwa ni mashindano ya kwanza yaliyofanyika nchini Tanzania. Mwezi Mei timu ya Taifa ya vijana ya kina Lucas Nkondola, Jellah Mtagwa, Mwinda Ramadhani, Godfrey Nguluko na wengine ilibeba Kombe la Afrika Mashariki la vijana nchini Uganda.
Oktoba,timu ya Taifa ya wakubwa iliyoundwa na hao hao kina Nkondola, Mtagwa, Mwinda, Nguluko na wengine kama Gibson Sembuli (marehemu), Sunday Manara na wengineo ilibeba Kombe la Challenge nchini Tanzania. 

Kwa hiyo,mwaka 1974 tulibeba makombe yote ya soka ya ukanda huu.

Kocha aliyeyabeba mafanikio ya Simba mwaka huo alikuwa wa timu ya Taifa, Mtanzania Paul West Gwivaha (marehemu) na aliyetuletea kombe la Challenge alikuwa mtanzania mwingine, Marijan Shaaban (marehemu).
Mwaka uliofuata,wawakilishi wetu wawili kwenye mashindano ya klabu bingwa ya Afrika mashariki na ya kati,Yanga na Simba, walicheza mechi ya fainali Zanzibar na Yanga kubeba kombe kwa kuifunga Simba 2-0.

Ni katika uongozi wa Mwalimu ndipo tulipoweza kwa mara pekee hadi sasa kushiriki fainali za mataifa ya Afrika za wachezaji wote kule Nigeria mwaka 1980 wakati huo yakiitwa mashindano ya Mataifa Huru ya Afrika.
Mafanikio hayo, zaidi yalitokana na maandalizi ya wachezaji wetu wakiwa shuleni kwani baadhi ya walioshiriki mashindano hayo walikuwa matunda ya UMISSETA.
Walimu wengi wa soka walioletwa kutoka nje wakati wa uongozi wa Mwalimu kama Ruud Guttenhoff wa Ujerumani, Vladmir Wolk wa Poland (aliyetupeleka kwenye Fainali za Mataifa huru ya Afrika), Jeff Hudson wa Uingereza na wengine walirahisishiwa kazi kwani waliwakuta wachezaji wetu tayari wakiwa "wanasoka".
Safari za nje za mafunzo kwa timu ya soka ya Taifa miaka hiyo "hazikuwa habari" kama zilivyo sasa kwani zilikuwa nyingi na zilifanikishwa na serikali yenyewe ya Mwalimu Nyerere.

Katika uongozi wake uliokuwa na dira na kauli mbiu kadhaa za kimaendeleo, Mwalimu Nyerere aliiweka nchi yetu juu kimichezo kwa kupitia kauli mbiu isemayo:- "Ili tuendelee tunahitaji vitu vine: Watu, ardhi, siasa safi na uongozi bora".
Kwa upande wa michezo, kulingana na kauli mbiu hiyo,watu wanajumuisha wanamichezo wenyewe na wataalam wa michezo hiyo wa ndani kama kina Gwivaha, Marijan, Ray Gama, Mohammed Msomali na wa kutoka nje kama kina Wolk.
Ardhi inajumuisha viwanja vya michezo kwa shule zote za msingi na Sekondari pamoja na vyuo vyote na makambi yote ya majeshi bila kusahau sehemu za wazi za kuchezea watoto. 

Siasa safi ni ile siasa ya Ujamaa na Kujitegemea ambayo msingi wake mkuu ulikuwa ni utu na umoja bila kujali tofauti zozote za watu.
Licha ya wakati huo nchi yetu kuwa chini ya mfumo wa chama kimoja, hakukuwa na uwanja wa michezo wa TANU ama ASP .Wala chini ya Mwalimu hakukuwa na uwanja wa CCM baada ya TANU ya Tanzania Bara na ASP ya Tanzania visiwani kuungana na kuzaliwa CCM.
Mali hizo zilimilikiwa na Wa tanzania wote bila kujali kama ni wanachama wa vyama hivyo au hapana. Aidha, kwenye siasa kulikuwa na kauli mbiu za michezo ni afya, michezo ni urafiki na michezo ni furaha.

Kwa upande wa uongozi bora, huo ndiyo uliotengeneza sera ya michezo shuleni, majeshini na kwenye mashirika ya umma. Ni uongozi huo bora ndiyo uliohakikisha wachezaji wa michezo mbalimbali wanatengenezwa tangu wakiwa wadogo na wanaishi ndani ya michezo popote watakapokuwepo baada ya masomo.
Waliishi kwenye klabu za soka au kwenye timu za majeshini ama kwenye timu za mashirika ya umma. Ni wakati huo, ambapo chini ya uongozi bora,kila mchezo ulikuwa na jukwaa la wenye vipaji kuonyeshea, kuimarishia na kutunzia vipaji vyao.
Majukwaa hayo ni kama mashindano ya soka ya vilabu, mashindano ya soka ya mikoa, mashindano ya michezo yote ya majeshi na ya mashirika ya umma na mashindano ya vyuo vikuu vya Afrika Mashariki.

Wenye vipaji kwenye mashindano hayo mbalimbali hawakuwa wageni wa mashindano kwani walishashiriki mashindano makubwa tangu wakiwa wanafunzi kwenye shule za msingi kupitia mashindano ya UMISHUMTA na baadaye, kwa walioingia Sekondari, walishiriki pia mashindano ya UMISSETA.
Wachezaji kama Leodgar Tenga (Kibaha Sekondari), Ahmed Amasha (Tabora Boys), Douglas Muhani (Kibaha Sekondari), Jamhuri Kihwelo (nahodha wa timu ya UMISSETA ya Mkoa wa Dar es Salaam), Abdallah Mwinyimkuu (Shycom,Shinyanga) na kina Gebo Peter, Edgar Fongo, George Kulagwa, Nico Njohole (wa shule mbalimbali za Sekondari za Dar es Salaam) walikuwa wachezaji wakubwa wakiwa ndani ya UMISSETA kwa miaka tofauti tofauti.

Aluu Ally na Omari Hussein Sultan, waliiongoza Mseto F.C kubeba ubingwa wa soka wa vilabu Tanzania mwaka 1975 wakiwa wanafunzi wa shule za Sekondari mjini Morogoro wenye umri wa miaka 17 tu kila mmoja!
Chini ya hapo, wachezaji mahiri wa soka wa miaka hiyo kama mshambuliaji hatari wa Pan African, Ali Katolila kutoka Kigoma na Salim Omar, kutoka Tanga walikuwa wachezaji wakubwa tayari wakiwa bado wanafunzi wa Shule za Msingi mikoani mwao!
Salim Omar, kiungo mahiri wa Coastal Union wa miaka ya 1970 katikati hadi miaka ya 1980 mwanzoni alichezea timu hiyo kwa mafanikio akiwa na kina Godfrey Nguluko, Boniface (sasa yuko kwao Msumbiji tangu mwaka 1976), beki Salim Amir, mshambuliaji hatari Mohammed Salim na wengine.

Kama mwanamichezo, Mwalimu alikuwa ni shabiki mkubwa wa mchezo wa bao na alikuwa mahiri sana wa mchezo wa drafti. Pamoja na hayo alikuwa mtu wa kufanya mazoezi ambapo kwenye hotuba zake kadhaa aliwahimiza wananchi na wasaidizi wake kiuongozi kufanya mazoezi kuondoa vitambi alivyoviita "manundu".
Ni wakati huo shule za msingi zilipokuwa na mchakamchaka asubuhi, brass band nzuri na magwaride ya ukakamavu kwa watoto kujengwa kimwili na kiakili.

Katika uongozi wake, Mwalimu aliwahi kwenda uwanjani mara mbili kuiangalia timu yake ya Taifa ya soka lakini kwa mara zote hizo alikumbana na mikosi.
Mara ya kwanza mwaka 1972 alihudhuria pambano la sherehe za Sabasaba za mwaka huo baina ya Tanzania na Sudan ndani ya uwanja wa Taifa wakati huo ambao sasa ni uwanja wa Uhuru.
Tanzania ilizialika Sudan na Nigeria kwenye sherehe hiyo. Kwenye pambano letu dhidi ya Sudan alilohudhuria na aliyekuwa Rais wa Sudan wakati huo, Jaaffar el-Nimeiry, timu yetu ya Taifa iliingia uwanjani vifua wazi ukimuondoa kipa Omar Mahadhi bin Jabir (marehemu)!

Nahodha Abdulrahman Juma (marehemu) akiwa kifua wazi, alimtambulisha Rais Nimeiry kwa wachezaji wetu wakiwa vifua wazi!
Licha ya jezi kupelekwa baadaye na mechi kuchezwa wachezaji wetu wakiwa na jezi, tukio hilo lilimkera sana Mwalimu na aliapa kutohudhuria tena mpirani.
Hata ushindi wetu wa mabao 3-0 wa mechi hiyo haukupunguza sonono lake kwa aibu aliyoipata. Siku nyingine kwenye mechi na Nigeria tulitoka suluhu.

Baada ya kuombwa sana abadili msimamo wake, Mwalimu alikubali kuhudhuria pambano la soka la timu yetu ya Taifa dhidi ya Ethiopia mwaka 1975 kwenye Uwanja wa Taifa wakati huo.
Ndani ya kipindi cha kwanza cha mchezo, kipa wa Ethiopia alianzisha vurugu kubwa na kukatokea ngumi uwanjani. Mwalimu aliondoka hapo hapo na kuapa kutokwenda tena kuangalia mchezo wa soka. Hata ushindi wa mabao 3-1 tulioupata siku hiyo hakuushuhudia.

Pamoja na kero hizo alizozipata, Mwalimu hakuichukia soka kwani mwaka 1976 mwanzoni, kama mtu binafsi na si kwa nafasi yake kiuongozi, alitoa Kombe kwa FAT wakati huo kwa ajili ya kuandaa mashindano ya kutafuta fedha za kufuta madeni yake (ya FAT).

Kombe hilo liliitwa Operesheni Futa Madeni (OFUMA).
Mashindano yalifanyika kwa kanda ambapo mwisho kabisa timu nne zilicheza katika mtindo wa ligi. Timu hizo zilikuwa Nyota ya Mtwara, Simba, Coastal Union na Nyota Afrika ya Morogoro iliyokuwa na wachezaji wote wa kikosi cha kwanza cha Yanga waliofukuzwa kutoka klabu hiyo isipokuwa kipa Patrick Nyaggah aliyejiunga na Mseto F.C. ya Morogoro.
Coastal Union walibeba kombe hilo huku FAT ikifanikiwa kufuta madeni yake yote na kupata faida.

Uongozi wa Mwalimu ulipanga kila shughuli, ikiwemo michezo, kuongozwa na watu ambao shughuli yao mahsusi ilikuwa ni hiyo tu. Pamoja na kwamba kina Jenerali Mirisho Sarakikya na Chediel Mgonja walikuwa wanachama watiifu wa TANU na baadaye CCM (tofauti na wanachama kadhaa wa CCM leo wanaoingia chama hicho kama ajira, kutafuta umaarufu, kujipendekeza au kupata kichaka cha kujificha kwa maovu), walipopewa kwa nyakati tofauti kazi ya kuinua na kusimamia michezo katika nafasi ya uwaziri.
Walitekeleza kazi hiyo kwa ufanisi mkubwa bila kuingiza masuala ya siasa ndani yake ambapo shughuli ya siasa waliachiwa kina Pius Msekwa, Moses Nnauye (marehemu), Mzee Thabit Kombo (marehemu) na makada wengine wa TANU na ASP wa wakati huo huku ukombozi wa Afrika ukisimamiwa na Hashim Mbita.

Tuache unafiki, kiongozi wa michezo hawezi kufanya kazi hiyo kiufanisi kama muda mwingi anautumia kwa kulumbana na wapinzani wa kisiasa ambao anapaswa kuwasogeza karibu katika kutengeneza maendeleo ya pamoja ya michezo.
Ili tupate maendeleo ya kweli ya michezo, tufanya kama Mwalimu alivyofanya kwamba Waziri anayeshughulika na michezo asiwe kada mkubwa au kiongozi mwandamizi wa chama cha siasa. Awe mtu ambaye akili yake iko kwenye michezo tu.

Hakuna ubishi kwamba Mwalimu Nyerere aliiweka juu nchi yetu kimichezo kwa sababu alikuwa na mipango mizuri ya kufanikisha azma hiyo.
Hata leo hii, tukitaka kupata maendeleo ya uhakika na ya kudumu ya michezo tunapaswa tuhakikishe tunaandaa vizuri watu wa kucheza michezo hiyo kupitia kwa watu wenye utaalamu wa michezo mbalimbali.
Tukifanya hayo katika michezo, tutakuwa kweli tumemuenzi Baba wa Taifa,Mwalimu Julius Kambarage Nyerere kivitendo.


