
Watawala hupenda kutawala wajinga Oct 18, 2012

KUNA harufu ya hewa mpya ikiingia katika siasa za Tanzania, hewa ambayo imejaza mapafu ya baadhi yetu matumaini ya kuwa yawezekana Tanzania tuitakayo inawezekana. Ni harufu yenye kuleta matumaini. Siyo kamili kabisa na siyo yenye kutosheleza yote lakini bado ni kama mwanga hafifu unaoangaza katika siasa zetu.

Nazungumzia hotuba ya kusisimua ya mwanachama mpya wa CHADEMA na mwanasheria kijana, Esther Wassira, aliyotoa katika kongamano la kumbukumbu ya Mwalimu Nyerere, lililofanyika Ukumbi wa Nkrumah Chuo Kikuu cha Dar es Salaam.

Wassira amejiunga na CHADEMA hivi karibuni katika tukio ambalo yeye na dada yake walijikuta wakiandikwa kwenye vyombo vya habari hasa kwa vile wana uhusiano na Waziri Stephen Wassira, ambaye ni miongoni mwa wanaCCM vigogo nchini.

Wassira na dada yake wao wanatoka kwenye familia ya wanamageuzi na waasisi wa CHADEMA na kwa wanaokumbuka hata Waziri Wassira mwenyewe alishawahi kuwa sehemu ya upinzani (akiwa mwanachama wa NCCR-Mageuzi).

Baada ya tukio hilo kupita na kusahaulika (kumbukumbu ya Wa tanzania inadumu kwa siku mbili kwa kawaida!) ndio hili la juzi limegusa moyo wangu kwa namna nyingine.

Esther Wassira ametoa hotuba ambayo kwa kweli si hotuba ya kawaida; naweza kuita ni mbio ya mwamko wa kuongeza kasi ya mabadiliko.

Ni hotuba ambayo imekaa kiitikadi ikijenga hoja ya kwa nini hali iliyopo sasa (status quo) haipaswi kuendelea kuwapo kwani matokeo yake ni mabaya. Ni hoja ambayo tukiiangalia kwa karibu tunaweza kuona kuwa imechelewa kuja lakini ilipaswa kuja.

Sehemu ya kwanza ya hotuba yake alielezea kile ambacho naweza kukiita ni upweke wa mwanamapinduzi. Mwanamapinduzi yeyote ni lazima afike mahali awe mpweke; ajitoe na kukubali kuwa yuko sahihi hata kama wengine hawakubali hivyo. Bi. Wassira anaelezea hili kwa namna ya kujitoa mhanga au kujitoa kiasi cha kuwa tayari kwa lolote.

Anasema “kipo cha kujifunza, nacho ni kwamba moja ya nguzo muhimu ya uongozi ni kukubali kujitoa kwa ajili ya jamii hata kama wewe hufaidiki na uongozi wako moja kwa moja.” Mojawapo ya shida kubwa ambayo tunaweza kuwa tunaiona na inatusumbua sana ni maamuzi ambayo yanatolewa kwa misingi ya kuwanufaisha wale wanaotoa maamuzi hayo. Kwamba tunafanya vitu kwa ajili yetu sisi wenyewe kwanza.

Hii ni tofauti kubwa sana na ya msingi kati ya viongozi wetu na viongozi wa mataifa ambayo yamepiga hatua kubwa. Msingi wa kufanya mambo mazuri ni kuangalia mbele. Kwamba unataka kuwaachia watoto wa watoto wako jamii ya aina gani. Ukiongozwa na nadharia hiyo utaona kuwa yale ambayo unayaandaa katika jamii ili yanufaishe vizazi vijavyo ndiyo hayo hayo ambayo utakuta yananufaisha na wewe sasa hivi.

Fikiria kwa mfano Esther anapotolea mfano wa elimu. Anasema “Serikali ya sasa imetengeneza madaraja mawili ya elimu. Daraja la kwanza ni lile la watoto wa walionacho wanaosoma katika shule nzuri, zenye maabara, computers, maktaba, mabasi ya shule, walimu waliohamasishwa.

Bahati mbaya daraja hili ni dogo sana, lakini ndilo linalotoa watoto watakaokuja kujaza vyuo vikuu vyetu vya maana na watakaochukua sehemu muhimu za maamuzi. Na kwa kweli tayari wameshaanza kushika nafasi muhimu. Daraja la pili ni lile la watoto wa walalahoi katika ngazi za elimu ya msingi na sekondari, hasa shule za kata, ambazo hazina walimu na hata hao wachache waliopo hawajahamasishwa, hazina vitabu, maabara na hata matundu ya vyoo hamna ya kutosha. Hawa wanaohudhuria maeneo na majengo yanayoitwa shule, lakini hakuna elimu ya maana inayoendelea huko. Hakuna ajabu basi kwamba matokeo ya shule hizi ndio kama ambavyo tumeyaona katika miaka miwili iliyopita, ambapo karibu asilimia 90 ya watoto waliomaliza katika shule hizi walipata madaraja ya sifuri (Division 0) na nne (Division 4)!”

Sasa hili ni jambo ambalo ni kashfa kubwa zaidi kuliko wizi wa mabilioni katika Akaunti ya Madeni ya Nje Benki Kuu ya Tanzania (EPA). Watu wengi hawajui kuwa watawala hupenda kutawala wajinga (wasiojua). Na wajinga hupatikana kwa kuwanyima elimu. Watumwa waliendelea kuwa watumwa kwa miaka mingi mpaka pale walipoanza kusoma na kujua vile ambavyo walikatazwa kujua (kuwa nao ni binadamu, kuna mfumo wa sheria, kuna katiba). Kwa mfano watumwa wa Marekani walipojua kuwa katiba ya Marekani imesema kuwa “binadamu wote ni sawa” walianza kujiuliza kama na wao ni binadamu na kutoka hapo wakajenga hoja kuwa kama wao nao ni binadamu basi wana haki sawa!

Mfumo wa elimu ya sasa unajaribu kutengeneza kikundi cha werevu wachache wenye madaraka na wajinga wengi wakiwatumikia hawa werevu. Hawa wajinga (na hili si tusi) wataendelea kutumika na kuwatumikia hawa wengine hadi pale watakapoamua kushika vitabu na kujisomea na kutafuta elimu na kuweza kujitambua kuwa na wao kumbe wanastahili. Watawala hawataki hawa wajinga wengi wafunguke kwani wakifunguka ndio mwisho wa utawala dhalimu.

Hili ni kweli; mahali pote ambapo yametokea mabadiliko makubwa ya kisiasa ni pale ambapo waliokuwa hawajui walipopewa nafasi ya kujua. Steve Biko wa Afrika ya Kusini aliweza kufanikiwa kuwaamsha vijana wa mashule na vyuo kule kujitambua pale alipowapa elimu nje ya ile ambayo utawala wa Kikaburu ulikuwa unawapa. Walipojitambua hawa vijana wakaanza kukataa vitu ambavyo vilikuwa vimezoeleka.

Esther anachosema – na ambacho naamini ni kweli – mfumo wa sasa ambao umejenga tabaka la wenye kupata elimu nzuri na wale wenye kupata elimu duni kimsingi unatengeneza kulundikana kwa madaraka (consolidation of power) mikononi mwa kikundi cha werevu wachache (the elite few). Lakini kundi hili la werevu wachache ndilo hilo hilo ambapo pia limeshikilia ufisadi na kuunda kundi ambalo naweza kuliita ni “kundi la mafisadi wasomi na watawala” (the corrupt ruling elite). Hili kundi limejiaminisha kuwa linastahili kutawala na kuwa halitoachia kutawala kwa mbinde ama kwa upinde.

Jambo jingine ambalo naamini ni zito ambalo Wassira ameligusia mara kwa mara katika hotuba yake ni haja ya vijana kujitambua na kuongoza harakati za kukataa mfumo uliopo na kuwa kichocheo cha mfumo ujao. Wassira kama baadhi ya wanasiasa vijana wenye moto anaamini kuwa ni vijana ndio wanaweza kuleta mabadiliko kwa haraka.

Anasema hivi, “Katika kuenzi fikra za Mwalimu, wakati umefika vijana wote tusimame imara, sisi ndio nguvu kazi ya taifa hili, kukataa rasilimali zetu kutoroshwa, kuhakikisha mikataba inayoingiwa na wageni inanufaisha wananchi wa Tanzania, tukatae kabisa ukoloni mamboleo na ubeberu.”

Esther yuko sahihi kwa upande mmoja na kwa upande mwingine hayuko sahihi (kama nitakavyoonesha hapa chini). Kwamba vijana wanajukumu la kuchochea mabadiliko na kuwa chachu ya kuleta mambo yale mazuri wanayoyataka. Wanatakiwa kuondoa woga na kuhamasishana kuleta mabadiliko katika nyanja mbalimbali.

Zaidi wanatakiwa wawe wa kwanza kupinga mfumo hatarishi wa kifisadi na wawe wa kwanza kuonesha kutokuvumilika kwa mfumo huu. Hili ni kweli.

Tatizo siyo uzee na jibu siyo ujana Hata hivyo Bi. Wassira anafanya kosa ambalo nimeliona likizoeleka sasa hivi – kwamba vijana ndio wanaweza kutuongoza kuelekea mafanikio. Hili naomba kupendekeza kuwa si la kweli. Hakuna tunu iliyo bora kwa jamii kama wazee wenye hekima na hasa uzoefu wa muda mrefu.

Wakati vijana wanaweza kuwa na nguvu nyingi mwilini, hili haliwafanyi kuwa na akili zaidi au na uwezo zaidi wa kufikiria. Ni kweli wanakuwa na uwezo mkubwa zaidi wa kufundishika na kujifunza mapya lakini ni muda mrefu ndio unampa mtu uzoefu wa kutosha.

Vijana kwa asili yao ni wabishi, ni wadadisi, ni wachangamfu katika kutafuta zaidi na kujua zaidi. Hili linawafanya waweze kuona mambo ambayo yanaendana na kizazi chao. Mabadiliko tuliyoyaona nchi za Waarabu kuanzia mwaka jana zinatudokeza hili kwa mfano wa karibu zaidi. Kwamba vijana wa nchi zile wakiunganishwa na mitandao ya kijamii na ulimwengu ambao umekusanywa pamoja zaidi waliweza kuona mambo ambayo baba zao na hata kaka zao labda walikuwa hawajayaona.

Baada ya mauaji ya kijana Khaled Mohammed Said wa Alexandria Misri mitandao ya kijamii ilifunikwa na picha za mwili wake ulioharibiwa kwa mateso. Kijana mwingine Wael Ghonim akaamua kuanzisha ukurasa wa Facebook uitwao “We are all Khaled” yaani “Sisi sote ni Khaled”. Ni mtandao huu ulioanzishwa na vijana uliochangia sana kuwakusanya Wamisri kwenye ule uwanja wa Ukombozi wa Tahrir ambapo vijana kwa maelfu yao walikusanyika kushinikiza kung’olewa kwa mfumo wa utawala wa Hosni Mubarak.

Wazee wengi hawakuamini kuwa vijana wale wangeweza kutikisa. Lakini baada ya Ghonim kushikiliwa polisi kwa muda wa siku 11 pamoja na kuteswa alipoachiliwa watawala wa Misri walidhani atasalimu amri. Hakusalimu. Hakuwa mwoga bali alisimama na kutetea kanuni ya kutaka maisha bora zaidi. Hotuba yake ambayo iligusa watu wengi (mimi mmojawapo) ilielezea ukweli mmoja kuwa yeye akiwa ni baba wa watoto wawili wadogo alikuwa tayari kujitoa mhanga ili watoto hao waje kuishi kwenye taifa huru na lenye kulinda wananchi wake wote. Matokeo ya mahojiano yale ndiyo yalitia msukumo wa mwisho kuweza kumuondoa Mubaraka.

Hata hivyo Ghonim siyo Rais Misri leo hii. Angeweza kama akitaka kugombea nafasi hiyo au hata kujipa uongozi fulani kutokana na umaarufu wake. Lakini badala yake wananchi wa Misri walimchagua Mohammed Morsi, mtu mzima ambaye amepitia majaribu mbalimbali ya demokrasia na kusimama. Morsi ana miaka 61.
Unaweza kujiuliza inakuwaje mapinduzi ya vijana, yaliyochochewa na vijana badala ya kuwaingiza vijana madarakani yakamuingiza mzee kama Morsi?

Kijana mwingine Mohammed Bouazizi kule Tunisia alijikuta akiishi maisha duni na yakukatisha tamaa. Huyu ndiye shujaa wa kwanza wa mapinduzi ya Kiarabu ya hivi karibuni. Kijana huyo akiwa na miaka 26 tu alijikuta amekata tamaa ya maisha baada ya vikosi vya manispaa kumnyanyasa. Alikuwa ni kijana mmachinga.

Hakuwa msomi wa chuo kikuu wala mwanasiasa wa aina yoyote. Lakini alitambua kuwa na yeye na familia yake wanastahili kuishi maisha bora. Baada ya kujikuta hana pa kukimbilia Bouazizi alijimwagia mafuta na kujipiga kiberiti kama hatua ya mwisho ya kupinga kunyanyaswa; alichagua kufa akiwa amesimama kuliko kuishi akiwa amepiga magoti! Na huo ndio ukawa mwanzo wa anguko la Ben Ali yule Rais wa Tunisia wa karibu miaka 30; na ndio ukawa mwanzo wa maanguko ya Hosni Mubarak na mwamko wa Waarabu.

Matokeo yake Tunisia ikaingia kwenye demokrasia ya kweli na uchaguzi mkuu mpya ukafanyika ambapo uliingiza madarakani viongozi wapya na chama kipya. Rais aliyechaguliwa kupitia kipindi cha mpito ni mwanaharakati na msomi Monsef Morzuki ambaye ana miaka 67! Na yeye alimchagua Waziri wake Mkuu Hamadi Jebali ambaye ana miaka 63! Inabidi ujiulize kwa nini mwamko ulianzishwa na vijana ukaishia kuwaingiza wazee madarakani; je, ni kweli wazee wamechoka, hawana mawazo mapya na hivyo wakae pembeni wawapishe vijana?

Hili ni kweli hata Marekani. Barack Obama ambaye alishangiliwa sana na vijana wengi na kupigiwa debe sana na maelfu ya vijana mwaka 2008 alipoingia madarakani alikuwa na miaka 47. Na kama atachaguliwa tena atakuwa na miaka 51.
Sasa hili ni katika kuonesha tu kuwa uzee peke yake siyo ugonjwa na mtu kuwa kijana siyo dawa! Tunaweza kutafuta mifano popote duniani ya vijana walioboronga sana na wazee waliofanya vizuri na vile vile mahali ambapo wazee waliofanya vibaya sana na vijana waliojaribu kufanya vizuri.

Hivyo, wakati nafurahia mwamko wa vijana ni vizuri tuangalie hoja zao vizuri.
Kuwa kijana na kuwa na mwamko wa kisiasa siyo sawasawa na kuwa kiongozi mzuri.
Hata kuweza kujenga hoja vizuri na hata kuzitetea majukwaani siyo sawa na kuwa na uongozi mzuri.

Uongozi kama Mfalme Suleiman alivyotufunza hupimwa kwanza na zaidi kabisa kwa hekima. Kijana mwenye hekima ni bora zaidi kushika na kuwa kiongozi kuliko mzee msomi, na mzoefu lakini asiye na hekima. Hili ni kweli hata kwa kinyume chake; mzee mwenye hekima ni bora zaidi kuliko kijana msomi, na mwenye misuli ya mwili!

Vijana wakae na wazee Binafsi naomba kupendekeza kwamba vijana waliotulia na kukaa na wazee hupata nafasi nzuri zaidi ya kujifunza huko mbele. Thomas Jefferson (mwandishi mkuu wa Azimio la Uhuru la Marekani) alikuwa na miaka 11 nyuma ya George Washington Baba wa Taifa la Marekani. Na huyo alikuja kuwa Rais wa tatu wa Marekani na mwenye kukumbuzwa zaidi ukiondoa Washington mwenyewe na Ab Lincoln.

Kwa upande wa CHADEMA vijana wake wanatia moyo kwa uchangamfu wao, na kwa kiu yao ya mabadiliko. Wanatupa matumaini kuwa mbele kuna mambo mazuri yanatusubiri. Lakini wakati huo huo wananitisha; wapo vijana ambao hawataki kukaa na wazee wao na wanaona kama uzee ni ugonjwa fulani hivi.

Wanaweza (na labda wamefanikiwa) kuwashawishi vijana wengine kuwa kuwaondoa wazee ndio jibu la Chama. Hili ni kosa kubwa kabisa. CHADEMA ikitaka ije kuongoza nchi vizuri ni lazima iwe mikononi mwa wazee na vijana wake kutulia mbele zao.

Nyerere ambaye aliongoza harakati za mabadiliko akiwa na miaka ya ujana sana.
Alikuwa na miaka 36 tu aliposhinda na kuingia bungeni lakini alishika madaraka ya kuongoza TANU akiwa na miaka 31! Alikuwa ni kijana kwa kila kipimo. Lakini je, siri yake ilikuwa ni katika ujana?

Mtu yeyote anayejua historia ya nchi yetu atakuambia kitu kimoja muhimu sana; Nyerere alikaa na wazee; aliheshimu wazee, alijifunza kwao na aliwaheshimu.
Hadi anaondoka madarakani akatuachia utaratibu wa marais wetu kuzungumza na wazee (siyo kuwahutubia kama wanavyofanya hawa wa sasa). Nyerere alikaa nao kweli – hili unaweza kulisoma vizuri kwenye vitabu mbalimbali.

Vijana wa CHADEMA hasa wale wanaotaka kuleta mabadiliko ni lazima wawe tayari kukaa na kujifunza mbele ya wazee wao. Inasikitisha kuona mgongano usio wa lazima na hata kejeli kutoka kwa vijana hawa. Ni kweli wanaweza kuwa maarufu, wanaweza kuwa wasomi, wanaweza kuwa na wapenzi wengi. Lakini bila wazee vijana hupotea. Hili nimeliona kwenye hoja ya Wassira. Natumaini na yeye hatopotea kwenye hili la kutukuza ujana na kuubeza uzee.

Wazee wote waliwahi kuwa vijana; vijana wote hawajawahi kuwa wazee!


