"Nakútí baníngá bayíndo bazalí na mosálá ya bongángá epái ya bangó. Nabandí na bangó masoló ya mbóka. Nabámɔ́ní sé lokóla bato bayébí elɔ́kɔ mɔ̆kɔ́ mpɔ̂ ya bofándi ya bato ya falánga ná bato pámba tɛ̂. Nabámɔ́ní sɔ́mɔ mpé namílobélí káti ya motéma mwa ngáí te, 'Ndéngé níni mbóka ya bísó apésí basángó ya mayɛ́lɛ ndéngé boye@'

"Balingí sé matéyá ma Nzámbe@ Na bôngó epái wápi Nzámbe akómá alobí te basúsu bámɔ́na mpási mpé basúsu báfánda na esɛngɔ@ Tótíka nzelá wâná mpé tólanda óyo tolingí kolanda.

"Sika áwa nakanísí likambo monɛ́nɛ. Nakokí kolobela yɔ̆ sé ndéngé níni tokokí kosála mpɔ̂ mbóka ya Kongó ézala malámu útá mayɛ́lɛ ngáí nafándákí na Mpótó. Oyo ndé likambo yɔ̆ olingí •óyéba•. Makambo míngi masúsu mazalí na yɔ̆ na ntína tɛ̂. Na bôngó yóká níni ngáí nakokí kolobela yɔ̆.

"Elɔ́kɔ monɛ́nɛ ebɔngí sika óyo lokóla tozalí na mobú mwa 1956 (nkótó mɔ́kɔ́ na kámá libwá na ntúkú mítáno na motóbá) sé koluka kosála parti tŏ lingómba mpé na syndicat tŏ lisanga lya basáli.

"Elɔ́kɔ ebéngámí nkómbó parti, ezalí ndé lisanga lya bato bayókáná mpɔ̂ ya bosáli likambo mɔ̆kɔ́ liye likokí kobɔngisa mbóka ya Kongó. Bôngó syndicat ezalí lokóla lisanga tŏ lingómbá lya basáli ndéngé mɔ̆kɔ́ lokóla parti. Ndé lingómbá liye lya syndicat lilingí kobɔngisa míngi ezaleli ya bato epái ya mosálá. Bôngó káti ya mangómbá mâná mánsɔ, ebɔngí tózala na balakísi ba sɔ̂lɔ́ mpɔ̂ ya mangómbá. Bangó ndé balakísí ndéngé ya komema etumba káti ya lingómbá ya syndicat tŏ parti.

"Ekosála bísó parti, bokofungola míso mpɔ̂ ya boluki babébisi baye bakotíya mobúlú káti ya lingómbá lîná. Sɔ́kí wâná tɛ̂, ekomeka bínó kosála parti, bakokanga bínó mpé bakokɔ́tisa bínó o bolɔ́kɔ na Babélɛsi. Sɔ́kí mpé mayɛ́lɛ ya parti ebɔngí áwa sika tɛ̂, bólanda sé mangómbá maye mazalí áwa sika lokóla 'cercles d 'études,' lisangano ya kosálisana liye libéngámí 'Associations mutuelles' tŏ mpé ya kobína, 'Associations de danseurs modernes ou folkloriques.'

"Na káti ya mangómbá •wâná•, bokokí sé kokɔ́tisa matéya ndéngé na ndéngé mpé mokɛ́ na mokɛ́ kínô bato bakoyéba te básála makási mpɔ̂ ya bolongwi o boúmbo.

"Nayébí malámu te Bɛ́lɛsi akosála mánsɔ mpɔ̂ tózala sé na boúmbo. Ndé nayébí na bolámu te mbóka mɔ̆kɔ́ tɛ̂ ekokí kozala sé na boúmbo ya moto mbúla nyɔ́nsɔ.