Ahadi ya Rais Kikwete yahusishwa na rafu za kisiasa Sep 18, 2013 by Raia Mwema in Habari

UAMUZI wa Rais Jakaya Kikwete kupendekeza muundo mpya wa Halmashauri ya Jiji la Mwanza ili kuondoa mgogoro kati ya halmashauri ya jiji hilo na Manispaa ya Ilemela ni kielelezo cha namna serikali ilivyofanya uamuzi wa kugawa halmashauri hiyo kisiasa bila kuzingatia msingi ya utendaji kazi wake, imeelezwa.
Hatua hiyo ya Rais imefikiwa kutokana na ukweli kwamba tangu kugawanywa kwa halmashauri hiyo ya Jiji, Julai mwaka jana, kumekuwa na migogoro isiyokwisha kuanzia ile ya kisiasa katika chaguzi za mameya wa halmashauri hizo hadi kwenye mivutano ya kugombea mipaka na mali zilizokuwa za Halmashauri ya Jiji la Mwanza. 
Migogoro hiyo ‘imemsukuma’ Rais Jakaya Kikwete akiwa ziarani mkoani Mwanza wiki iliyopita kuahidi kuielekeza Wizara ya Tawala za Mikoa na Serikali za Mitaa (TAMISEMI) kuandaa muundo mpya wa utawala wa Jiji la Mwanza utakaowezesha kuwa na shughuli za pamoja kati ya Nyamagana na Ilemela, zitakazosimamiwa na Meya wa Jiji huku Manispaa ya Ilemela ikiwa na meya atakayesimamia masuala ya Ilemela.
Akizungumza na Raia Mwema kutokana na ahadi hiyo ya Rais Kikwete, Mkurugenzi wa Shirika lisilokuwa la kiserikali la Governance Links linajihusisha na masuala ya utawala bora, Donald Kasongi, amesema hatua hiyo inaweza ikaleta migongano ya kiuongozi na kiutawala badala ya kusaidia kutatua migogoro iliyopo.
Amesema kugawanywa kwa iliyokuwa Halmashauri ya Jiji la Mwanza kulikuwa na malengo ya kisiasa lakini kwa misingi ya utendaji kazi kwa ufanisi ilikuwa ni makosa kwa sababu mfumo wake unatengeneza migogoro na kufanya iwe vigumu kuongoza halmashauri hizo.
"Dhamira ya kisiasa kuanzisha mgawanyiko huu inaweza kuwa imefikiwa, lakini kwa gharama ya kuua misingi ya utendaji kazi na utawala bora," anasema Kasongi.
Muundo wa Halamashauri ya Jiji la Mwanza baada ya kugawanywa mbali na kuleta migogoro na Manispaa ya Ilemela, inalifanya Jiji hilo kukosa sifa za kuwa Jiji, kwa mujibu wa sera ya mipango miji ya mwaka 2000 inayotaka moja ya sifa za mji kuwa Jiji ni pamoja na kuwa na idadi ya watu wasiopungua 500,000.
Kwa mujibu wa sensa ya watu na mkazi ya mwaka 2012, halmashauri mpya ya Jiji la Mwanza ambayo mipaka yake ni Wilaya ya Nyamagana ina idadi ya wakazi 363,
452, huku ikiwa na eneo la kilomita za mraba 256 ambazo 83 kati ya hizo ni eneo la maji na zilizobaki 173 ni nchi kavu.
Kasongi ameelezwa kuwa mfumo huu mpya unaweza kuleta mwingiliano na mkanganyiko wa majukumu ambayo itakuwa ni kuvuruga mfumo wa utawala bora na anasisitiza akisema; "Huwezi kufanya overlapping (mwingiliano) ya majukumu, kisiasa inaweza kuwa sahihi lakini kitaasisi siyo sahihi hata kidogo." Miongoni mwa vitega uchumi ambavyo vimekuwa vikileta mivutano kati ya halmashauri hizo ni pamoja na Soko la Kisasa (shopping mall) linalojengwa katika eneo la Ghana jijini Mwanza ambalo kwa kuzingatia mipaka kijiografia liko katika Manispaa ya Ilemela wakati shughuli za usimamizi wake na mikataba ya washirika wake inataja Halmashauri ya Jiji la Mwanza. Kitega uchumi kingine ni Soko la Kimataifa la Samaki la Mwaloni Kirumba ambalo pia Manispaa ya Ilemela imekuwa ikilituhumu Jiji la Mwanza kutaka kulihamishia kwenye mipaka yake wakati lipo ndani ya mipaka ya Halmashauri ya Ilemela.
Kwa upande wao wanasiasa wanaona mfumo unaopendekezwa na Rais Kikwete ni njama za Chama cha Mapinduzi (CCM) kutaka halmashauri zote ziongozwe na chama hicho kwa kuwa ndiyo ilikuwa dhamira yao tangu mwanzo.
"Kama Ilemela ina Meya wake kamili, kwa nini tena Meya wa Jiji awe na mamlaka kwa baadhi ya mambo ya Ilemela, huku ni kutaka kukanganya mambo tu," anasema Danny Kahungu, ambaye ni diwani wa kata ya Kirumba aliye na mgogoro wa kufutwa udiwani na Meya wa Ilemela.
Meya wa sasa wa Halmashauri ya Jiji anatokana na CCM wakati Meya wa Ilemela alikuwa diwani wa CHADEMA kabla ya chama hicho kumfukuza uanachama na kukimbilia mahakamani kupinga kufukuzwa na hivyo kuendelea kuwa meya wa ‘mahakama’.
Kwa upande wake Meya wa Manispaa ya Ilemela anasema kwa mujibu wa sheria ya serikali za mitaa ya mwaka 1982, suala la mamlaka ya kila halmashauri liko wazi kwamba halmashauri itakuwa na mamlaka kamili.
"Ilemela iko huru, hata cheti chetu cha uteuzi wa kuwa manispaa kinatamka wazi kuwa sisi ni halmashauri yenye mamlaka kamili, labda tusubiri hiyo kamati itayafafanua masuala hayo tuone," alisema Matata.
Akiwa ziarani mkoani Mwanza wiki iliyopita Rais Kikwete alisema katika mfumo wa awali aliopendekeza alitaka halmashauri zote mbili ziwe na meya wake kila moja lakini meya wa halmashauri ya Jiji ndiye angebeba jukumu la umeya wa Jiji la Mwanza, kwa masuala yanayohusu Jiji zima.
Katika mfumo anaopendekeza sasa hatataka uwe kama wa Jiji la Dar es Salaam ambao meya wake yupo tu bila kuwa na shughuli yeyote kubwa anayofanya.


