Tunahitaji ukombozi wa kweli
Mar 27, 2013

KWETU sisi, ukombozi wa kifikra ndio suluhisho pekee, na la msingi, ili hatimaye tujikomboe kijamii, hususan katika utamaduni, siasa, uchumi, utafiti na maendeleo ya kiteknolojia. Pasipo kujinasua katika mwelekeo wa fikra (mindset) si rahisi jamii yetu kuwa na maendeleo katika nyanja yoyote ile. Tutabaki na ujinga na kuishia utumwani.
Aidha, tuna imani thabiti kuwa fikra nzito nzito huwa hazifi, na watoa fikra hizo huwa pia hawafi. Wanaendelea kuishi katika fikra zao. Wanafalsafa mbalimbali waliopita tunaishi nao katikati yetu kupitia fikra zao, tunasema nao kupitia maandishi yao, hawajafa!
Nikimnukuu Baba wa Taifa, Mwalimu Julius Nyerere aliposema: "Tumepitia na kukulia katika ukoloni na kuachiwa maradhi ya ukoloni â€¦ tuna makovu ya ukoloni. Tuna ujinga unaotokana na ukoloni."
Kwa maana hiyo, nchi yetu, kuanzia Tanganyika chini ya watawala Waafrika hadi Tanzania, tuliendelea kuteseka na kuteswa na kivuli cha wakoloni. Tulipata watawala ambao walirithi kasumba ya wakoloni na wengine kuwa wabaya zaidi kuliko hata wakoloni wenyewe.
Kuna wengine ambao walibadili hata lafudhi ya Kiingereza chao na kutaka kutamka kama Mwingereza, hata Kiswahili walikitamka kwa lafudhi ya Kiingereza. Watawala Waafrika wakaendeleza mateso ya wakoloni kwa Waafrika wenzao.
Tukarithi na tunaendelea kurithi mifumo na sheria nyingi za kikandamizaji alizoziweka mkoloni. Tukarithi utamaduni wa kikoloni na kudharau wa kwetu katika taasisi zote za kiserikali na hata kidini. Makanisani na Misikitini ikawa kama vile ni dhambi kujiita jina la kibantu!
Makovu ya wakoloni hadi leo yanatuandama. Na kwa msingi huo, tabia ile ile ya wananchi kuwaogopa watawala wazungu ikaendelea na kuendelezwa kwa kuwaogopa watawala Waafrika. Tunawaogopa mno na kuwaona kama vile ni miungu. Kumkosoa mtawala imekuwa kama vile ni kosa la jinai, imekuwa kama vile ni dhambi kuu (uhaini).
Usalama wa Taifa ukageuka kuwa Usalama wa Watawala. Maofisa wa Usalama wa Taifa wakaacha kuangalia na kuhakikisha kuwa Taifa linakuwa salama kwa kulinda rasilimali na maslahi ya Taifa, wakalinda na kuangalia usalama wa watawala.
Baada ya Uhuru wetu, kazi kubwa ilikuwa ni kuimarisha umoja wa kitaifa, kupandikiza moyo wa kizalendo kwa Wa tanzania wote. Maana mkoloni alikuwa amefanya kazi ya kuwafanya Wa tanzania kujichukia, kuchukia mila zao, miungu wao na hata lugha zao. Mkoloni alitawala nchi, miili yetu na fikra zetu!
Jukumu hili la kujenga umoja wa kitaifa na kuimarisha uzalendo lilikuwa ni la kila Mtazania mwenye upeo wa kuona mbali. Mwalimu Nyerere, kwa kutumia chama cha siasa kilichoshiriki kuleta Uhuru wa taifa letu, alijitahidi kujenga umoja na kupandikiza uzalendo.
TANU na baadaye CCM, kwa wakati ule, kilikuwa na picha tofauti. Kutojiunga na chama, kulionekana kama usaliti. Sababu kubwa ikiwa kwamba wakati wa mkoloni, kuna vyama vilivyounga mkono wakoloni. Kuna vyama vilivyotaka wakoloni waendelee kutawala. Lakini pia kulikuwa na vyama ambavyo, havikulenga kujenga umoja wa kitaifa, vilitaka Tanzania, ibaki ni ya watu weusi tu! Vyama hivi vilitaka kuifuta historia, kitu ambacho ni kigumu kufanyika.
Siasa ya Ujamaa na Kujitegemea, iliyoanzishwa na Mwalimu Nyerere, chini ya Azimio la Arusha, lengo lake kubwa ilikuwa ni kujenga umoja wa kitaifa na uzalendo. Mwalimu, alitaka kutufikisha katika hatua ya kuutanguliza utaifa, kabla ya kitu chochote kile. Alitaifisha shule na hospitali za mashirika ya kidini, ili kuhakikisha Wa tanzania wote wanapata haki sawa.
Wakati wa mkoloni, kigezo cha kupima uzalendo wa mtu ilikuwa ni uanachama wa Chama cha Siasa, na hasa chama kilichokuwa kikilenga kuleta ukombozi, kama TANU, chama ambacho baadaye kiligeuka na kuwa CCM, baada ya kuungana na ASP cha Zanzibar. Mtizamo huu ambao ulikuwa na maana wakati ule, umeendelea leo hii. Watu wengi, na hasa wale wanachama wa CCM, bado wanafikiri kigezo cha uzalendo ni kujiunga na CCM. Na wana mawazo kwamba yule aliye nje ya CCM, ni msaliti!
Tatizo hili limejitokeza kwa vile wimbi la kuanzishwa kwa vyama vingi, lilikuja kabla ya wakati wake. Lilikuja bila maandalizi. Kwa upande mmoja ni vizuri na kwa upande mwingine ni vibaya. Ni vizuri kwa sababu chama kimoja, kinawafanya watu kuwa vipofu na kushindwa kuona ukweli wa mambo katika jamii.
Vyama vingi vya siasa vinasaidia kufichua dosari na kukifanya chama kinachotawala kisijisahau. Lakini kwa upande mwingine ni vibaya, maana kinachotokea kuanzisha vyama vingi bila msingi imara, matokeo yake ni kuendeleza chama kimoja, kama ilivyo sasa hivi kwa CCM.


