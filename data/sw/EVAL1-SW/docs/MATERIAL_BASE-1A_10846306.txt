
Nape kufungua kongamano la michezo

Imeandikwa na Cosmas Mlekani

Imechapishwa: 15 Septemba 2016

WAZIRI wa Habari, Utamaduni, Sanaa na Michezo, Nape Nnauye kesho anatarajiwa kuwa mgeni rasmi katika kongamano kubwa la michezo litakalofanyika kwa siku mbili Mkuza, Kibaha mkoani Pwani. 

Kongamano hilo limeandaliwa na Kamati ya Olimpiki Tanzania (TOC), litashirikisha wadau wa michezo hapa nchini, ambao watajadili mambo mbalimbali yatakayosaidia kuendeleza michezo.
Katibu Mkuu wa TOC, Filbert Bayi alisema jana kuwa, Nape anatarajia kufungua kongamano hilo la aina yake, ambalo litafanyika katika Kituo cha Michezo cha Filbert Bayi.
Bayi alisema kuwa kongamano hilo linatarajia kufungwa na Rais wa TOC, Gulam Rashid Jumamosi na litajadili mada kibao, ikiwemo sababu za kuporomoka kwa michezo hapa nchini na nini kifanyike kuokoa.
Pia mbali na majadiliano mengine, wajumbe watapata fursa kuangalia umuhimu wa kuwepo kwa sera ya michezo hapa nchini na jukumu la taifa kugharamia michezo.
Baadhi ya waalikwa ni pamoja na Jenerali mstaafu Mirisho Sarakikya, mkurugenzi wa kwanza wa michezo nchini, Khalifa Abdalla, Hassan Dyamwale na mwenyekiti wazamani wa BMT Iddi Kipingu.
Wengine wanaotarajia kushiriki kongamano hilo ni viongozi kutoka Majeshi ya JWTZ, JKT, Polisi, Uhamiaji na Magereza), Wizara tatu muhimu katika Michezo (Tamisemi, Elimu na Michezo).
Tanzania kwa miaka mingi imekuwa ikifanya vibaya katika michezo mbalimbali inayoshiriki katika mashindano ya kimataifa na hivyo TOC imeamua kuendesha kongamano hilo ili kutafuta ufumbuzi.


