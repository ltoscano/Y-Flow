Balobí lisúsu míngi. Makambo ndéngé na ndéngé. Kásí likambo tɛ́, mpámba tɛ́, milangi mibándí kofungwana. Na ndéngé ya masanga babonzélí bísó, na ndéngé ya bilɔ́kɔ balámbélí bísó na mpókwa, otáli, okamwí. Na bato bazalí áwa mpɔ̂ ya nzembo, bayébí mosála sɔ̂lɔ́. Lingomba mɔ̆kɔ́ lya băsí, sɔ́kí banáni bayébí tɛ́, babándí kobína libosó. Mosíká tɛ́, mosála mwa mabína motokí! Téé butú komele mpé kobína, kotála nsima tɛ́. Nzókandé tatá wa Gislain alingaka komele míngi tɛ́. Alingí kotambwisa mótuka mwa yĕ na bozoba tɛ́. Yangó wâná tolongwí mwa nɔkí. Elongo na bato baye babándí kokɛndɛ libosó, bísó mpé tokeí. Mamá wa Lili amelékí míngi, abínákí mpé míngi; abándí kolobisa ngáí lokóla mwăsí abálí sika.

Kóma o ndáko, tokútí moto mɔ̆kɔ́ atóndí na nkanda. Mamá wa bána atúní ngáí motúna átâ mɔ̆kɔ́ tɛ́. Ayébísí ngáí nsango mɔ̆kɔ́ ya bána tɛ́. Abimákí átâ o ndáko mpɔ̂ ya koyámba bísó tɛ́. Esíká amɔ́ní mamá wa Lili, alobí sé liloba mɔ̆kɔ́, "Tálá mwăsí óyo momeli!"

Ndéngé níni tokovánda na mikɔlɔ miye nayébí tɛ́. Áwa natíkákí mamá wa bána o ndáko, namemí ngambo.

Nakanisákí 'te sɔ́kí nabálí băsí míbalé, bangó bánsɔ míbalé ndébazalí mikɔlɔ mínsɔ sé na esɛngɔ. Nzókandé lokuta. Tálá sikáwa mamá wa bána avándí na nkanda.