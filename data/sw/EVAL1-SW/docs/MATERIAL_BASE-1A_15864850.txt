Simba yaenda Oman kwa mafungu
Jan 10, 2013

TIMU ya soka ya Simba ya Dar es Salaam, inaondoka nchini leo saa kumi jioni kwenda Oman kwa mafungu kutokana na baadhi ya wachezaji wake kutumikia majukumu mengine wakati huu.

Simba imesajili wachezaji 30 kwa ajili ya msimu huu wa Ligi Kuu ya Vodacom na ilitarajiwa wachezaji wote hao wangekwenda Oman kwenye ziara hiyo ya maandalizi ya ligi ya Tanzania na michuano ya Ligi ya Mabingwa ambayo Wekundu wa Msimbazi wataliwakilisha taifa kuanzia mwezi ujao. 

Hata hivyo, sasa imefahamika kwamba wachezaji wake watano – Juma Kaseja, Amir Maftah, Shomari Kapombe, Mwinyi Kazimoto na Mrisho Ngassa, watajiunga na timu ya taifa (Taifa Stars) inayojiandaa na mechi ya kirafiki dhidi ya Ethiopia keshokutwa jijini Addis Ababa, Ethiopia.

Mwenyekiti wa Simba, Ismail Aden Rage, amesema kwamba wachezaji hao wataondoka Ethiopia Jumamosi hii kwenda Oman kujiunga na wenzao wanaoondoka leo.

Pia, kwa vile Simba bado inashiriki katika Kombe la Mapinduzi linaloendelea visiwani Zanzibar ambako inacheza leo na Azam katika hatua ya Nusu Fainali, inatarajiwa kuwa wachezaji wachache watabaki kwa ajili ya kumalizia michuano hiyo.

Gazeti hili limeambiwa na chanzo cha kuaminika ndani ya klabu hiyo kwamba Kocha Msaidizi wa Simba, Jamhuri Kihwelo (Julio), atabaki na baadhi ya wachezaji hadi hatua ya mwisho ya michuano ya Kombe la Mapinduzi.

“Watakaoondoka kesho (leo) ni Kocha Mkuu (Patrick Liewig) na Meneja wa Timu (Moses Basena) lakini Julio atabaki hadi mwisho. Baada ya Kombe la Mapinduzi ataondoka na wachezaji waliobaki kwenda Oman,” kilisema chanzo hicho.

Simba inatarajiwa kuweka kambi nchini Oman kwa takriban wiki mbili na Liewig amekaririwa akisema kwamba muda huo utamtosha kuwafahamu wachezaji wake na kuwaandaa vilivyo kwa ajili ya mashindano yanayokuja.

Liewig ndiyo kwanza ameanza kazi mwishoni mwa mwaka jana akitokea katika klabu ya Asec Abidjan ya Ivory Coast alikokuwa Mkurugenzi wa Ufundi wa klabu hiyo.


