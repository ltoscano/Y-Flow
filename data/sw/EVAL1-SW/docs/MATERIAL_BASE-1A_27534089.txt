DC wa Arusha atuhumiwa Takukuru
May 22, 2014

MKUU wa Wilaya ya Arusha Mjini John Mongella, ameingia matatani baada ya Chama cha Demokrasia na Maendeleo (CHADEMA) “kumchongea” kwa Taasisi ya Kuzuia na Kupambana na Rushwa (Takukuru) kuwa anatumia madaraka yake vibaya na kujihusisha rushwa katika masoko ya Halmashauri ya Jiji.
Chama hicho cha upinzani kimemwandikia barua Kamanda wa Takukuru Mkoa wa Arusha, kikimtuhumu DC Mongella ya kuwa anajihusisha na rushwa katika masoko ya Jiji.
Barua hiyo yenye kumbukumbu namba CDM/Ar19/98/14 ya Aprili 28 mwaka huu imetiwa saini na Mwenyekiti wa Wilaya ya Arusha Mjini wa chama hicho Ephata Nanyaro.
“Tunaleta kwako tuhuma za rushwa dhidi ya Mkuu wa Wilaya ya Arusha Mjini, (John Mongella) kwenye masoko yafutayo,” inasema sehemu ya kwanza ya barua hiyo.
Katika barua hiyo Nanyaro anadai kuwa katika soko la kuuza nguo za mitumba la Krokon ushuru unaokusanywa haujawahi kupelekwa Halmashauri na badala yake viongozi wa soko hupeleka fedha hizo kwa Mkuu wa Wilaya.
Anaeleza ya kuwa hatua ya fedha hizo za ushuru kutopelekwa Halmashauri ni kinyume cha Sheria ya Fedha ya Serikali za Mitaa ya mwaka 2000 na kwamba “mgao” anaopelekwe Mkuu wa Wilaya ni uvunjaji wa sheria.
Raia Mwema katika siku za nyuma lilipata kufichua taarifa za kuwapo kwa ufisadi wa mamilioni ya fedha za makusanyo ya ushuru wa soko hilo la Krokon kwa kuandika habari katika moja ya matoleo yake ya mwezi Machi mwaka huu.
Taarifa za ufisadi huo zilidai kuwa kiasi cha shilingi milioni 4.2 hukusanywa kila mwezi kutoka katika vizimba zaidi ya 700 ambapo kwa kila kizimba wafanyabiashara hulipa shilingi 6000 kwa mwezi.
Hata hivyo fedha hizo hazikuwahi kufikishwa katika hazina ya Halmashauri ya Jiji kama sehemu ya mapato na badala yake inadaiwa kuwa viongozi wa soko wamekuwa “wanagawana” fedha hizo na baadhi ya viongozi wa serikali katika ngazi ya Wilaya na Mkoa.
Kwa mujibu wa Mwenyekiti huyo wa CHADEMA, soko jingine ambalo mapato yake yanahusishwa na Mkuu huyo wa Wilaya ni soko la Kilombero ambalo inadaiwa zaidi ya milioni 60 zilipotea mwaka 2013.
“Kati ya mwezi Januari na Aprili mwaka 2013, Mkuu wa Wilaya alijichukulia maamuzi ya kuwapeleka wakusanya ushuru katika soko hilo kinyume cha sheria na hivyo kusababisha upotevu wa shilingi milioni 60 fedha za walipa kodi,” inaendelea kueleza barua hiyo.
Zipo nyaraka kadhaa ambazo zinaonyesha Mkuu huyo wa Wilaya akiagiza vijana waliokusanya ushuru katika soko hilo walipwe shilingi milioni 4 kwa kazi hiyo wakati aliyekuwa Mkurugenzi wa Jiji Zipora Liana akikataa kwa madai kuwa vijana hawakuwa na mkataba wowote na Halmashauri wa kufanya kazi hiyo.
Nanyaro anadai pia katika barua yake kuwa soko jingine ni soko jipya la NMC, ambako Halmashauri inakusanya shilingi 100,000 kwa siku wakati makusanyo halisi ni shilingi 650,000 kwa siku.
“Kwa kuwa taasisi yako inazuia na kupambana na rushwa, na kwa kuwa rushwa ni adui wa haki na ni jukumu la kila mpenda haki kuzuia na kupambana na rushwa ni matarijio yetu kuwa ofisi yako itafanyia kazi tuhuma hizi kwa mujibu wa sheria,” inasema barua hiyo.
Akizungumzia hatua ya CHADEMA kuandika barua hiyo Kamanda wa Takukuru Mkoa wa Arusha Juventus Baitu aliimbia Raia Mwema kuwa hana taarifa ya kuandikwa barua hiyo na ilikuwa haijamfikia.
“Sijaiona hiyo barua, na nadhani bado haijafika mezani kwangu. Ningekuwa katika nafasi nzuri ya kuzungumzia suala hilo kama ningepata nakala ya barua yenyewe,”alisema Kamanda Baitu.
Alisema hata hivyo, taasisi yake iko tayari kuzifanyia kazi tuhuma zote zinazowasilishwa bila kujali wadhifa na nafasi ya mhusika katika jamii kwa kuwa hakuna mtu aliye juu ya sheria za nchi.
Kwa upande wake Mongella aliliambia Raia Mwema kwa njia ya simu kuwa amepata taarifa za suala hilo mwezi moja uliopita lakini bado alikuwa hajaitwa na maafisa wa Takukuru.
“Ndiyo nimesikia taarifa kama mwezi moja uliopita kuhusu madai hayo ila bado sijaitwa na mtu yoyote….wakiniita nitawapa ushirikiano wa kutosha,”alisema Mongella.
Mkuu huyo wa Wilaya aliongeza:”Kimsingi mambo hayo yote ni fitina za kisiasa dhidi yangu. Utajiuliza hivi DC anahusikaje na masuala ya mapato ya Halmashauri?”
Hata hivyo, Nanyaro alipoulizwa na gazeti hili taarifa kuwa barua yake haijafika Takukuru alijibu kuwa barua ilifikishwa muda mrefu uliopita na kitabu cha kumbukumbu za barua katika ofisi za CHADEMA Wilaya kinaonyesha kuwa barua hiyo imepokowa na Takukuru.


