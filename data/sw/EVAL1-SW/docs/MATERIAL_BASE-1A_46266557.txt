
Kiongozi wa waasi kuwania urais
Na MASHIRIKA
MAPUTO, Msumbiji KIONGOZI wa vuguvugu la upinzani la Renamo, Afonso Dhlakama mnamo Ijumaa alisema kwamba ananuia kuwania urais katika uchaguzi wa Oktoba 15 Aliikashifu serikali kwa kumzuia kutoka mafichoni mwake msituni.
Dhlakama, ambaye aliongoza vuguvugu la waasi wa Renamo katika vita vya miaka ya 1975-1992 ameshindwa mara kadha na chama kinachotawala cha Frelimo uchaguzini. Amekuwa ikiishi msituni katika mkoa wa Sofala kwa zaidi ya mwaka mmoja ili kutoroka jambo analotaja kama kuteswa na serikali.
Kongozi huyo wa Renamo aliwaambia wanahabari kwa njia ya simu kwamba alizingirwa na maafisa wa usalama ambao wamewahi kulumbana na wafuasi wake mara kadha katika miezi iliyopita.
“Mimi ni kiongozi wa chama, lazima niwe nimejipanga,” Dhlakama alisema kwa simu kutoka kambi yake katika msitu wa wilayani Gorongosa, zaidi ya kilomita 800 kaskazini mwa mji mkuu wa Maputo.
“Nikishambuliwa, nitaitikia kwa nguvu na kuharibu kila kitu,” akasema.
Tangu Aprili mwaka jana, wapiganaji wa Renamo wamekuwa wakitekeleza mashambulizi ya siri dhidi ya maafisa wa polisi na kambi za kijeshi katika maeneo ya kusini na katikati ya Msumbiji. 
Pia wamekuwa wakishambulia magari katika barabara kuu ya kaskazini kuelekea kusini na kuwaua watu kadha pamoja na kusimamisha trafiki na kuathiri utalii.
Dhlakama, ambaye mapema mwezi huu alijisajili kupiga kura katika uchaguzi wa Oktoba, alisema kwamba alitaka kuendesha kampenzi zake za urais baada ya chama chake kuidhinishwa. 


