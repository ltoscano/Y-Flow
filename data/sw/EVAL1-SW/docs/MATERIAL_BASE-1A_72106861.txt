Profesa Muhongo, wazalendo hawa uchwara wasivumiliwe
Sep 12, 2013

UAMUZI wa Serikali, kupitia Wizara ya Nishati na Madini inayoongozwa na msomi mbobezi katika tasnia ya jiolojia, Profesa Sospeter Muhongo pamoja na Katibu Mkuu wa wizara hiyo, Eliakim Maswi, kukusudia kufuta leseni za vitalu vya madini kwa baadhi ya wamiliki ambao hawaviendelezi ni wa kuungwa mkono na wazalendo halisi nchini.
Kwa upande wetu, Gazeti la Raia Mwema, tunaunga mkono uamuzi huo unaodhibiti matumizi mabovu ya fursa za kiuchumi zinazotumiwa hovyo na baadhi ya walafi wachache wa maliasili za nchi, kuhodhi maliasili hizo hata kama wanafahamu fika hawana uwezo wa kuziendeleza. Lakini swali la msingi ni hili; kwa nini tunaunga mkono uamuzi huo?
Tunaunga mkono kwa sababu nyingi za msingi. Kwanza, kitendo cha baadhi ya Wa tanzania kuhodhi vitalu hivyo wakati hawana uwezo wa kuviendeleza tafsiri yake ni kutesa makundi mengine ya Wa tanzania, hasa wachimbaji wadogo ambao hawana maeneo ya machimbo. 
Kwa muda mrefu, kumekuwa na malalamiko kuhusu wachimbaji wadogo wa madini nchini kuendelezwa, ikiwa ni pamoja na kutokuwa na maeneo ya kutosha kuendeshea shughuli zao, kwa maana ya machimbo. Ni kutokana na ukweli huo, tunaamini ni busara zaidi kuwanyangâ€™anya vitalu vya madini wanaovihodhi bila kuviendeleza ili vitalu hivyo wapewe wengine, wakiwamo wachimbaji hao wadogo ambao serikali, mara kwa mara imekuwa ikiahidi kuwasaidia, japokuwa utekelezaji wa ahadi hiyo si wa kuridhisha.
Lakini pili, tunaunga mkono uamuzi huo kwa sababu unapunguza kasi au wimbi la uhuni unaofanywa na baadhi ya Wa tanzania kuhodhi vitalu hivyo na kisha kuvifanyia udalali kwa raia wa nchi za kigeni. Tunahitaji wawekezaji na si madalali wa vipande vya ardhi ya Tanzania.
Na katika hili la udalali, tunaamini kwamba ni unafiki mkubwa kwa mtu anayejiita mzalendo au mzawa kujigeuza dalali wa vipande vya ardhi au rasilimali za nchi bila kujali kuwa aina ya rafu zinazotokana na udalali wake huo zinaumiza raia wenzake, hususan wavuja jasho wanaotafuta kipato cha kujikimu angalau mlo wa siku au wiki moja, achilia mbali mwezi mzima-kwani hayo ni mapenzi au majaaliwa ya Mwenyezi Mungu.

Si ajabu kusikia au kushuhudia madalali hawa wa vipande vya ardhi za Wa tanzania wakijinadi kwa ajenda za uzalendo na uzawa ili hali wao ndiyo wahujumu wa kwanza wa misingi ya uzalendo na huo uzawa wanaojivika, hususan katika uvunaji wa rasilimali za nchi.
Tunambua kwamba tuko katika dunia ya ushindani wa maarifa kibiashara, lakini pia tunashauri katika ushindani huo ulafi kupita kiasi, tena kwa kiwango cha kujilimbikizia hata pale isipolazimu ni kinyume kabisa cha nchi tunayokusudia kuendelea kuijenga.
Kwetu sisi, kama ni suala la kuchagua nani yuko sahihi kati ya akina Waziri Muhongo na wazalendo hao uchwara, katika uamuzi huu mahsusi wa serikali kutwaa vitalu vya madini vinavyohodhiwa kiulafi na baadhi ya wazalendo hao uchwara, bila kusita, tunaunga mkono uamuzi wa serikali, ingawa kwa masharti kwamba ulenge pia kusaidia Wa tanzania wengine wengi badala ya kuzalisha madalali wengi zaidi wa vipande vya ardhi ya Tanzania.
Ni rekodi yetu, katika gazeti hili la Raia Mwema kupigania maslahi ya nchi. Tumefanya hivyo kwa kuunga mkono juhudi za kutokomeza ufisadi uliokuwa umekubuhu katika Shirika la Umeme Tanzania (TANESCO), ufisadi uliojikita katika mgawo bandia wa umeme. 
Na kwa kuzingatia rekodi yetu hiyo, tunaunga mkono uamuzi huu wa kutwaa vitalu vya madini vinavyohodhiwa na wazalendo uchwara nchini, kwa malengo ya kufanya udalali na kujinufaisha wao binafsi, huku mamia ya wachimbaji wadogo wakiteseka kwa kukosa maeneo ya kuendesha shughuli zao hizo.


