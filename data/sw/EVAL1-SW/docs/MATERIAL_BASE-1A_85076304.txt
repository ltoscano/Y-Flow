Benard Kamillius Membe: Kachero aliyebobea, mwanadiplomasia mtata na rafiki wa wasomi
Oct 11, 2014

KATIKA mfululizo wa makala hizi zinazochambua wasifu wa wagombea urais katika Uchaguzi Mkuu ujao, leo tunamwangalia Bernard Kamillius Membe, Mbunge wa Jimbo la Mtama mkoani Lindi na Waziri wa Mambo ya Nje na Ushirikiano wa Kimataifa.
Kama tutakavyoona katika uchambuzi huu, huyu ni mgombea mwenye historia fupi lakini tajiri katika siasa za Tanzania na kimataifa.
Katika uchambuzi huu nimetumia vyanzo mbalimbali vya taarifa, vikiwamo machapisho mbalimbali ndani na nje yanayomhusu Membe, mahojiano na baadhi ya watu waliopata kusoma na kufanya naye kazi, taarifa za maendeleo yake kitaaluma shuleni na vyuo alikosoma, na taarifa za utekelezaji wa Ilani ya CCM katika Jimbo la Mtama.
Aidha, katika maandalizi ya makala haya, nilipata bahati ya kufanya mazungumzo ya ana kwa ana na Membe jijini Dar es Salaam.
Kuzaliwa, malezi na familia
Bernard Kamillius Membe alizaliwa Novemba 9, 1953 katika Kijiji cha Rondo-Chiponda, Wilaya ya Lindi Vijijini, akiwa ni mtoto wa pili katika familia ya watoto saba wa mzee Kamillius Anton Ntanchile na mama Cecilia John Membe.
Membe alifunga ndoa ya Kikristo na Dorcas Richard Masanche mwaka 1986, na wamejaliwa kupata watoto watatu-wawili wa kiume na mmoja wa kike.
Membe tunaweza kusema alizaliwa na kukulia katika hali ya maisha ya Mtanzania wa kawaida aliyezaliwa kijijini. Alizaliwa katika kijiji ambacho maji ilikuwa shida na hivyo kulazimika kutembea kilometa nyingi kufuata maji; hali hiyo ikifanya kuoga mara moja tu kwa wiki-siku ya Jumamosi.
Hapakuwa na hospitali na kwa hivyo uhai ulitegemea zaidi kudra za Mwenyezi Mungu na hekima na akili za wazazi na wazee wengine kijijini. Kimsingi haya ndiyo maisha ambayo Wa tanzania wengi tumekulia, hasa katika miaka ambayo Membe alizaliwa.
Baba yake Membe alikuwa mwindaji aliyelazimika kuwa hivyo. Akiwa bado mtoto mdogo miaka kama mitano hivi, wakiwa shambani, Kamillius Anton Ntanchile alishuhudia simba akimnyatia na kisha kumdaka mama yake na kutokomea naye, na walikuja kupata baadhi tu ya viungo vya mwili wake. Tangu wakati huo Kamillius akawa na ndoto ya kumiliki bunduki na kuwa mwindaji. Na kweli alipokuwa mkubwa alifanikiwa kumiliki bunduki na kuwa mwindaji maarufu, na baadaye kuiambukiza familia yake kuwa familia ya wawindaji.
Kwa hivyo, kwa maneno ya siku hizi katika siasa za Tanzania unaweza kumwita Membe kuwa ni mtoto wa mwindaji!
Baba yake Membe alifariki dunia mwaka 1987 kwa ajali ya kulipukiwa na bunduki pajani akiwa katika harakati zake za uwindaji. Kutokana na kutokuwa na huduma za afya karibu, Kamillius alikaa masaa kumi bila huduma yeyote na hivyo alifariki dunia kutokana na kuvuja damu nyingi. Kwa maelezo ya Membe, hii ndiyo hali iliyomchochea kupigania uwepo wa hospitali ya Wilaya katika Jimbo lake la uchaguzi. 
Elimu
Kwa kiasi kikubwa, Membe amefuata mtiririko wa kawaida katika kusoma kwake, kuanzia shule ya msingi hadi chuo kikuu. Elimu ya msingi alisoma katika Shule ya Msingi Rondo-Chiponda (1962-1968). Utaona kwamba aliingia shule akiwa na umri mkubwa kidogo, kama miaka kumi hivi, badala ya miaka saba, ambao ndio umri wa kawaida wa kuanza shule Tanzania.
Hii nayo ni hali ya kawaida kwa Wa tanzania walio wengi tuliozaliwa vijijini. Shule ya sekondari alisomea katika seminari ya Namupa (1969-1972), na baadaye akajiunga na Itaga Seminari Tabora kwa kidato cha tano na sita (1973-1974).
Pengine jambo moja ambalo wengi hatukulijua kabla ni kwamba Membe alipata kusomea upadri kwa miezi kadhaa kabla ya kujiunga na Itaga Seminari. Kwa mujibu wa Paul Maokola, rafikiye Membe wa siku nyingi na ambaye kwa sasa ni mtaalamu wa uchumi na meneja miradi ya maendeleo wa Jimbo la Mtama, Bernard Membe alikuwa miongoni mwa vijana 11 waliopata wito wa kusomea upadri na hivyo walichaguliwa kujiunga na Seminari Kuu ya Peramiho, Songea.
Hata hivyo, baada ya matokeo ya kidato cha nne kutoka Membe alikuwa ni miongoni mwa vijana watatu waliofaulu vizuri sana. Kwa sababu hii aliyekuwa Askofu Mkuu wa Jimbo la Mtwara wakati huo, (sasa marehemu) Maurus Libaba, aliamua kuwahamishia Itaga Seminari, ambayo ilikuwa ni seminari pekee ya Kikatoliki iliyokuwa na masomo ya kidato cha tano na sita.


