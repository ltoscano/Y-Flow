
Masanja: Nuru iliyotoweka michezoni May 31, 2012

KIFO cha Meneja wa Uwanja wa Uhuru mjini Dar es Salaam, Charles Masanja kilichotokea usiku wa kuamkia juzi unaweza ukakielezea kwa mfano mmoja tu: Wa mshumaa kuzimika ghafla wakati nuru yake ikiwa bado inahitajika sana.
Masanja ametoweka katika dunia hii mapema mno. Si tu atakosekana kwa familia yake, ndugu zake na wanamichezo kwa ujumla. Tasnia ya waandishi wa habari za michezo imepata piogi kubwa.
Waadnishi wa habari za michezo watamkosa kwa mengi na bila shaka kila mmoja atmkumbuka kivyake jinsi alivyokuwa na msaada mkubwa.

Kwa kweli waandishi wataamkosa mtu aliyekuwa mcheshi na rafiki wa kweli, mtu ambaye kutokana na kufanya shughuli zake kwa kujiamini alikuwa msaada mkubwa kwao.
Ni kutokana na sifa hiyo ndiyo maana Masanja katika kipindi chote cha bahari iliyochafuka ya iliyokuwa Chama cha Soka cha Tanzania (FAT), hakuwahi kukumbwa na skendo yoyote.
Huyu ni mtu ambaye kuanzia mwaka 1993 hadi 1996 alikuwa Katibu Msaidizi wa FAT wa kuazimwa kutoka wizarani.
Pengine unaweza kudhani kwamba isingekuwa rahisi kwake kama mtu wa serikali kujiingiza katika skendo kwani watumishi wa serikali wa wa aina yake walikuwa watiifu na waaminifu. Kwa mfano, Chama cha Netiboli Tanzania (CHANETA) pia kilikuwa na Chiku Shomari kutoka wizarani aliyefanya kazi nzuri enzi hizo.
Kama wakati huo makucha ya Masanja yalikuwa yamejificha kwa sababu alikuwa mtumishi wa serikali, basi yangefunguka kuanzia mwaka 2002 hadi 2004 alipokuwa Katibu Mkuu Msaidizi wa kuchaguliwa wa FAT.
Lakini Masanja wa serikalini na yule ‘msela’ wa kuchaguliwa alikuwa ni yule yule. Hakutetereka kujiingiza katika makundi au kufanya ufirauni wowote hata pale FAT ilipokuwa inapita katika majaribu makubwa kutokana na msuguano uliokuwapo kati ya aliyekuwa Katibu Mkuu, Michael Wambura na aliyekuwa Mwenyekiti wa wa chama hicho, Muhidin Ndolanga.
Hata pale alipopata wadhifa mwingine katika Shirikisho la Soka la Tanzania (TFF) mwaka 2005 wa kuwa Mjumbe wa Kamati ya Ufundi, Masanja hakubadilika rangi.
Pengine aliyemueleza kwa usahihi zaidi ni Ndolanga baada ya kusikia habari za kifo chake. Mwandishi wa magazeti ya TSN alipomwuliza kuhusu namna alivyomfahamu alikuwa na yafuatayo ya kusema:
“Siwezi kukwambia kwa usahihi ni mwaka gani nimefahamiana na Charles, lakini nimekuwa naye karibu tangu nilipoingia kuongoza FAT, ni mtu niliyefanya naye kazi kwa ukaribu na ambaye hakuwa na mambo ya kipuuzi kama vile udokozi wa fedha kama unavyojua mambo ya mpira.” Kama nilivyosema hapo mwanzo kwamba waandishi wamepoteza kifaa cha maana katika utendaji wao kazi. Pamoja na kuwa meneja wa uwanja mkubwa nchini, Masanja hakuwa na mbwembwe za aina yoyote na alikuwa kimbilio la waandishi wanapopatwa na tatizo lolote.
Mwandishi wa magazeti ya TSN anatoa mfano mzuri wa jinsi walivyosaidiwa na marehemu katika tukio lililowapata siku ya mwisho wa uhai wake kenye Uwanja wa Uhuru (zamani Uwanja wa Taifa).
“Ni Jumapili Oktoba 18 mwaka huu, saa 10.15 jioni, gari la Kampuni ya Serikali,Tanzania Standard Newspapers Limited (TSN) linafika kwenye lango la Uwanja wa Uhuru Dar es Salaam, walinzi walizuia lisiingie uwanjani.
“Meneja wa Uwanja huo, Charles Celestine Masanja, alifika eneo hilo muda mfupi baadaye, akawaeleza walinzi kuwa ni lazima gari hilo liingie, likaegeshwe ndani ya uwanja huo, ili kutoa nafasi kwa waandishi wa habari kuripoti mechi ya JKT Ruvu na Simba iliyofanyika juzi.
“Alivaa suti nyeusi ya mikono mifupi, alionekana akizunguka huku na kule uwanjani kuhakikisha mambo yanakwenda sawa, hasa baada ya tiketi za mchezo huo kumalizika,watu wengi walihitaji kuingia uwanjani (kuangalia mechi hiyo).
“Baada ya kumaliza majukumu yake ya kuhakikisha waaandishi wa habari wameingia uwanjani, Masanja alikwenda kwenye eneo la watu mashuhuri na kuhakikisha kila anayestahili kukaa kwenye eneo hilo anapata kiti.
“Mtu wa mwisho kumpa kiti alikuwa ni Mratibu wa timu ya Mtibwa Sugar, Jamal Bayser.
“Baada ya hapo alishuka chini na kwenda upande wa jukwaa la kushoto ambako hukaa mashabiki wa Simba, aliwataka waliokuwa wamekaa juu ya uzio wateremke kwa kuwa wangeweza kuharibu uzio huo au kuhatarisha usalama wao na wa mashabiki wengine waliofurika uwanjani hapo kushuhudia mchezo huo.
“Alithamini sana usalama wa watu na mali katika eneo alilokuwa akilisimamia, na alihakikisha kwamba mashabiki hawaharibu miundombinu ya uwanja huo uliofanyiwa ukarabati.” 
Kwa maelezo ya mwandishi huyo unaona jinsi marehemu alivyokuwa makini na kazi yake na jinsi pia alivyokuwa akithamini kazi za waandishi wa habari. Pia hakutaka uwanja anaousimamia usababishe maafa makubwa.
Ni dhahiri kwamba kwa maelezo hayo, Masanja alikuwa buheri wa afya siku hiyo ya mwisho wa uhai wake ya Oktoba 18 mwaka huu.
Lakini kama mshumaa uliokumbwa na upepo ghafla na nuru yake kuzimika, uhai wa Masanja ulikatika gafla usiku wa tarehe hiyo ya Jumapili kuamkia Jumatatu.
Kaimu Katibu Mkuu wa Wizara ya Habari, Utamaduni na Michezo, Gasper Mwembezi, aliwaeleza waandishi wa habari kuwa Masanja alifariki baada ya kuangukiwa na ukuta wa nyumba yake Kimara –Korogwe, Dar es Salaam.
Kwa mujibu wa mdogo wake marehemu, Greyson, Masanja baada ya kufika nyumbani kwake alizunguka nyuma ya uzio wa nyumba na ilikuwa kawaida yake kufanya hivyo kwa ajili ya kujihakikishia usalama.
Baada ya kufanya hivyo, kabla ya kuomba kufunguliwa geti alipanda katika matofali yaliyokuwa yameegeshwa lakini akateleza na kuanguka chini. Alivunjika mguu kwa mfupa kutokea nje.
Ilikuwa ni muhimu kwa Masanja kuhakikisha usalama kabla ya kuingia ndani kwa sababu ikumbukwe kwamba aliwahi kuvamiwa na majambazi waliokuwa na bastola wakati akitoka katika mechi ya Taifa Stars na Angola. Katika tukio hilo aliporwa kompyuta (laptop) na fedha.
Masanja alizaliwa Januari 20, 1957, Urambo, Tabora. Alihitimu kidato cha nne katika Shule ya Sekondari Itaga mwaka 1975.
Aliendelea na masomo ya sekondari ya juu kwa kidato cha tano na sita katika shule ya Sekondari ya Minaki, Pwani mwaka 1977.
Alipata Shahada ya Uzamili ya Elimu ya Viungo kwenye Chuo Kikuu cha Havana, Cuba.
Baada ya kurejea nyumbani kutoka Cuba, alijiingiza kwenye soka na kuwa kocha wa klabu maarufu ya African Sports ya Tanga mwaka 1990.
Masanja amefariki akiwa meneja wa Uwanja wa Uhuru na mjumbe wa Kamati ya Ufundi ya TFF. Pia Ofisa Michezo Mkuu Daraja la Kwanza na Mjumbe wa Mkutano Mkuu wa TFF akiwakilisha Chama cha Makocha wa Soka Tanzania (TAFCA).
Marehemu Masanja ameacha mjane na watoto wanne. Mungu aiweke roho yake mahali pema peponi, amina.


