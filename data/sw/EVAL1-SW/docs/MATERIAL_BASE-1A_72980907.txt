
Kenya police yaapa kuosha wapinzani
Na MWANDISHI WETU
MADUME wa Kenya Police wametangaza kutoa upinzani mkali kwenye kampeni zake kutetea taji la magongo ya Kaunti ya Nairobi (NHA) mwaka huu. Meneja wake, Tom Odang jana alidokeza kuwa watatumia wembe ule ule uliowafanikisha kutwaa ubingwa wa ligi kuu msimu uliopita.
“Ingawa Police haijasajili wachezaji wapya bado ina uwezo tosha kupigana kwa udi na uvumba kutetea kombe hilo tuliloshinda mwaka jana,” alisema. Aliongeza kwamba vijana wake hawana lingine mbali na kuhakikisha wamehifadhi taji hilo. Wanamagongo hao walitawazwa mabingwa wa ligi kuu kwa kuzoa alama 28, tatu mbele ya waliokuwa watetezi wakuu na mahasidi wao Nairobi Simba.
Wapinzani wengine, Kisumu Simba ya kocha Kamal Sembi walimaliza katika nafasi tatu bora. Kwenye shindano la NHA, upande wa kina dada, bingwa wa ligi Telkom Orange chini ya kocha, Jos Openda inatazamiwa kujikaza kiume kwenye juhudi za kuhifadhi taji hilo.


