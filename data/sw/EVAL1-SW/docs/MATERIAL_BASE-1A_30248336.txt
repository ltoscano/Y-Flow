
Ni miaka 10 ya kufanikiwa au kufeli kwa Umoja wa Afrika?
Oct 12, 2012

KWA takribani mwaka huu mzima, Afrika inaadhimisha miaka 10 tangu kuzaliwa kwa Umoja wa Afrika (AU).

AU-Umoja unaozileta pamoja nchi za Afrika kushughulikia masuala na changamoto mbalimbali kwa pamoja, uliundwa Julai 9, 2002 kuchukua nafasi ya iliyokuwa Umoja wa Nchi Huru za Afrika (OAU).

Maadhimisho haya yamekuwa ni fursa muhimu ya kutafakari mafanikio na hatua zilizopigwa na nchi za bara hili kiuchumi, kisiasa na katika nyanja nyingine.
Pia ni wakati muafaka wa kutafakari matatizo yanayolikabili bara hili na njia mahususi za kuyatatua.

Kwa ujumla, mkazo zaidi umekuwa katika kutazama hasa AU ilikotoka na kuangalia inakokwenda. Wanazuoni, viongozi wa nchi za Afrika na Waafrika kwa ujumla wao wanaitupia macho ya umakini na kuijadili AU.

Mjadala hasa ni juu ya namna gani AU imeweza kutekeleza malengo ya kuundwa kwake, au haijafanikiwa kabisa; na labda imeangukia kwenye malengo yaliyo kinyume kabisa na yale yaliyobuniwa na kutarajiwa wakati wa kuundwa kwake.
Hili ndilo lengo la makala hii pia: kutathmini kwa uchache namna gani AU ihukumiwe baada ya miaka hii 10.

Ndani ya muongo huu mmoja, wachambuzi wengi wanakubaliana katika mtazamo kuwa AU imejiweka katika hali ya kukosolewa sana na kushutumiwa zaidi, ikilinganishwa na hali ilivyokuwa kwa mtangulizi wake OAU.

Ikumbukwe kuwa AU iliundwa kutokana na msukumo wa mabadiliko ya hali ya bara la Afrika: kisiasa, kiuchumi na kijamii kwa ujumla; mabadiliko ambayo yalianza kutoenda sambamba na malengo ya OAU.

Malengo makuu ya kuundwa kwa OAU mwaka 1963 yalikuwa kukuza umoja na ushirikiano katika nchi za Afrika. Umoja huu ulikuwa umetafsiriwa zaidi katika kumkomboa Mwafrika dhidi ya Ukoloni, kulinda mipaka ya nchi na kuboresha maisha ya Waafrika, wengi wao nchi zao ndiyo zilikuwa tu zimejipatia uhuru, uongozi wa serikali zao ukikabidhiwa kwa Waafrika wenyewe.

Mwishoni mwa miaka ya 1990 ndipo ilipoanza kuonekana kuwa malengo ya OAU hayaendi sambamba na hatua ya ukombozi ‘mpya’ wa Afrika; yaani kutekeleza makubaliano yaliyokuwa yameainishwa katika Mkataba wa mwaka 1999 ulioridhiwa na nchi wanachama wa OAU uliohusu maendeleo ya uchumi wa Afrika (Abuja Treaty on the African Economic Community). Mkataba huu ulikuwa mwendelezo wa mpango wa utekelezaji wa Lagos, mwaka 1980 (Lagos Action Plan).

Kutokanana mikataba hiyo na majadiliano kadhaa yaliyokuwa yakiendelea, ndipo aliyekuwa kiongozi wa Libya, Muammar Gaddafi na OAU wakaja na Azimio la Sirte, Libya (Sirte Declaration), Septemba, 1999 lililopendekeza kuanzishwa kwa AU.
Azimio hili ndilo lililosababisha kuanzishwa rasmi kwa AU nchini Afrika Kusini mwaka 2002.

Kwa mujibu wa malengo ya uanzishwaji wake, AU iliundwa ili kukuza zaidi maendeleo na umoja wa bara la Afrika kisiasa, kiuchumi na kijamii. Lakini pia, AU ilipewa jukumu la kuhakikisha inayatetea maslahi ya bara la Afrika na watu wake, kuhakikisha ufanisi wa amani na usalama barani, kusimamia kukua kwa demokrasia (ikiwamo kuwapo kwa serikali zilizowekwa kidemokrasia na wananchi) na utawala bora na haki za binadamu.

Ni ukweli dhahiri kuwa, malengo hayo ya AU ndiyo hasa mahitaji muhimu ya Waafrika hadi leo. Lakini kama ilivyo mara nyingi kwa viongozi, kujiwekea malengo hayo ilikuwa ni rahisi tu kama muumini wa dini kuwa na Msahafu au Biblia, lakini utekelezaji wake ndio suala la kujadili. Utekelezaji wa malengo hayo umekuwa mgumu mithili ya ilivyo vigumu muumini kuyaishi maagizo ya vitabu vitakatifu.

Kwa kuzingatia njia ambayo AU imeipitia katika miaka hii 10, ni vigumu kusema imefanikiwa, walau hata kwa asilimia 50 tu kutekeleza malengo yake. Hii ni kwa sababu kadhaa.

Mathalani, tatizo kubwa ambalo mpaka sasa linaikabili AU na serikali za nchi za Afrika mpaka sasa ni kutumia njia zilezile miaka nenda rudi kutatua matatizo. Hii inafanyika bila kuzingatia kuwa changamoto zinabadilika kila mara. Wamesahau kuwa ni sababu hii iliyofanya AU kubadilishwa kuwa OAU.

Kwa mfano, katika nchi nyingi za Afrika, jamii au watu wake ni mchanganyiko wa makabila mengi. Inaelezwa kuwa, ni nchi moja tu barani yenye jamii au kabila moja (monoethnic nation); hii ni Lesotho. Lakini pamoja na mchanganyiko huu, AU imeendelea kubariki nchi za Afrika kujiendesha kwa mifumo ya dola kama vile uongozi, usalama na mingine iliyoachwa wakati wa ukoloni au mara tu baada ya uhuru.

Kwa mujibu wa mkurugenzi wa shule ya uongozi ya chuo kikuu cha Johannesburg, ambaye amewahi kuwa waziri wa serikali za mitaa na majimbo wa Afrika Kusini, Dkt. Sydney Mufamadi, mifumo hii iko katika muundo wa kulinda maslahi ya wachache. Hali hii inasababisha maslahi ya wengi kuendelea kuwekwa rehani, hali inayoleta mitafaruku katika nchi hizi.

Njia madhubuti na mpya za kurekebisha mifumo hii kama vile katiba mpya zimechelewa sana kutekelezwa, na hivyo matatizo mengi kuendelea kuwapo.
Yaliyoshuhudiwa Kenya mwaka 2007, migogoro inayoendelea katika nchi kama Nigeria; bila kusahau mikwaruzano ya chaguzi hapa nchini hususani visiwani Zanzibar na masuala ya Muungano na kwingineko ni mazao ya mifumo ambayo haijarekebishwa.

Nchi za nje ya bara la Afrika pia, hasa za Magharibi zimeendeleza wimbi la kuingilia mambo ya ndani ya bara hili. Hii imekuwa ama kwa njia za moja kwa moja au zisizo za moja kwa moja, kama vile kwa mgongo wa kusaidia wananchi au waasi. Mfano halisi wa hivi karibuni ni yale yaliyotokea nchini Libya aliyosababisha kuangushwa na kuuawa kwa Muammar Gaddafi (mmojawapo wa waanzilishi wa AU).

Ulegelege wa AU umekuwa ni jinsi inavyokuwa bubu, au kutochukua nafasi yake ya kupinga na kuitetea Afrika dhidi ya kuingiliwa huko. Imekuwa pia kawaida wanachama wa AU kupingana vikali waziwazi wao kwa wao juu ya nini kifanyike dhidi ya matendo kama hayo yanayodunisha uwezo wa AU.

Hali ya kila nchi mwanachama wa AU kuwa na msimamo wake unaopingana vikali na msimamo wa AU kuhusu suala fulani, inatafsiriwa kama ishara kuwa nchi nyingi wanachama wa AU hawatekelezi kwa vitendo makubaliano na mikataba ndani ya AU.

Kwa upande mwingine, moja ya malengo ya AU ilikuwa kuhakikisha nchi za Afrika zinaboresha maisha na uchumi wa Waafrika. Suala ambalo AU haijafanikiwa.

Wakati serikali nyingi za Afrika zikijinasibu kuwa uchumi wa nchi zake unakua, kufikia asilimia 5 kwa mwaka (ripoti za Shirika la Fedha la Dunia-IMF) hali ya maisha ya wananchi mmoja mmoja inaendelea kudorora. Tafiti zinaendelea kuonyesha kuwa asilimia zaidi ya 50 ya mwananchi wa nchi hizi kipato chao hakizidi dola moja ya Marekani kwa siku.

Vivyo hivyo, tunaendelea kushuhudia jinsi magonjwa kama Ukimwi, kansa na mengineyo yalivyo tishio katika nchi za Afrika, yakiendelea kupunguza umri wa watu kuishi. Mathalani, inakadiriwa kuwa katika watu wote walioambukizwa virusi vya Ukimwi duniani, asilimia 30 wako katika nchi za kusini mwa Afrika.

Mpaka hapa ilipofikia, AU haina budi ijitazame namna ambavyo changamoto hizi zinazidi mafanikio yake. Miaka 10 ijayo iwe ya kujisahihisha na utekelezaji.
Inawezekana Afrika bado inaihitaji AU; lakini ni AU ya aina gani inayowafaa Waafrika?


