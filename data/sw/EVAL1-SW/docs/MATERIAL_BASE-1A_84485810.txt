
Eagle Wings yatarajiwa kusonga dhidi ya Oryx
Na CAXTON APOLLO
WANAVIKAPU wa Eagle Wings wanatarajiwa kujiongezea alama mbili za mashindano ya Ligi Kuu ya wanawake wanapocheza na wanafunzi wa Oryx kutoka Chuo cha Kenyatta kwenye uwanja wa Upper Hill School Jijini Nairobi leo. 
Baada ya kuwalaza Mennonites (78-29) mwishoni mwa wiki iliyopita, Eagle Wings ingali na makali ya kuwafunga tena wanafunzi wa Oryx.
Mshambuliaji Annerose Atieno aliyechangia pointi 35 na atashirikiana na kina Salma Akinyi na Eunice Ouma kuiweka Eagle Wings katika kilele cha ushindi.
Eagle Wings inashikilia nafasi ya tatu na pointi (32) baada ya kushinda mechi 14 na ikapoteza nne.
Oryx chini ya mkufunzi Waringo imekuwa ikiandikisha Gitau, matokeo duni na imo katika nafasi ya nane na pointi (25).
Oryx imo katika hatari kubwa ya kukosa kumaliza katika nafasi nane bora na kufuzu kwa nusufainali iwapo itaendelea kupoteza mechi tano zilizosalia kufunga mkondo wa pili.
Ulinzi Blades, ambayo iliwalaza wapinzani wake wa jadi Storms (55-46) katika mechi yao ya mwisho, inateremka uwanjani tena kupepetana na wanafunzi wa Chuo cha Strathmore.
Mshambuliaji matata wa Ulinzi Brigid Nanzala na Rebecca Sarange watakuwa nguzo kwa timu yao dhidi ya wanafunzi ambao wamekuwa wakitia fora katika mechi za marudiano.
Strathmore, ambayo itakuwa na chipukizi Susan Manya, Joyce Masiga na Manuela Biel, inashikilia nambari ya pili kwenye msimamo wa ligi na alama 33.
Ulinzi Blades ni ya pili kutoka mwisho na pointi 23 baada ya kushinda mechi nane na ikapoteza tena mara nane.
Katika mechi za Ligi Kuu ya wanaume, wanafunzi wa Chuo cha Strathmore wanakutana na wenzao Pirates kutoka Chuo cha Kenyatta nayo timu ya Kenya Airports Authority kucheza na Co-op Bank. Mechi kali ya ligi ya wanaume daraja la kwanza itakuwa baina ya wenyeji Upper Hill dhidi ya Dandkind Academy nayo mechi nyingine ya Ligi Kuu ya wanawake itakuwa kati ya Safe Spaces na Coop Bank.
Storms itasafiri mjini Mombasa kumenyana na wenyeji Bandari ambao ndio bingwa mtetezi wa kombe la kina dada.
Mechi hiyo itaandaliwa kwenye Ukumbi wa KPA Makande kuanzia saa tisa u nusu alasiri. Baada ya mechi hiyo, klabu ya wanaume ya Bandari itaikaribisha Blazers kutoka Nairobi ambayo haijashinda mechi ye yote msimu huu wa 2014.
Mjini Kisumu, Lakeside itawakaribisha wanafunzi wa Africa Nazarene University nayo klabu ya Nebulas Kakamega itakuwa nyumbani kucheza na wageni Kenya College of AccountancyUniversity katika Kakamega Police Canteen


