Kuna nini kwenye siasa zetu?
Jan 19, 2012

KATIKA moja ya makala za ndani ya toleo la wiki hii tumechapisha mahojiano na mmoja wa wanasiasa wakongwe nchini, Jaji Joseph Warioba, akizungumzia, pamoja na mambo mengine, matatizo ndani ya vyama vya siasa.
Kwa maoni yake, matatizo haya hayabagui vyama. Yamevikumba vikongwe na vichanga sawia na kwa jinsi anavyoona yeye, chimbuko la matatizo hayo ni ugomvi wa kuwania au kulinda madaraka.
Maoni haya ya Jaji Warioba hayako mbali na maoni ya Wa tanzania wengi ambao wamekuwa wakifuatilia nyendo za utendaji na uongozi ndani ya vyama vya siasa nchini.

Kusema ukweli kuna hitilafu kubwa sana kati ya wanasiasa wetu wa zama hizi na zama za huko tulikotokea. Si ajabu kwamba mara kadhaa wa sasa wamebatizwa majina kutokana na jinsi walivyoshindwa kufanya siasa, wakabaki wanalumbana miongoni mwao.
Ni kweli kwamba wanasiasa, kama walivyo binadamu wengine, si malaika. Na kwa ajili hii tofauti za hoja na fikra miongoni mwao haziwezi kuepukika. Ungetaraji basi kwamba wangeshindana sana katika hoja na fikra za ujenzi wa nchi. Badala ya hivi wanavyofanya sasa.
Kwa karibu miaka miwili sasa tumeshuhudia malumbano yasiyo na tija yakiendelea ndani Chama cha Mapinduzi (CCM) ambako kila mmoja ghafla amegundua kwamba anaweza kuwa rais wa Tanzania.
Basi kucha kutwa, ni urais tu wa mwaka 2015, unaozungumzwa na kundi moja baada ya jingine kiasi kwamba kuna tishio la dhahiri kwamba hali isipodhibitiwa, tutaona, katika siku za karibuni, majeruhi wengi wa mbio hizi za urais ndani ya CCM.
Kwa jinsi mambo yalivyo ni kama vyama vingine ama vimeiga au vimeambukizwa gonjwa hili la miparurano ndani ya vyama. Karibu katika kila chama kuna mivutano inayoendelea ambayo kwa lugha nyepesi, waweza kuiita ni ya kutafuta nani zaidi. 
Huko nyuma tulipata kuwa na msimamo na msingi imara, kwa maneno na kwa matendo, kuhusu uendeshaji wa nchi yetu. Baadhi yetu tunakumbuka enzi hizo, kuwa ili nchi iendelee inahitaji: watu, ardhi, siasa safi na uongozi bora.

Ni bahati mbaya kwamba wengi wa wanasiasa wetu wa leo si bora na wala hawaendeshi siasa safi, na hali hii inatupeleka kubaya!


