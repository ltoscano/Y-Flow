
Kwesi aridhishwa na nidhamu kikosini
ACCRA, Ghana KOCHA wa Ghana ‘The Black Stars’, Kwesi Appiah amesema ameridhishwa na kiwango cha nidhamu cha wachezaji wake katika kambi ya Uholanzi.
Timu hiyo imepiga kambi katika mji wa Arnhem kwa ajili ya maandalizi kabambe tayari kwa fainali za Kombe la Dunia zitakazoanza mwezi ujao nchini Brazil. Appiah, ambaye amesema kuwa anaamini timu yake itafanya vizuri kwenye fainali hizo amesifu kiwango cha wachezaji wake wakati wote wa mazoezi makali. 
“Kwa mara ya kwanza ninaona umoja mkubwa sana kwenye timu, wachezaji wanashirikiana kwa kila jambo. Kitu hicho ni kizuri na ni dalili ya mafanikio.
“Kwa kawaida wachezaji wa timu hii hupenda kulalamika juu ya uongozi lakini kwa sasa mambo ni tofauti. Naona wamepania kufanya mambo makubwa kwenye faiali hizo,” alisema kocha huyo.
“Hata hivyo nadhani nidhamu yao inatokana na ukweli kwamba Chama cha Soka cha Ghana kimetengeneza mazingira mazuri ya kuwafanya wawe katika hali hiyo.
The Black Stars watajipima nguvu na Uholanzi Jumamosi ya wiki hii katika mji wa Rotterdam. Timu hiyo baadaye itabadilisha kambi na kwenda Marekani Juni Mosi.


