Sheria ya Gharama za Uchaguzi: Tujipime na uchaguzi huu
May 22, 2012 by Raia Mwema in Uchaguzi

TAASISI ya Kuzuia na Kupambana na Rushwa (PCCB) imekuwa ikiendesha mafunzo kwa kada mbalimbali za umma nchini yanayohusiana na Sheria ya Gharama za Uchaguzi iliyopitishwa hivi karibuni.
Kimsingi mafunzo haya yanalenga kuzuia na kupambana na utoaji na upokeaji wa rushwa wakati wa uchaguzi, tukianza na Uchaguzi Mkuu wa mwaka huu.
Katika hali ya kawaida, pengine kusingekuwa na haja ya elimu hii inayotolewa sasa na TAKUKURU kwa maana kwamba umma unatarajiwa kuwa unajua mipaka yake katika zoezi la uchaguzi.
Hali halisi, hata hivyo, inaonyesha kwamba hii ni sheria ambayo wadau wengi, wakiwamo wale walioipitisha hawajaielewa, na hakika kwa mambo yalivyo, wengi wa hawa wanajifanyia mambo kama vile haipo. 
Sote tu mashahidi wa jinsi wagombea watarajiwa wa nafasi mbalimbali za uchaguzi ujao na hata ambao bado wamo katika nafasi zao wanavyoendelea kujihusisha katika vitendo ambavyo kimsingi vimeharamishwa na sheria hii.
Kwa kifupi, vitendo tunavyoviona sasa, mara nani katoa msaada wa pikipiki, mara nani kakutana na kundi gani la jamii kuzungumzia maendeleo ya nchi au jimbo katika muda huu ni mambo ambayo yanangukia katika vile vitendo vinavyoharamishwa na sheria hii.
Tunapata faraja kwamba TAKUKURU inasema inayafuatilia matendo haya kote nchini na kwamba makamanda wake wana amri ya kuhakikisha wanachukua rekodi, nyingine kwa njia ya elektroniki, ili wakati ukifika watuhumiwa wafikishwe katika vyombo vya sheria.
Tunajua kwamba kwa kuanzia huenda mwaka huu sheria hii isibane sana watu wanaojihusisha na vitendo vinavyokwenda kinyume na sheria hii.
Matarajio yetu ni kwamba baada ya uchaguzi wa mwaka huu wote tutakuwa tumejiandaa vyema kukidhi matakwa ya sheria yanayolenga kuufanya uongozi kuwa unachukuliwa na watu wasiojihusisha na rushwa.


