Uhaba wa madaktari wazua jambo Bugando
Jul 17, 2013

MATATIZO ya upungufu wa madaktari, vifaa na vitanda vya kulaza wagonjwa katika hospitali za rufaa, mikoa na hata vituo vya afya yamekuwa na athari mbaya kwa wagonjwa na wakati mwingine kusababisha mitafaruku kati ndugu wa wagonjwa hao dhidi ya madaktari, Raia Mwema limebaini.
Wakati kwa mujibu wa Shirika la Afya la Duniani (WHO), daktari mmoja anatakiwa kutibu wagonjwa 10,000, kwa Tanzania daktari mmoja anatibu wagonjwa 30,000 hali inayofanya huduma za afya kuzorota, ikibainika kwamba Wa tanzania wapatao 34 kati ya kila 100 hufa bila kumuona daktari katika maisha yao.
Mzee Seifu Abdalah (69) ni miongoni mwa wananchi waliokumbana na adha hiyo alipofikishwa Hospitali ya Bugando kwa gari ya wagonjwa Julai 8, akitokea Hospitali ya Mkoa wa Shinyaga alikopewa rufaa ili kuletwa Hospitali ya Rufaa ya Bugando kwa matatizo ya kibofu cha mkojo.
Kwa mujibu wa Kassim Mohamed ambaye aliambatana na mgonjwa huyo kwenda Bugando, mgonjwa aliwasili hospitalini hapo saa 9 alasiri na kuanza kuhudumiwa kwa huduma za awali mpaka ilipofika saa moja jioni walipotaarifiwa warejee nyumbani na kurudi hospitalini hapo siku inayofuata ili kuendelea na vipimo.
"Tulipokelewa vizuri tu, tukaendelea na huduma za vipimo na zingine ndogo ndogo, tukamaliza na tukaambiwa tusubiri kitanda, lakini baadaye tukaambiwa twende nyumbani ili tuje kesho kwa vipimo zaidi na kwenye kliniki ya mkojo ambayo ilikuwa kesho yake saa nane mchana" alisema Mohamed.
Anaeleza kuwa waliomba wabaki hospitalini hapo kwa kuwa hawakuwa na mahali pa kumpeleka mgonjwa lakini ilishindikana na hata alipokuja daktari alisisitiza waende nyumbani bila kuwaeleza sababu. Ikabidi wampeleke mgonjwa wao akapumzike kwa muda katika Zahanati ya Kilombero na kesho yake ndipo walipompleka katika hospitali ya jeshi iliyoko Ilemela jijini Mwanza ambako ndiko anatibiwa sasa na anasubiri kufanyiwa upasuaji kwa tarehe ambayo haijapangwa.
Mkurugenzi wa Utawala na utumishi wa hospitali ya Bugando Leah Kagine ameliambia Raia Mwema kuwa jambo kama hilo haliwezi kutokea katika hospitali hiyo kama kuna kurudishwa nyumbani kutakuwa ni kwa sababu za kitaalamu ambazo huenda ndugu wa mgonjwa hawakuridhika nazo.
"Mgonjwa huyu siyo mpya, kwa mujibu wa takwimu zetu amekuja kutibiwa mara ya kwanza hapa tarehe 16, Julai mwaka 2010 kwa tatizo hili alilokuja nalo, alirudi tena tarehe 23, Septemba mwaka huo, na akaendelea kuja tarehe 6 Januari 2011, na Mwezi juni tarehe 14 mwaka 2011 alikuwa hapa kwa matibabu hayo hayo, kwa hiyo unaweza ukaona jinsi mgonjwa huyo ambavyo amekuwa alipata huduma hapa, sisi tusingeweza kumfukuza kwa sababu zozote zile" alisema Kagine.
‘Raia Mwema’ lilipoonana na Daktari Bingwa wa magonjwa ya mkojo, Dk. John Igenge ambaye pia siku hiyo alimuona mgonjwa husika ili liweze kupata sababu za kitaalamu za kurudishwa nyumbani ilihali mgonjwa amekuja kwa dharura alisema kigezo cha kwanza ambacho hospitali wanaweza kumlaza mgonjwa ni kama hali yake mahtuti.
"Yule mgonjwa hakufukuzwa mimi mwenyewe nimetoka kwenye upasuaji saa moja jioni, nilivyomuangalia hakuwa mahtuti, nikawashauri ndugu zake kuwa kuna orodha ndefu ya wagonjwa wanaotakiwa kufanyiwa upasuaji wa aina hiyo, nikawashauri wafanye vipimo vitatu ambavyo vitaniwezesha kujua hatua ya kuchukua au kama ni upasuaji ingejulikana baada ya vipimo hivyo, upasuaji haufanywi tu hivi hivi," alisema Dk. Igenge.
"Inawezekana ndugu hawakuridhika lakini niliwashauri waje siku inayofuata kwa manufaa yao, humu kuna msongamano mkubwa wa wagonjwa kiasi kwamba kumlaza hapa angekaa tu mpaka baada ya majibu ndipo apangiwe siku ya upasuaji kama vipimo vingeonyesha hivyo" alifafanua.
Anasema kumruhusu mgonjwa kulazwa bila sababu za msingi kwenye mazingira ya wodi zenye mrundikano wa wagonjwa kama ilivyo hospitalini hapo siyo busara kwa kuwa mgonjwa huyo anaweza kuambukizwa magonjwa mengine na kumwongezea gharama zisizo za lazima. Msingi wa uamuzi huo ulikuwa ni kumpunguzia muda wa kukaa hospitalini ili aje kulazwa pale atakapopangiwa tarehe ya kufanyiwa upasuaji.
Hospitali ya rufaa ya Bugando ina uwezo wa kulaza wagonjwa 900 kwa mara moja hali ambayo inaifanya kukutana na changamoto kubwa kwa kuwa inapokea wagonjwa wa rufaa kutoka mikoa miananeya kanda ya Ziwa na Magharibi. Mikoa ya Mwanza, Shinyanga, Kagera, Mara, Kigoma, Tabora, Geita na Simiyu yote inategemea hospitali ya rufaa ya Bugando kwa wagonjwa wao wanaohitaji rufaa.


