
Chelsea yafufua makali upya chini ya kocha Guus Hiddink
KOCHA GUUS Hiddink anaamini ushindi dhidi ya Crystal Palace wa 3-0 ni thibitisho vijana wake wa Chelsea wameanza kutii maombi yake ya kuwataka watie bidii kusafisha sifa yao iliyoharibika.
Baada ya sare mbili katika mechi zake za kwanza kama kocha wa muda wa Chelsea, Hiddink hatimaye alipata ushindi wake wa kwanza kupitia mabao ya Oscar, Willian na Diego Costa ugani Selhurst Park, Jumapili.
Mabingwa watetezi Chelsea walijiamini na kutulia katika mechi wakifanikiwa kuzima mpinzani hatari, kitu ambacho kilikosekana timuni wiki chache zilizopita.
Chelsea sasa inaonekana kujinasua kabisa kutoka mtego wa kutemwa. Iko pointi sita nje ya mduara hatari baada ya kusajili ushindi wao mnono msimu huu.
Hiddink alikuwa na kibarua kigumu alipotua Stamford Bridge mwezi uliopita kujaza mahala pa Jose Mourinho, ambaye alitimuliwa.
Wakati huo, wachezaji walikosa kujiamini na furaha, huku Mourinho akiwakishifu kwa kutotia bidii inayohitajika kudumisha nafasi yao kama mmoja wa miamba katika Ligi Kuu ya Uingereza.
Lakini, matumaini mema ya Hiddink yamewamotisha wachezaji haraka, huku uwepo wake ukisaidia kufufua hamu ya mchezo na kuwashawishi kujizatiti.
Ushindi wa Jumapili ulikuwa kisasi kitamu kwa Chelsea waliopigwa na Palace katika mkondo wa kwanza. Ulihakikisha rekodi ya Chelsea ya kutoshindwa inagonga mechi nne tangu Mourinho aondoke.
“Tumeanza kazi sasa na kama timu haifanyi vyema kwa muda mrefu, basi lazima usake mbinu salama, na hiyo ndiyo ilikuwa sababu yetu ya kusisitiza bidii nzuri, kimchezo na kuzuia mashambulizi,” alisema Hiddink.
Ingawa bao la Willian kutoka mita 20 lilikuwa tamu kuliko mabao yao yote na lilizima matumaini ya Palace kabisa, mchango wa kiungo kutoka Nigeria, John Obi Mikel ulivutia Hiddink sana.
Mikel aliipa Chelsea nguvu katika safu ya kati. Nguvu hiyo haijakuwepo kwa muda mrefu msimu huu kwa sababu Nemanja Matic amekosa kuridhisha.
Mourinho hakuwa na imani na Mikel, akimtumia tu mara kadhaa msimu huu, lakini Hiddink anayo mipango kubwa kwa mchezaji huyu.
“Nadhani John Obi anaweza kuwa kiungo muhimu sana katika kuleta usawa kikosini. Anaweza kufufua taaluma yake kabisa kwa sababu anajua kusoma mechi vyema,” alisema Hiddink. 


