
Amsha hisia za mapenzi Krismasi
KESHO ni Krismasi, ile siku ambayo husubiriwa na Wakristo wengi. Ni siku ambayo wapenzi hupumzika pamoja kwa muda mrefu baada ratiba ya sherehe. Inafaa mtu kusaka maoni ya mpenzi wake hata kabla ya kumnunulia zawadi.
“Ni muhimu mtu kupata maoni ya mchumba wake kabla ya kwenda dukani kununua zawadi, Zawadi inayoridhisha huongeza ladha katika penzi,” asema Bi Njenga.
Mtaalamu huyu asema kuwa ili kuhakikisha wamefurahia sherehe kikamilifu, wachumba wanafaa kushauriana kila jambo ikiwa ni pamoja na mahali watakapovinjari.
“Na kwa kufanya hivi ni muhimu kuzingatia maoni ya kila mmoja wenu. Wengi huvuruga msimu wa sherehe kwa kushinikiza wapenzi wao kukubali maoni yao,” asema.
Richard Atswani, mtaalamu wa kituo cha Essence anasema kumshinikiza mwenzio kukubali maoni yako ni kumkosesha furaha msimu huu wa sherehe na kuhatarisha penzi.
Bw Atswani asema watu wengi hukosea kwa kuwaalika wageni tele nyumbani na kusahau kwamba wapenzi wao wanawahitaji msimu huu wa sherehe.
“ Sio vibaya kujumuika na watu wa familia au marafiki wa dhati nyumbani kwa sherehe za Krismasi lakini ipo haja ya wachumba kuwa na muda wao wenyewe,” asema.
Anapendekeza ikiwa ni kualika wageni, wachumba wajadiliane na kuelewana aina ya wageni watakaowaalika na siku watakazo waalika.
“Kuna watu wanaowapatia kipaumbele marafiki na wazazi wao kuliko wapenzi wao msimu wa sherehe za Krismasi ambazo ndio likizo ndefu kila mwaka. Hili ni kosa kubwa ambalo ni rahisi kuyeyusha upendo,” asema Bw Atwani.
Anasema walio na familia wanapasa kujumuika nazo baada ya kutengana mwaka mzima kutokana na shughuli za kikazi. “ Vikao vya familia ni sehemu ya kusherehekea hasa katika jamii za kiafrika,” asema.
Bi Njenga asema msimu wa sherehe za mwisho wa mwaka huwa ni wakati mzuri wa wanaonuia kuoana kudhihirisha penzi lao. Wengi hutumia msimu huu kuwatambulisha wapenzi wao kwa wazazi au jamaa zao. “Wapenzi wengi hutumia msimu huu Krismasi kuwatambulisha wachumba wao kwa wazazi. Wanapofanya hivi, wapenzi wao hubaini kuwa wanawapenda kwa dhati na huba linakolea na kuimarika” asema Bi Njenga.
UPWEKE Wataalam wanaonya dhidi ya kuwahepa wachumba msimu wa sherehe. Kulingana na Bw Atswani, kumwacha mpenzi katika lindi la upweke msimu huu ni kusambaratisha penzi.
“Ni rahisi kwa aliyeachwa katika upweke kuamini hapendwi. Hivyo basi ni muhimu kuwa na mipango thabiti ya kumtumbuiza mpenzi wako na kutia makali penzi lenu,” asema. 
Anasema mtizamo ya watu kuhusu maisha ni tofauti na kila mmoja anafaa kutambua na kuheshimu hulka za mpenzi wake.
“Kuna wanaofurahia kushehenezewa zawadi za kifahari na wengine hawapendi.
Kuna wanaopenda kwenda maeneo ya burudani na wengine makanisani na kuna wanaopenda kubarizi nyumbani,” asema.
Kwenye kitabu chake kuhusu uhusiano wa kimapenzi, mwandishi Peter Owen, aliye mtaalamu wa masuala ya mahaba aeleza kuwa watu wanaotumia msimu wa sherehe kuwaposa wachumba wao huwa na fursa nzuri ya kufurahia maisha ya ndoa.
Katika kitabu hicho kwa jina ‘Dating in the High Season’, Owen asema hii ni kwa sababu wakati wa sherehe hizi, nyoyo za watu wengi huwa na furaha na kukubali kuwaposa wapenzi wao hutokana na hisia kali za ndani za mapenzi. Hata hivyo, Owen anaonya wapenzi wapya dhidi ya kuposana msimu huu akisema msisimko wa sherehe huwazuzua wengi na kudhani wanaelea katika mapenzi ya dhati.
Akikubaliana na Owen, Bi Njenga anasema watu wengi hujuta kwa kuwaposa vidosho katika hekaheka za sherehe za Krismasi. “Baadaye wanagundua kuwa hakukuwa na mapenzi kati yao bali ulikuwa tu msisimko wa msimu huu wa sherehe na hawawezi kuvumiliana,” asema.


