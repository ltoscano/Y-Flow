Miezi sita ya Mangula imepita, kuna jipya CCM?
Aug 01, 2013

WIKI iliyopita nilijadili suala la baadhi ya vigogo wa CCM kukerwa na kuwepo vifungu vya rasimu ya Katiba mpya ya Jamhuri ya Muungano vinavyoweka miiko na maadili ya viongozi wa umma, na kusema kwamba hawavipendi vifungu hivyo kwa kuwa ni mafisadi, na vifungu hivyo vinawabana mafisadi.
Kwamba sasa wamefikia hatua ya kuonyesha wazi wazi kukerwa na vifungu ndani ya rasimu ya Katiba mpya vinavyowakataa viongozi mafisadi, ni ishara nyingine ya jinsi chama hiki tawala kilivyooza.
Nilipata kuandika huko nyuma kwamba tatizo kuu la chama hiki ni kwamba kimegoma kufanya mageuzi yoyote makubwa ya kiitikadi, kifalsafa na kisera kuendana na nyakati na changamoto za leo. Chenyewe ni business as usual.
Kwa sababu ya wakubwa kulindana kwa maslahi binafsi na ya kimitandao, CCM hakitaki kujisahihisha hata kwa makosa ya wazi kama hili la kukumbatia ufisadi na mafisadi kiasi hata cha kuonyesha kukerwa na kuingizwa kwa vifungu hivyo katika Katiba mpya. 
Sitakuwa nadanganya nikisema ya kuwa CCM kimepoteza dira na kujiruhusu kuvamiwa na kundi la wafanyabiashara mafisadi ambao wamejitosa katika siasa na kutwaa nafasi mbalimbali za uongozi. Kundi hili limejenga mtandao mkubwa ndani ya chama na serikali – mtandao ambao yaelekea CCM imeshindwa kuuvunja.
Si siri kwamba jambo pekee ambalo lingeweza kuwafanya Wa tanzania kuanza tena kukiamini chama hiki, ni kuushinda mtandao huo wa mafisadi ulioikamata nchi na chama. Mtandao huo ndiyo chanzo cha nchi kuongozwa na viongozi wabovu na waroho wa pesa kwa kuwa humwaga pesa wakati wa chaguzi za chama na serikali ili kuhakikisha watu wao wanashinda.
Sio siri vile vile kwamba umaarufu wa CHADEMA umeongezeka maradufu kwa sababu ya makosa haya ya CCM ya kuukumbatia ufisadi na mafisadi. CCM wenyewe wanalijua hilo, na ndiyo maana mara kadhaa chama hicho kimejaribu kufurukuta na kujifanya kinapambana na mafisadi hao, lakini baadaye ikadhihirika kuwa ulikuwa ni ‘usanii’ mtupu.
Chukulia kwa mfano upepo ule ulioanzishwa na Kikwete mwenyewe mwaka juzi wa kuvuana magamba. Upepo ule uliwaandama zaidi Edward Lowassa, Andrew Chenge na Rostam Aziz, na kuna wakati ilionekana kama vile wanachama hao watatu wangetoswa, lakini hilo halikutokea; kwani hata Rostam Aziz aliachia mwenyewe uongozi na si kufukuzwa.
Ni wazi kwamba kushindwa kwa CCM mpaka sasa ‘kuwavua magamba’ Lowassa, Chenge na wengine kadhaa waliopata kuandamwa na tuhuma kubwa za ufisadi, kumezidi kuwafanya wananchi wapoteze imani na chama hicho na serikali yake. Na sasa mmojawao – Edward Lowassa yuko katika kiwewe cha kuendesha harambee kote nchini – makanisani na misikitini zenye mwelekeo wa kampeni za urais za uchaguzi wa mwaka 2015, na hakuna kigogo yoyote ndani ya CCM anayemkemea au kuhoji harambee hizo ukiwaacha Samwel Sitta na Frederick Sumaye ambao nao wanautaka urais huo. 
Na hii la CCM kuushindwa ufisadi linanikumbusha Makamu Mwenyekiti wa CCM, Philip Mangula. Bwana huyu (Mangula), mwishoni mwa mwaka jana, mara tu baada ya kuchaguliwa katika nafasi hiyo, alifanya mahojiano na gazeti hili ambapo alitamba kwamba yeye na Sekretarieti mpya ya CCM itawashughulikia vigogo wote wa CCM walioshinda kwa rushwa katika nafasi za uongozi wa CCM, na kwamba wangeikamilisha kazi hiyo ndani ya kipindi cha miezi sita tangu waingie madarakani!
Hiyo ilikuwa ni Desemba mwaka jana. Leo ninapoandika makala hii ni Julai 29, 2013; yaani ni zaidi ya miezi sita tangu Mangula atoe ahadi hiyo, na bado hakuna kigogo yeyote aliyeshughulikiwa kwa kutumia rushwa kushinda uchaguzi! Nina hakika ukimuuliza hivi sasa Bw. Mangula kuhusu ahadi yake hiyo, atashikwa na kigugumizi!
Wakati wa mahojiano hayo ya mwaka jana, mwandishi alipoonyesha shaka yake juu ya kutekelezwa ahadi hiyo ya kupambana na ufisadi kwenye chaguzi za CCM, Mangula alimhakikishia kuwa uwezo huo anao na akamkumbusha ‘mambo’ aliyoyafanya alipokuwa Katibu Mkuu ambapo aliweza kusimamia kutupiliwa mbali kwa majina ya vigogo kadhaa wa CCM wenye nguvu waliotumia rushwa kwenye kura za maoni wakiwemo Yusuf Manji na Thomas Nyimbo.
Kama Mangula alifanikiwa katika uchaguzi mkuu wa 2,000 kuhakikisha kina Manji, Nyimbo nk majina yao yanatoswa kwa sababu ya kutumia rushwa kwenye kura za maoni, ni kwa sababu mtandao wa makundi yanayopigania kuweka mtu wao kwenye uchaguzi wa rais yalikuwa hayajawa na nguvu kubwa kama ilivyo hivi sasa. Na ndiyo maana juhudi zake za sasa zinaelekea kugonga mwamba.
Ndugu zangu, wala simlaumu Mangula kwa kushindwa huko kupambana na ufisadi ndani ya CCM na serikali yake (majuzi tu kwenye mkutano wa smart Partnership wamechota Sh. bilioni 8!). Mangula ni mtu mwadilifu na muungwana (naïve), na ndani ya uongozi wa CCM wa sasa wapo wachache mno wanaofanana naye, na ndiyo maana hawezi kufanikiwa kukisafisha chama hiki.


