
Wataalamu sita wa kike wa Urusi kutua mwezini
NA LEONARD ONYANGO
URUSI huenda ikavunja rekodi kwa kutuma wanawake sita mwezini kufikia mwaka wa 2029.
Tangu mwaka jana, wanawake hao wamekuwa wakifanyiwa majaribio ya kuelekea mwezini.
Meneja wa masuala ya safari za mwezini wa Idara ya Kutafiti Angaza Juu nchini Urusi (Roscosmos), Sergei Ponomarev, alisema kuwa wanawake wamejiandaa kikamilifu kwa ajili ya kuelekea mwezini.
"Tunaamini kuwa wanawake wanaweza kufanya vyema zaidi wanapokuwa wakitafiti angani ikilinganishwa na wanaume," akasema Ponomarev. Urusi ilituma mwanamke wa kwanza, Valentina Tereshkova, katika anga mwaka wa 1993. Tereshkova aliishi katika anga za juu kwa muda wa siku tatu. Taasisi ya Roscosmos tayari imetangaza kuwa itatuma watafiti wake mwezini mwaka wa 2029.
Ndege itakayotumiwa na wanawake hao sita kuelekea mwezini inaendelea kutengenezwa na itakamilika mwaka wa 2021. Kabla ya kutuma watafiti hao, Roscosmos na Taasisi ya Kutafiti Anga za Juu barani Ulaya (ESA) zinatarajiwa kutuma mitambo yake mwezini mwaka wa 2020 ili kutathimini ikiwa binadamu wanaweza kuishi huko kwa muda mrefu. Wanawake sita watakaozuru mwezini, waliteuliwa baada ya mchujo mkali. Watu 10 walikuwa wametuma maombi ya kutaka kuelekea mwezini. Wanawake wote wako na utaalamu katika nyanja za elimu ya viumbe, dawa au Fizikia.
Desemba mwaka jana, wanawake hao walifungiwa ndani ya chumba maalumu kwa siku tatu ili kuwaandaa kwa ajili ya safari hiyo inayongojewa kwa hamu na ghamu. Wataalamu hao pia wanatarajiwa kufanya majaribio mengine 30.
Ndege itakayotumiwa na wataalamu hao imewekewa kamera zitakazowezesha wanasayansi katika makao makuu ya Roscosmos kufuatilia mienendo yake itakapokuwa katika anga za juu.
Hofu huenda mwezi ukasambaratika Watafiti wanahofia kuwa mwezi mkubwa wa sayari ya Mirihi (Mars)
unaojulikana kama Phobos, umeanza kusambaratika. Wanasayansi wa Taasisi ya Kutafiti Anga za Juu ya Amerika (NASA) wanasema picha za mwezi huo zinaonyesha mashimo katika uso wake.
Mashimo hayo yamefanya watafiti kuchukulia kuwa huenda mwezi huo umeanza `kubomoka'. Mwezi wa Phobos huzunguka sayari ya Mirihi kutoka umbali wa kilomita 5,100. Baadhi ya wanasayansi wanahisi kuwa mashimo hayo huenda yanaashiria kuwa mwezi huo uko tupu ndani.
Taarifa ya NASA iliyotolewa mapema wiki hii inaonyesha kuwa mwezi wa Phobos huenda ukasambaratika katika kipindi cha kati ya miaka milioni 30-50 ijayo. Wanasayansi wanasema kuwa kwenye uso wa mwezi huo, kuna alama ambazo zinathibitisha kuwa utapasuka katika siku zijazo.
Ugunduzi huo tayari umewasilishwa kwa Idara ya Kisayansi kuhusiana na Masuala ya Sayari nchini Amerika ili kufanyiwa uchunguzi wa kina. Baadhi ya wanasayansi wanakisia kuwa huenda mwezi huo ni mkusanyiko wa majivu. Hayo yanajiri mwaka mmoja baada ya wanasayansi wa Urusi; Iosif Shklovsky na Carl Sagan, kubashiri mwezi wa Phobos u tupu ndani. 


