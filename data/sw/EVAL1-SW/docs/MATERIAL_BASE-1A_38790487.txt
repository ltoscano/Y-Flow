Utata wagubika mchakato za zabuni
Sep 18, 2014

UTATA umezidi kugubika mchakato wa kuwapata wazabuni wa kukusanya mapato ya Halmashauri ya Jiji la Arusha baada ya Kamati ya Madiwani ya Fedha na Uchumi kushindwa kufikia muafaka kuidhinisha kampuni zilizoshinda zabuni hizo.
Kutokana na na kukwama kwa mchakato huo, huenda sasa suala hilo likaamuliwa na wataalamu wa Mamlaka ya Manunuzi na Ugavi (PPRA) hasa zabuni ya maegesho ya magari katika mji wa Arusha.
Mchakato huo pia umezidi kuingia utata baada ya wajumbe wa Kamati ya Fedha na Uchumi kupendekeza kuwa zabuni za kukusanya ushuru katika masoko, mabango pamoja na kodi ya majengo itolewe kwa kampuni ya Max-Malipo ya Jijini Dar es Salaam ambayo haikuwa katika orodha ya kampuni zilizoomba kazi hiyo.
Kuna madai kuwa hatua ya kampuni hiyo kupewa zabuni za makusanyo ya ushuru na kodi ya majengo ni shinikizo kutoka viongozi wa juu wa serikali.
Tuhuma za kuwepo kwa rushwa na ufisadi katika mchakato huo ziliripotiwa na gazeti hili Agosti mwaka huu kutokana na kinachodaiwa kuwepo kwa mgongano wa kimaslahi katika zabuni.
Mgongano huo wa maslahi pia unaelezwa kuwahusisha madiwani, baadhi ya viongozi wa serikali na watendaji wa Halmashauri ambao kila upande unajaribu kupigania kampuni zenye maslahi yao.
Madiwani wakwama
Katika kikao cha Kamati ya Fedha na Uchumi kilichofanyika Septemba tano mwaka huu katika Ofisi za Jiji, wajumbe (madiwani) walishindwa kufikia mwafaka na kikao kuvunjika baaada ya kushindwa kuelewana hasa kuhusu kampuni inayostahili kupewa zabuni ya maegesho.
Madiwani hao walikuwa wakijadili majina ya makampuni mawili ambayo yamepita katika mchakato wa zabuni hiyo katika hatua zote za awali ya kwanza ikiwa imezabuni kiasi cha shilingi milioni 52.7 na nyingine milioni 46.5.
Mgawanyiko miongoni mwa madiwani hao kutoka vyama vya CCM na CHADEMA unadaiwa kutokana na kila upande kupigania, kuhakikisha kuwa kampuni yenye maslahi kwao inapewa zabuni hiyo ya kukusanya ushuru maegesho.
“Madiwani walikuwa wamegawanyika katika makundi. Kundi moja lilitaka zabuni itolewe kwa kampuni ya (anaitaja jina) na kundi lingine lilikuwa linapigania maslahi ya kampuni nyingine,” kilieleza chanzo chetu kutoka ndani ya kikao hicho.
Diwani huyo aliongeza:”Ndani ya kikao kulikuwa na majadiliano makali na ilikuwa dhahiri kuwa kila upande una maslahi binafsi katika suala la zabuni na jambo hili limewashushia heshima madiwani wa kamati ya fedha na uchumi bila kujali itikadi zao”
Taarifa hizo zinaeleza zaidi kuwa baada ya mvutano uliodumu kwa zaidi ya saa mbili bila kufikia muafaka, Mwenyekiti wa kikao hicho ambaye pia ni Meya wa Jiji, Gaudance Lyimo, alivunja kikao hicho.
Kufuatia hatua hiyo, baadhi ya madiwani walipendekeza kuwa suala hilo sasa liamuliwe na PPRA ambayo sheria ya manunuzi inaeleza kuwa iwapo mchakato wa zabuni utakwama , wataalamu wa taasisi hiyo watafanya maamuzi ya mwisho.
Mkurugenzi wa Jiji, Idd Juma, pamoja na Katibu wa Bodi ya Zabuni, Musa Musa, kwa nyakati tofauti walimtaka mwandishi kufika ofisi za Jiji siku ya Jumatatu (juzi) ili watoe ufafanuzi kuhusu utata uliojitokeza.
Mwandishi alipofika katika ofisi hizo Halmashauri, alielezwa kupitia kwa Katibu Muhutasi kuwa Mkurugenzi alikuwa kwenye kikao na asingeweza kupatikana.
Mkurugenzi huyo pamoja Ofisa Manunuzi ambaye pia ndiye Katibu wa Bodi ya Zabuni wanadaiwa kuwa chanzo cha mtafaruku uliotokea wakituhumiwa kuvuruga mchakato mzima wa zabuni hizo.
Utata wa zabuni nyingine
Aidha katika kikao hicho cha madiwani pia kuliibuka suala la zabuni nyingine kama ukusanyaji wa ushuru wa mabango, masoko na kodi ya majengo (property tax) na wakitaka itolewe kwa kampuni ya Max-Malipo.
Hata hivyo, kwa mujibu wa orodha ya kampuni zilizoomba zabuni mbalimbali za Halmashauri wakati zabuni zikifunguliwa, jina la Max-Malipo halikuwamo katika orodha hiyo kampuni.
Sheria ya manunuzi inabainisha kuwa zabuni zote zitatangazwa na waombaji ikiwa ni makampuni na watu binafsi wenye zilizoanishwa wataomba zabuni na zitatolewa kwa njia ya kushindanishwa.
Moja wa madiwani ambaye ni mjumbe wa kamati hiyo aliithibitishia Raia Mwema kuwa tayari wajumbe wa kamati hiyo wamependekeza kwa wataalamu wa jiji wafanye marekebisho na zabuni zote za makusanyo ukiondoa ya maegesho itolewe kwa kampuni hiyo ya Dar es Salaam.
“Ni kweli tayari tumeazimia kuwa makusanyo hayo mengine yafanywe na Max-Malipo, na tumewaelekeza wataalamu wa jiji watekeleza azimio hilo”alieleza diwani huyo aliyeomba jina lake lihifadhiwe.
Aliongeza kuwa hoja ya kampuni hiyo kupewa zabuni imeibuka wakati mchakato mzima wa zabuni umeshafanyika na kilichobakia ni kutangaza majina ya makampuni yaliyoshinda.
Taarifa zaidi zinadai kuwa mapema mwezi Juni mwaka huu, baadhi ya madiwani wa Halmashauri ya Jiji walifanya ziara ya mafunzo katika Halmashauri ya Wilaya ya Kinondoni Jijini Dar es Salaam kwa lengo la kujifunza ukusanyaji wa kodi ya majengo.
Pamoja na ziara hiyo, madiwani hao pia walitembelea pia ofisi za kampuni ya Max-Malipo.
Akizungumzia utata huo, Lyimo alithibitishia Raia Mwema kuwa walijadili suala hilo la kampuni ya Max-Malipo na kwamba uamuzi huo ulilenga kuboresha makusanyo ya Halmashauri ya Jiji.
“Lengo letu ni kwamba fedha za halmashauri zikusanywe kwa njia ya kisasa zaidi kwa kutumia mtandao badala ya fedha hizo kupita katika mikono ya watu hali inayotoa mianya ya fedha nyingi kupotea”alisema.
Meya huyo aliongeza kuwa wanatarajia tena kukutana Alhamisi (kesho) kuendelea na vikao kuhusu zabuni hizo na watafikia mwafaka na kumaliza mzizi wa fitina.
Kuhusu madai kwamba zabuni zimegubikwa na wingu la rushwa, Meya Lyimo alieleza kuwa hakuna ushahidi kuhusu kuwepo kwa rushwa katika mchakato huo.
“Kama kuna madai kama hayo mimi siwezi kuyajibu wala kuyatolewa ufafanuzi, ila nadhani watu wa habari mgesubiri majibu ya kikao chetu cha Alhamisi ndiyo tutakuwa katika nafasi nzuri ya kutoa majibu sahihi”alisema.
Kwa upande wake, Mkurugenzi Mtendaji wa kampuni ya Max-Malipo Juma Rajab, alipoulizwa na Raia Mwema hakuwa tayari kuzungumzia suala hilo na alitupa mpira kwa viongozi wa Halmashauri ya Jiji.
“Mimi sina la kusema, naomba uzungumze na watu wa Jiji la Arusha wao ndiyo watakuwa katika nafasi nzuri ya kutoa uafanuzi”alisema Rajab.
Halmashauri kuburuzwa mahakamani
Habari zaidi ziliozptikana juzi zilidai kuwa tayari wazabuni wamejipanga kuishitaki Halmashauri ya Jiji mahakamani iwapo uamuzi wa kutoa zabuni nyingine kwa Max-malipo utatekelezwa.
Moja wa wazabuni hao aliyeomba jina lake lihifadhiwe alidai kuwa hawatakubaliana na hatua hiyo kwa kuwa itakuwa imewanyima haki makampuni yaliyoomba na kupitishwa katika mchakato mzima.
“Sisi tumeingia gharama nyingi katika mchakato mzima na pia sheria za manunuzi zinabainisha kuwa zabuni zitatolewa kwa waliokuwa na sifa na kutimiza vigezo vilivyoanishwa sasa inakuwaje kampuni haikuwepo hata katika mchakato wa kuomba kazi ipewe?”alihoji.
Zabuni ya mapato ya Jiji la Arusha zilifunguliwa Mei 29 mwaka huu ambapo pia ilikuwa siku ya mwisho kuwasilisha maombi kwa watu na makampuni yaliyoomba zabuni hizo.
Miongoni mwa zabuni zilizoshindaniwa ni pamoja na ile ya ushuru wa maegesho, ushuru wa mabango, ushuru wa kituo kikuu cha mabasi,ushuru wa mabasi madogo (daladala) na vituo vya teksi.
Makusanyo mengine ni ushuru wa masoko kama Soko Kuu la Arusha, Soko la Kilombero, Soko la NMC, Soko la Mbuga ya Chumvi na masoko ya Sanawari, Kijenge pamoja ushuru katika vyoo vinavyomilikiwa na jiji.
Mchakato wa kupata wazabuni kwa mujibu wa utaratibu ulikuwa ukamilike tangu mwezi Juni na wazabuni walioshinda walitakiwa kuanza kukusanya mapato Julai Mosi ambayo ni siku ya kuanza kwa mwaka fedha wa serikali.


