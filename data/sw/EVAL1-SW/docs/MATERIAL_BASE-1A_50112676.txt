
Usalama uwe zawadi ya Krismasi kwa raia
BAADA ya Wakenya kuchumia juani kwa miezi kadhaa sasa ni wakati wa kulia kivulini wakati huu wa msimu wa sherehe za Krismasi na Mwaka Mpya.
Familia zilizo na uwezo wa kifedha tayari ziko mwambaoni, nje ya nchi au kwingineko kwenda kujivinjari.
Nazo familia zisizo na uwezo wa kifedha leo zinafurahia pamoja kwa mapochopocho machache yaliyopo angalau kusahau kwa muda misukosuko ambayo wamepitia mwaka huu. 
Kwa mujibu wa ripoti, baadhi ya hoteli za kifahari katika maeneo ya Pwani zimejaa hadi pomoni huku zaidi ya asilimia 70 ya wageni wakiwa Wakenya na watalii wengineo kutoka mataifa jirani ya Rwanda na Uganda.
Vilevile, watalii kutoka mataifa ya kigeni kama vile Uingereza, Ujerumani, Uturuki na kadhalika pia wapo hapa nchini kujiliwaza licha ya kuwepo kwa hofu kuhusu ukosefu wa usalama.
Zawadi kubwa ambayo Wakenya wanataka kutoka kwa serikali wakati wa sherehe za Krismasi ni kuimarishwa kwa usalama. 
Maafisa wa usalama wanafaa kuhakikisha kuwa wadumisha doria katika maeneo yote nchini. 
Ingawa ni wajibu wa kila mwananchi kuhakikisha kuwa ni salama, serikali ndiyo imejitwika jukumu la kuwahakikishia usalama Wakenya.
Iwapo serikali itaweza kudhibiti usalama katika msimu huu wa sherehe, imani ya watalii kuzuru humu nchini itarejea tena. Sekta ya utalii mwaka wa 2014 ilipatwa na pigo kubwa kufuatia msururu wa mashambulizi ya kigaidi pamoja na hata kuathiriwa na mkurupuko wa maradhi ya Ebola katika mataifa ya Afrika Magharibi.
Zaidi ya hoteli 20 katika maeneo ya Pwani zilifungwa huku maelfu ya Wakenya wakipoteza kazi zao kutokana na ukosefu wa watalii.
Mwaka ujao, serikali ni sharti ihakikishe kuwa sekta ya utalii ambayo imekuwa ikiingizia nchi hii mamilioni ya fedha za kigeni, inafufuliwa. 
Sekta ya utalii haifai kupuuzwa kwani ni moja ya nguzo muhimu ambazo zitafanya taifa hili kuafikia malengo ya mwaka 2030.
Sheria za Usalama ambazo zilipitishwa wiki iliyopita zinafaa kutumiwa ipasavyo ili kudhibiti magaidi ambao wamekuwa wakitekeleza mashambulio humu nchini. Nawatakia Wakenya wote heri za Krismasi.


