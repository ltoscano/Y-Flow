
Miaka 32 na ukweli usiokubalika CCM!
May 31, 2012

WIKI iliyopita, Februari 7, Chama Cha Mapinduzi (CCM) kilitimiza miaka 32 tangu kizaliwe katika sherehe zilizofanyika Shinyanga. Mwaka jana sherehe kama hizo zilifanyika Pemba.
Hiki ni chama kilichozaliwa kikiwa kinaongoza vyombo vya dola, na kinaendelea kuishi katika mazingira hayo hayo ya ‘neema’ ya kuongoza dola.’ Yapo mambo ya wazi ambayo yamefanywa na chama hiki, yanayoweza kutambuliwa kama mafanikio. Lakini kubwa zaidi la kujiuliza ni je, hayo mafanikio yaliyochumwa na CCM kwa miaka yake 32 kiwango au thamani yake inalingana na umri huo?

Hili ni swali muhimu. Unaweza kuishi kwa miaka hiyo 32 lakini tija ikawa ya kiwango cha chini sawa na mtu aliyeishi miaka mitatu. Kwa maana nyingine, unakuwa umeishi muda mrefu lakini ukiwa unatia hasara familia au unatoa mchango hafifu kwa maendeleo ya familia. Mchango usiofanana na nguvu au uwezo wako.

Kwa mfano, kwa kuwa CCM imezaliwa ikiwa madarakani na imetimiza miaka 32 ikiwa madarakani, ni wazi kuwa hapa nchini hakuna chama cha siasa kilichoishi umri huo madarakani.

Hivyo basi, ni makosa kwa CCM kujinadi kuwa imefanya mambo mazuri kwa kujilinganisha na vyama vingine vya siasa, ambavyo vimezaliwa vikiwa nje ya uongozi wa nchi. Lakini pia umri wake ni mdogo.

Kinachopaswa kufanywa na CCM wakati wa kujinadi ni kuhakikisha kwamba kinavuna na kusimamia rasilimali za nchi kwa manufaa ya Wa tanzania wote.

Ulinganifu huo unaweza kufanywa kwa kuzingatia mambo mbalimbali, zikiwamo tafiti kuhusu wingi wa rasilimali hizo na manufaa yake kwa nchi.

Natambua kuwa mara kwa mara CCM hujinadi kwa kuangalia namna ilivyotimiza ilani yake ya uchaguzi. Lakini suala hili nadhani si muhimu sana katika kukipima chama hiki kwa kuwa ndicho kilichoandika ilani na kuna uwezekano mkubwa kwa ilani hiyo kuandikwa kwa kutazama mambo mepesi ambayo yanaweza kutekelezwa kwa urahisi na chama hiki, tena kwa tija ndogo isiyowiana na thamani ya rasilimali za nchi.

Suala hilo la kujipima kwa ilani ya uchaguzi lingekuwa na mantiki zaidi kama ilani hiyo ingekuwa inaandikwa na jopo la watalaamu wasiofungana na siasa za chama chochote.

Watalaamu ambao wangeandika ilani kwa kuzingatia fursa za maendeleo zilizopo nchini na namna zinavyoweza kutumika katika kila miaka mitano kubadili maisha ya Wa tanzania.

Ni kweli katika mazingira haya ya kujiandikia ilani ya uchaguzi unaweza kusema kuwa hata kama ilani hiyo imeandikwa kwa kuteua ahadi nyepesi kutekelezwa lakini wananchi wamekubaliana nayo.

Hapa kunaweza kuwapo ukweli lakini katika mazingira yaliyotawaliwa na changamoto zinazokanusha ukweli huo.

Changamoto hizo ni pamoja na kigezo cha mazoea. Katika umri wa miaka hii 32, wapo Wa tanzania wengi wanaopiga kura kuichagua CCM kwa mazoea. Hawa wapo zaidi maeneo ya vijijini.

Hali hii si ya kudumu katika maisha yote ya CCM yaliyosalia, hivyo si ya kutegemewa.

Lakini pia katika miji mingi midogo nchini wapo Wa tanzania wengi wanaoichagua CCM kwa kuegemea zaidi shamrashamra za kampeni ambazo hutumia bajeti kubwa ya fedha.

Shamrashamra za kugawana fulana, kukodi vikundi vya ngoma zinazopendwa na wenyeji wa maeneo husika na mambo mengine mengi yanayofanana na hayo. Hapa ilani haipewi fursa ya tafakari ya kina na wapiga kura.

Kwa hiyo, changamoto kubwa hapa ni kwamba katika maeneo mengi Wa tanzania huichagua CCM kwa vigezo visivyotokana na ahadi zilizomo katika ilani, ingawa pia yapo maeneo ambayo CCM huchaguliwa kwa kuzingatia ahadi zake.

Kama nilivyoeleza awali, CCM imetimiza miaka 32 lakini tujiulize umri wake huo umesukuma maendeleo ya Taifa katika kasi inayostahili?

Hili tunaweza kulijadili vizuri zaidi kwa kutazama utajiri wa nchi. Kwa mfano tujiulize na kutafakari, Tanzania imejaliwa vivutio lukuki vya utalii lakini je, katika miaka 32 ya utawala wa CCM rasimali hiyo imevunwa inavyostahili na hatimaye kuchangia kwa kiasi kinachostahili katika pato la Taifa au sehemu ya mchango huo imepotea katika mkondo wa kifisadi? 

Tutafakari haya kwa kutazama takwimu kwa kuzingatia mchango wa sekta muhimu za uzalishaji au utoaji huduma nchini.

Tuanze kwa kuangalia sekta ya utalii. Takwimu zinabainisha kuwa sekta hii imekuwa ikitoa mchango katika pato la taifa (GDP)kwa takriban asimilia 17.

Hii ni changamoto muhimu kwa CCM iliyotimiza miaka 32 ikiwa na Serikali ndani ya nchi yenye utajiri wa rasilimali lukuki za kitalii.

Tujiulize na kutafakari, wakati huu ambao CCM imetimiza miaka 32 madarakani ndani ya nchi yenye utajiri wa madini nini mchango wa sekta hiyo kwa pato la Taifa?

Hapa pia kuna matatizo yanayotoa tafsiri kuwa kuna mkono wa kifisadi katika mfumo wa uvunaji wa rasimali za madini ndani ya miaka 32 ya uhai wa CCM madarakani.

Katika sekta ya madini, takwimu zinabainisha kuwa mchango wa sekta hii katika pato la taifa haulingani na kasi ya uvunaji wa rasimali hiyo.

Kwa mujibu wa takwimu za Wizara ya Fedha na Uchumi mwaka juzi, wakati ambao CCM ilikuwa imetimiza miaka 30, sekta ya madini ilikuwa ikitoa mchango wa asilimia 3.5 katika pato la Taifa.

Hali hii ya kulinganisha umri wa CCM madarakani na tija yake tunaweza kuitafakari kwa kutazama michango ya sekta nyingine katika pato la taifa.

Tuangalie sekta ya kilimo. Mwaka huu CCM imetimiza miaka 32 lakini kilimo ambacho ndicho kinaajiri sehemu kubwa ya Wa tanzania hali yake ni taabani.

Takwimu za Serikali hiyo ya CCM zinabainisha kuwa mchango wa kilimo katika pato la taifa ni asilimia 25.8 katika mwaka 2007 ambao CCM ilikuwa na miaka 30 madarakani.

Lakini pia mchango wa sekta hiyo ya kilimo si tu umedorora, bali hata ukuaji wa sekta hiyo umekuwa wa kusuasua.

Tunaelezwa kuwa katika mwaka ambao CCM ilikuwa imetimiza miaka 30 sekta ya kilimo ukuaji wake ulikuwa wa asilimia nne tu.

Haya ndiyo mambo ya msingi katika kupima umri wa CCM na faida yake kwa Taifa au Wa tanzania, na si kuegemea ilani ambayo imeandikwa kwa malengo ya kujijengea taswira ya mafanikio yasiyo na tija ya kutosha kwa wananchi.

Lakini pia hali ni mbaya zaidi ukitazama upande wa sekta ya maliasili kwa ujumla wake, ambayo takwimu zinabainisha kuwa ukuaji wake ni wa asilimia 2.9.

Mchango wa sekta hii katika pato la taifa tunaelezwa kuwa ni asilimia 2.1 tu, tukizingatia kuwa nchi hii imejaliwa maliasili nyingi, ikiwamo misitu minene.

Bado vile vile hali halisi si ya kuridhisha katika maeneo mengi ya kisekta wakati huu ambao CCM inatimiza miaka 32.

Kwa mfano, sekta ya viwanda na biashara inatajwa kukua kwa asilimia 8.7 wakati mchango wake ni asilimia 9.2 tu, katika nchi ambayo ina uwezo wa kuzalisha mazao mengi ya kilimo yanayoweza kutumika kama malighafi viwandani.

Lakini kubwa zaidi, miaka 32 ya CCM bado upatikanaji wa umeme nchini ni tatizo.

Kutokana na hali hii, ndiyo maana awali niligusia kuwa Ilani ya uchaguzi ya chama hiki huandaliwa na wanachama wake pengine kwa kuteua zaidi ahadi nyepesi kutekelezeka.

Lakini mbali na hayo, hata vikao vya juu vya CCM vimeanza kupoteza mvuto mbele ya Wa tanzania wengi kwa kulinganisha na vikao vya taasisi nyingine za kidola.

Suala hili lipo bayana na linathibitishwa pia na mwenendo wa vyombo vya habari nchini.

Tofauti na miaka ya nyuma, vikao vya Kamati Kuu (CC) ya CCM kwa mfano au Halmashauri Kuu ya Taifa (NEC) mbali na vile vinavyohusika na mchakato wa uteuzi, vyombo vya habari vilikuwa vikitoa uzito zaidi wa habari za vikao hivi.

Ndiyo, vyombo vya habari vilikuwa vikionyesha kiu ya dhahiri ya kujua uamuzi au maazimio ya vikao hivyo, na kama inavyofahamika kiu ya vyombo vya habari huwakilisha kiu ya wananchi wengi.

Mwenendo wa vyombo vya habari kwa kiasi kikubwa ulikuwa ukitokana na uzito wa uamuzi wa vikao hivyo.

Vikao hivi vilikuwa vikibeba uzito au mtikisiko mkubwa wenye kuthibitisha umakini wake katika kulinda maslahi ya Taifa, tofauti na kipindi hiki ambacho CCM inazidi kuwa na umri mkubwa (kuzeeka).

Kwa mfano, kati ya mikutano iliyowahi kuporomosha uzito wa vikao vya CC au NEC ni mkutano uliofanyika kijijini Butiama, ambako lilizaliwa Azimio la Butiama.

Umma ulitarajia mengi kutoka katika mkutano huo, lakini hali ilikuwa tofauti.

Ni wazi sasa macho na masikio ya Wa tanzania yanaanza kuhama ndani ya mikutano au vikao vya Kamati Kuu au Halmashauri Kuu. Hali hii inatokana na vikao hivyo kutokuwa na uamuzi wenye makali katika kulinda maslahi ya nchi.

Mwenendo wa mambo sasa unabainisha kuwa vikao au mikutano ya Bunge la Jamhuri ya Muungano wa Tanzania inaanza kupewa uzito zaidi na Wa tanzania kuliko mikutano au vikao vya Halmashauri Kuu ya CCM au Kamati Kuu.

Hali hii inahitaji kufanyiwa kazi ya kina na CCM. Ni hali ya hatari kwa afya ya chama hicho, hasa ikizingatiwa kuwa Bunge linaundwa kwa pamoja na wabunge wa vyama vya upinzani.

Hali hiyo inatoa shinikizo la wazi kuwa vikao vya CC na NEC vinapaswa kurejesha makali yake ya enzi za Mwalimu Nyerere. Makali yasiyokumbatia mazingira ya kulindana hata pasipo stahili.

Natambua kuwa wapo wanaoweza kupinga wakisema vikao vya CC na NEC huwezi kuvilinganisha na vikao vya Bunge kwa kuwa vikao vya Bunge viko wazi ni sawa na mikutano ya hadhara.

Nitatofautiana na hoja hii kwa kuzingatia ukweli kwamba kila kikao cha CC au NEC pia hutoa maazimio yake kwa umma hivyo wananchi hupima maazimio hayo na hali halisi ya nchi.

Kwa vyovyote vile, umma wa Wa tanzania na hasa wasomi wetu ni lazima wabadilike katika kuifanyia tathmini CCM. CCM inapaswa kupimwa kwa kuzingatia namna ilivyotumia fursa za utajiri wa nchi, na si ilani ya uchaguzi waliyojiandikia wenyewe, kwa malengo maalum.

Mungu ibariki Tanzania , Mungu ibariki Afrika


