
Polisi wawatahadharisha wakazi juu ya pesa bandia
Na WINNIE ATIENO
MOMBASA POLISI katika Kaunti ya Mombasa wamewatahadharisha wakazi dhidi ya noti bandia za Sh1000 zinazosambazwa na matapeli wanaotumia pesa hizo katika maduka ya M-pesa.
Afisa mkuu wa polisi wa Mombasa Geofrey Mayek alisema polisi wamenazisha uchunguzi kubaini wahusika huku akiwataka wakazi kuwa makini kila wanapopokea pesa za hundi hiyo.
Amewaomba pia wenye maduka ya M-pesa kuweka kifaa muhimu cha kutofautisha pesa bandia na zile halali.
“Tayari tumewatia mbaroni washukiwa wawili na kupata Sh92,000 bandia. Mteja mmoja alipewa Sh18,000 kwenye duka la M-pesa na alipoenda benki akagundua ni bandia.
Washukiwa ni msimamizi wa duka hilo la M-pesa na yule aliyetoa pesa hizo kwenye Mpesa,” akasema Bw Mayek.
Alisema kwamba msimamizi mwingine wa M-pesa alipiga ripoti kwa idara ya usalama kwamba mtu aliweka Sh47,000 na alipoiweka kwenye akaunti ya mteja akagundua ilikuwa bandia.
Wakati huo huo, vijana 15 kati ya umri wa miaka 10-17 walinasea katika Kongowea.
Akithibitisha mkuu wa polisi wa Kisauni Richard Ngatia alisema kuwa walikamatwa wakizurura na watafikishwa korti ya watoto leo.
Hata hivyo mzee wa mtaa wa eneo hilo Shaban Mohamed Nzwala alisema vijana hao ni baadhi ya gundi la vijana wanaoendelea kuhangaisha wakazi baada ya kutoroka shule ya kurekebisha tabia. 


