Kungekuwa na M-Pesa Ulaya, Leicester ingeshinda?
May 05, 2016

NATARAJI kichwa cha habari cha makala hii hakitawakwaza ndugu zangu wa kampuni ya simu ya Vodacom. Wanaposoma kichwa hicho cha habari, wanatakiwa wafumbe macho na wasome Tigo Pesa, Airtel Money, au Z-Pesa. Ningaliweza kuchagua jina lolote miongoni mwa hayo.
Lakini, Vodacom ndiyo wanadhamini Ligi Kuu ya Soka Tanzania na mada hii inawahusu kwa namna hiyo. Hata hivyo, mada hii kwa ujumla wake haiwahusu.
Kwa washabiki wa mchezo wa mpira wa miguu, kinachotokea katika Ligi Kuu ya England msimu huu ni cha kihistoria. Timu ambayo wakati msimu huu wa ligi ukianza ilikuwa ikipewa nafasi ya 5000-1, yaani katika kila watu 5000 waliokuwa wakihojiwa, ni mmoja tu aliyesema itatwaa ubingwa huo, inaelekea kutwaa ubingwa huo.
Wakati gazeti hili likienda mtamboni juzi Jumatatu, Tottenham Hotspurs ilikuwa ikicheza na Chelsea. Kama Spurs wakifungwa, inawezekana unasoma makala hii wakati Leicester wakiwa mabingwa wateule wa Ligi Kuu ya England.
Lakini, kama Spurs watakuwa wameshinda, maana yake itabidi Leicester City wasubiri kidogo. Na hata kama Leicester watashindwa kutwaa ubingwa, bado washabiki wake watatembea kifua mbele. Msimu uliopita, katika siku kama hizi, Leicester walikuwa wakipambana wasishuke daraja kama ilivyo kwa Sunderland, Norwich na Newcastle hivi sasa.
Ajabu nyingine ni kwamba timu hiyo imetoa mchezaji bora wa ligi hiyo. Mchezaji huyo ni raia wa Algeria, Riyaz Mahrez, ambaye sasa ameweka rekodi ya kuwa mwafrika wa kwanza kupata tuzo hiyo.
Ikumbukwe kwamba hii ni ligi ambayo miamba mingine ya Afrika kama Tony Yeboah, Nwankwo Kanu, Austin ‘Jay Jay’ Okocha, Didier Drogba, Samuel Eto’o na karibuni zaidi Yaya Toure wamecheza na hawakuwahi kushinda tuzo hiyo.
Riyaz Mahrez ni bonge la mchezaji na amenunuliwa kwa zaidi kidogo ya pauni 600,000 (shilingi bilioni 1.2). Hiki ni kiasi kidogo cha fedha kwa Ligi Kuu ya England. Haifanani na kuokota embe dodo ardhini. Bei hii ni sawa na kuokota almasi mchangani.
Lakini, imekuaje timu ambayo ina bajeti ndogo kiasi hiki, inanunua wachezaji wa bei rahisi na haina mmiliki mwenye fedha nyingi itae ubingwa kwenye ligi hiyo ngumu duniani? Je, kilichotokea kwa Leicester kinaweza kutokea hapa Tanzania kwenye ligi yetu leo?
Kama mimi ndiyo nimeulizwa; nitatoa jibu moja; HAPANA.
Ninaposema Leicester kwa Tanzania, namaanisha timu zenye uwezo mdogo kulinganisha na matajiri wa Simba, Yanga na Azam FC. Kwenye Ligi Kuu ya Vodacom, Leicester zangu mimi ni timu kama Coastal Union, Toto African, MajiMaji na nyinginezo za namna hiyo.
Hizi ni timu ambazo zina kawaida ya kushiriki kwenye madaraja ya juu ya ligi yetu, zina washabiki wake wa damu na kuna miaka zinaibuka na wachezaji au timu nzuri. Coastal na MajiMaji nimezitaja pia kwa sababu huko nyuma zimewahi kutwaa mataji.
Leo, sioni ni namna gani mojawapo ya timu hizo inaweza kutwaa taji la Ligi Kuu mbele ya matajiri wa Dar es Salaam. Timu hizo zinaweza kuwa na wachezaji ambao kiuwezo hawana tofauti sana na wenzao wa Yanga au Azam lakini tofauti kubwa inakuja kwenye nyenzo na ‘miundombinu’.
Miundombinu ninayoieleza hapa inafanana na hii ambayo Waziri wake ni Profesa Makame Mnyaa Mbarawa na mingine ambayo nitakuja kuieleza baadaye kwenye makala hii. 
Miundombinu
Nchi yote ya England ina eneo la kilomita za mraba 130, 279. Hii maana yake ni kwamba Tanzania ni kubwa mara saba ya taifa hilo lililowahi kututawala. Ukubwa huu usingekuwa tatizo kama nchi yetu ingekuwa na miundombinu mizuri lakini tatizo miundombinu yetu nayo ni hoi na halafu timu hazina uwezo wa kifedha kutumia usafiri wa anga.
Kwa England, timu haiwezi kusafiri kutoka eneo moja hadi jingine kucheza mechi kwa zaidi ya saa nne. Na itatumia ndege, basi au treni na usafiri wote uko sawa. Toto ikija kucheza Dar es Salaam inasafiri kwa takribani saa 22. Barabara zinaboreka lakini bado kuna maeneo korofi.
Mabasi wanayopanda kuna hadi viti vya watu watatu watatu. Na kwa sababu hakuna posho za kulipa wachezaji, itatakiwa wafike walau siku moja au mbili kabla ya mechi. Wakati huo, timu za matajiri zikienda Mwanza zinatumia usafiri wa ndege ambao huchukua saa moja au mbili.
Zamani kulikuwa na barabara mbovu zaidi kuliko sasa. Tena treni kutoka Mwanza ilikuwa ikifika Dar baada ya siku mbili tangu kuanza safari lakini bado akina Pamba walikuwa tishio.


