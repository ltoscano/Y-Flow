
Mshukiwa wa ugaidi afariki hospitalini
Na KAZUNGU SAMUEL
MWANAMUME ambaye maafisa wa usalama wanaamini alihusika na kisa cha kigaidi katika barabara ya biashara eneo la Mwembe Tayari jijini Mombasa wiki kadhaa zilizopita alifariki juzi katika hospitali moja mjini Kilifi. 
Mwamume huyo alifariki akiuguza majeraha ya risasi aliyoyapata baada ya kukabiliana na maafisa wa kijasusi waliokuwa wakifuatilia mienendo yake katika eneo la Jumba ruins karibu na Mtwapa.
Akithibitisha kisa hicho, OCPD wa Kilifi Bw Justine Nyaga alisema kuwa maafisa wa ujasusi kwa kufuatilia vidokezo muhimu walimfuata mshukiwa kuanzia eneo la Kisauni na alipofika Mtwapa akaamua kuingia katika barabara ya kuelekea makavazi ya Jumba.
Hata hivyo, alipoona maafisa wa usalama wakimkaribia jamaa huyo alijaribu kuwarushia guruneti lakini akapigwa risasi kwa haraka kabla hajashambulia.
“Alipigwa risasi mbili; moja kichwani na nyingine katika mbavu,” akasema Bw Nyaga.
Aidha mkuu huyo wa polisi wa Kilifi alisema kuwa baadaye walimpa huduma ya kwanza na kisha wakamhoji.
Afisa mkuu wa upelelezi alisema mshukiwa huyo alitoa habari muhimu sana ambazo maafisa wa kijasusi wanazifuatilia.


