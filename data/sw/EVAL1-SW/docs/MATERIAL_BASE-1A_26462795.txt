
Mkurugenzi Korogwe bado matatani
Oct 12, 2012

MKURUGENZI wa Halmashauri ya Wilaya ya Korogwe, mkoani Tanga (DED), Annah Mwahalende, amezidi kuibua utata kutokana na hatua yake ya kuikataa nyumba ya kuishi aliyopewa na serikali na badala yake, ‘kupangisha’ mifugo yake na watumishi katika nyumba hiyo.

Nyumba hiyo iliyopo eneo la nyumba za viongozi wa wilaya hiyo sasa inatumiwa na watu wanaoaminika ni watumishi wake wa ndani, pamoja na mifugo inayodhaniwa ni ya mkurugenzi huyo, ng’ombe na kuku. Lakini wakati watu hao wakitumia nyumba hiyo, Annah amepanga na kuishi katika nyumba nyingine kwa gharama za serikali.

Hizi ni tuhuma mpya dhidi ya Mkurugenzi huyo ambaye amekuwa akiandamwa na tuhuma kadhaa za matumizi mabaya ya madaraka wakati akiwa Mkurugenzi wa Halmashauri ya Moshi Vijijini na tayari amefunguliwa kesi katika Mahakama ya Hakimu Mkazi mkoani Kilimanjaro.

Kesi hiyo imefunguliwa na Taasisi ya Kuzuia na Kupambana na Rushwa (TAKUKURU), kwa niaba ya Jamhuri na Mkurugenzi huyo alitakiwa kusimamishwa kazi kama sheria za utumishi wa umma zinavyoagiza lakini katika hali isiyoeleweka hadi sasa ameendelea na kazi zake kama kawaida. 

Mkurugenzi huyo pia amekuwa akilalamikiwa na wananchi wa Mji Mdogo wa Mombo, kwa madai kuwa amekuwa kikwazo kwa mji huo kuwa halmashauri kamili pamoja na ahadi zilizotolewa na Rais Jakaya Kikwete wakati wa kampeni za Uchaguzi Mkuu, mwaka 2010.

Katika tuhuma mpya zilizoibuka dhidi yake, Mkurugenzi huyo sasa anatuhumiwa kumiliki nyumba mbili zote zikigharimiwa na serikali na hatua yake hiyo inaelezwa kwenda kinyume cha sheria na kanuni za utumishi wa umma.

Kwa mujibu taarifa zilizopatikana kutoka ndani ya halmashauri hiyo, Annah Mwahalende alipewa nyumba aliyokuwa akiishi Mkurugenzi aliyekuwa kabla yake, Lameck Masembejo, ambaye amehamishiwa Wilaya ya Kilosa mkoani Morogoro.

Hata hivyo, taarifa hizo zilifafanua kuwa muda mfupi baada ya kuhamia hapo akitokea Halmashauri ya Moshi vijijini mkoani Kilimanjaro Mwahalende, nyumba hiyo ilifanyiwa ukarabati mdogo na takriban shilingi milioni 1.5 zilitumika ikiwa ni fedha za serikali.

Lakini baada ya kuishi humo kwa kipindi kifupi kisichozidi mwezi moja, Mkurugenzi huyo aliikataa
nyumba hiyo kwa madai kuwa ni mbovu na haifai kwa matumizi na hadhi yake kama Mkurugenzi wa Halmashauri .

Hoja hiyo ilitiwa nguvu na maofisa wa Wakala wa Nyumba za Serikali (TBA) ambao nao waliandika barua kwamba nyumba hiyo haifai kuishi binadamu (condemn) na maofisa hao wanadaiwa kuwa katika shinikizo.

“Baada ya kuikataa nyumba hiyo, Mkurugenzi alipangishiwa nyumba nyingine jirani na eneo hilo kwa gharama ya shilingi 600,000 kwa mwezi huku yeye akiendelea kutambulika kama mmiliki wa nyumba ya awali na ameweka watumishi wake pamoja na mifugo,” kilieleza chanzo chetu.

Taarifa zaidi zinaeleza kuwa nyumba ya serikali aliyoikataa Mwahalende si mbaya kama anavyotaka kuaminisha umma kwani muda si mrefu ilikuwa inakaliwa na Mkurugenzi aliyehamishwa.

“Hata watumishi wa Halmashauri walimshangaa Mkurugenzi alipodai kuwa hataki kuishi katika nyumba aliyopangiwa na serikali ambayo wala haikuwa katika hali mbaya kama yeye anavyodai na nyumba hiyo hiyo ilikarabatiwa kabla ya kuhamia humo,” kilieeleza chanzo chetu.

"Kama nyumba ni "condemn" mbona watumishi wake na mifugo wanaishii katika nyumba hiyo hiyo kinachofanyika bila shaka ni ufisadi uliowazi," alihoji mtoa habari wetu.

Mkurugenzi huyo aliandika dokezo kwenda kwa ofisa utumishi wa halmashauri hiyo akiomba kulipwa posho ya nyumba shilingi milioni 2,400,000 Agosti 24, mwaka huu kwa miezi ya Julai, Agosti na Septemba.

Hata hivyo, katika dokezo hilo ingawa Mkurugenzi aliomba fedha za miezi mitatu kama kodi ya pango,
aliagiza kwa kuandika kwa mkono juu ya dokezo hilo kuwa alipwe fedha ya miezi minne hadi Oktoba, tofauti na maelezo yaliyopo katika dokezo lenyewe.

Aidha, taarifa hizo zinaeleza kuwa Mkurugenzi huyo baada ya kuhamia nyumba mpya ambayo nayo inadaiwa kumilikiwa na mmoja wa maofisa wa juu wa serikali aliagiza ipuliziwe dawa ya kuua wadudu (furmigation) kwa ghamara ya shilingi milioni 1.5.

Upuliziaji wa dawa ulifanywa na kampuni inayoitwa Pagosa na hatua hiyo inaelezwa kuwa ni kinyume cha sheria na taratibu za utendaji kazi serikalini kwa kuwa nyumba hiyo ni binafsi, si mali ya serikali.

Taarifa hizo zimeongeza kuwa, katika hatua zote hizo Mkurugenzi na maofisa wahusika hawakuwashirikisha wajumbe wa kamati ya uchumi, fedha na mipango wa halmashauri ambao ndiyo wanaosimamia matumizi ya fedha za halmashauri.

“Alipokataa kuishi ndani ya nyumba ya serikali alipaswa airejeshi nyumba hiyo kwa halmashauri ili ipangiwe matumizi mengine lakini yeye aliendelea kuing’ang’ania huku akifugia mifugo yake ndiyo maana kuna malalamiko mengi kuwa hayo ni matumizi mabaya ya fedha na rasilimali za umma,” aliongeza mtoa habari wetu.

“Ni wazi kuwa lengo lake lilikuwa ni kumiliki nyumba zote mbili kwa gharama za serikali na hatua yake hiyo ni ubinafsi uliopita mipaka ambao haukubaliki katika jamii,”aliendelea kueleza mtoa taarifa mwingine.

Mkurugenzi huyo hakupatikana juzi kujibu tuhuma zinazoelekezwa kwake kwani kila mara Raia Mwema ilipofanya jitihada za kumtafuta kupitia simu yake ya mkononi ilikuwa inaita bila ya kujibiwa.

Aidha Mhandisi wa Halmashauri ya Korogwe, Mhandisi Magati hakuwa tayari kuzungumzia sakata hilo kwa madai kuwa asingeweza kuzungumza na chombo cha habari bila ya kupewa kibali na mkubwa wake kikazi ambaye ni Mkurugenzi anayetuhumiwa.

“Siwezi kuzungumza suala hilo hadi hapo nitakapopewa kibali na idhini na Mkurugenzi wangu, huo ndiyo utaratibu kwahiyo naomba uje ofisi za Halmashauri ili upate kibali,” alisema Magati.


