Wakati umefika kujiandaa vilivyo dhidi ya ugaidi na utekaji nyara
Sep 26, 2013

TUKIO la mashambulizi ya kigaidi lililotokea kwenye maduka ya Westgate huko Nairobi Kenya siku ya Jumamosi limenishtua, kunisikitisha na kunikasirisha kama lilivyofanya kwa mamilioni ya watu duniani. Ni tukio la kishenzi lenye dalili zote za ushetani ambao haujali maisha ya wanadamu na unaojaribu kuteka nyara taifa zima. Tukio hili linapaswa kulaaniwa na kukataliwa na kila mtu mwenye kuheshimu utu na usawa wa binadamu; ni tukio ambalo halina uhalali wowote ule wa kulifanya lieleweke na kukubalika.

Kutokea kwa mashambulizi haya ya kigaidi huko Nairobi Kenya kunakumbusha uvamizi kama huo uliotokea Mumbai, India ambapo kikundi cha magaidi kilivamia Hoteli ya Taj Mahal pamoja na maeneo mengine na kusababisha mashambulizi makali na vikosi vya usalama. Tofauti ya tukio la India na hili la Nairobi ni kuwa hili la Nairobi limetokea mahali pamoja tu.

Tukio la Nairobi hata hivyo linatukumbusha mashambulizi ya kigaidi nchini mwaka 1998 ambapo balozi za Marekani nchini Tanzania na Kenya zilishambuliwa kwa wakati mmoja na kusababisha vifo na madhara kwa mamia ya watu. Kwa kuangalia mwitikio wa Kenya kwenye tukio hili ninaamini ipo haja nasi Tanzania kukaa chini na kujiandaa kwa tukio kama hili au na zaidi ya tukio kama hili.

Nini kinaweza kutokea?

Fikiria kwa mfano tukio kama hili litokee pale kwenye maduka ya Mlimani City au Quality Center; au hata litokee eneo la Kariakoo Shimoni. Je, vyombo vyetu vya usalama vimejipanga kufikiria uwezekano huu na mwitikio wake unaweza kuwa vipi? Vipi kama tukio kama hili linatokea Dar es Salaam na wakati huo huo jingine linatokea Arusha na Mwanza? Je, tunaweza kukabiliana nayo? Je, nani anahusika na kuongoza vikosi vya usalama wakati kama huo? Ni polisi, ni usalama wa taifa au JWTZ? Na hawa wanaongozwa kwa utaratibu (protocol) gani?

Wa tanzania wanaweza kuaminishwa kuwa vyombo vyao vya usalama viko tayari kukabiliana na majanga ya ugaidi au ujambazi na uhalifu mkubwa wa kutumia nguvu. Hata hivyo miaka ya hivi karibuni imetuthibitishia kuwa vyombo vyetu hivi haviko tayari kukumbana na changamoto kubwa za kigaidi endapo zitatokea. Muda uliotumika kudhibiti mauaji ya albino na kushindwa kwa vyombo vya usalama kukamata mara moja wahusika wa utekaji nyara – ukiwemo wa Ulimboka na Kibanda ni dalili tu kuwa likitokea la kutokea tunaweza kujikuta kwenye hali ngumu sana.

Hili ni muhimu kufikiria. Nchi ya Kenya na vyombo vyake vingi vya usalama vimepata mafunzo, vifaa na fedha nyingi kutoka Marekani na Uingereza ili kuvisaidia kupambana na vitendo vya kigaidi. Na tunaweza kusema Kenya inapaswa kuwa imejiandaa vizuri zaidi hasa baada ya matukio kadhaa ya kigaidi kutokea ndani yake. Pamoja na kujiandaa kote ilikojiandaa mwitikio wa vyombo vya usalama kwa tukio la Westgate bado umeacha maswali mengi na siku zinavyokuja wachambuzi wa mambo ya usalama nina uhakika watatoa maoni mengi ya ukosoaji na tayari wengine wameshaanza kufanya hivyo – ukiangalia vyombo vya habari vya Kenya.

Kwa upande wa Tanzania hata hivyo naamini changamoto iliyopo ni kubwa mno. Tutajifanya sisi mbuni na kichwa mchangani kama tunaamini moyoni mwetu kuwa jambo kama la Kenya haliwezi kutokea kati yetu. Tutakuwa tunajidanganya tu; kutokea linaweza kutokea na litatokea; swali linalobakia ni lini litatokea na vipi tutajiandaa nalo?

Naamini kati ya mambo ya msingi yanayohitajika kufanywa mapema zaidi ni kuangalia sera zetu za Ulinzi, Usalama na Usalama wa Taifa. Sijui ni nani kati ya wasomaji wangu ambaye amewahi kuona na kupitia sera ya ulinzi na usalama wa Chama cha Mapinduzi. Sera ndio msingi wa sheria na miundombinu ya utawala; kutokuwa na sera au kuwa na sera isiyokidhi changamoto za sekta husika ni jambo la kujitakia mabaya.

Kupitia sera yetu ya ulinzi na usalama ni jambo la msingi sana na linahitajika kufanywa sasa kwa sababu ukiangalia matukio ambayo nimeyataja na kuwa yamewahi kutokea mara nyingi wanaolaumiwa ni polisi au vyombo vya dola. Lakini ukweli ni kuwa vyombo hivi vinafanya kazi katika mazingira au chini ya sera ambayo imepitwa na wakati; sera ambayo haijatambua changamoto za kisasa za usalama nchini. Wadau wa mambo ya usalama wanahitaji kukaa chini na kugonganisha vichwa ili waweze kuja na kitu kizuri ambacho kitakuwa ni msingi wa mabadiliko ya mifumo mbalimbali ya kiutendaji na kiutawala hasa kwenye sekta hii na nyingine zinazohusiana nayo.


