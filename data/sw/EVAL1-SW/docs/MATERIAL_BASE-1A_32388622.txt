
Rais aweka sheria saini kwa haraka
JUMA NAMLOLA na JOHN SHILITSA
RAIS Uhuru Kenyatta jana alitia saini Mswada wa Marekebisho ya Sheria za Usalama licha ya kuwepo vilio na shinikizo kwamba aurejeshe Bungeni ili maoni yaliyopuuuzwa yaangaliwe upya.
Akihutubia taifa kwa njia ya televisheni kutoka Ikulu ya Nairobi baada ya kuidhinisha sheria hiyo, Rais Kenyatta alikariri kwamba sheria hiyo kamwe haikiuki Katiba kuhusu Haki za Binadamu wala vifungu vingine vyovyote vya Katiba.
“Nina imani kwamba Wakenya wakijisomea Katiba pamoja na sheria hii watagundua kwamba hakuna sheria yoyote inayokwenda kinyume na sheria zinazolinda haki za kimsingi za binadamu wala vipengee vingine vyovyote vya Katiba. Nia yake ni kulinda maisha na mali ya wananchi wote,” akasema.
Lakini sheria hiyo inaonekana kukiuka uhuru wa kutangamana pale inaposema kwenye kifungu cha tano kuwa Waziri wa Usalama anaweza kuchapisha kwenye gazeti rasmi la Serikali maeneo na wakati ambapo watu wanaweza kukutana, kukusanyika kwa umma au kufanya maandamano yoyote.
Rais alisema kuwa kwa mara ya kwanza Kenya imepata sheria nzuri itakayoangazia kuzuia njama za wahalifu na magaidi.
Wakati huo huo, Rais Kenyatta aliwakemea wabunge na kusema kwamba kitendo walichoonyesha siku ya Alhamisi ni cha aibu na kisichostahili.
Alisema waliwanyima Wakenya fursa ya kufuatilia shughuli za bunge kikamilifu kwa kutatiza shughuli hizo mara kwa mara.
Siku ya Alhamisi, wabunge wa Jubilee na Cord walikabiliana wakiraruliana nguo, kupigana makonde na hata kumwagiana maji katika juhudi za kushawishi mjadala uegemee upande wao.
Hata baada ya kuzuka vurugu hizo, Spika wa Bunge Justin Muturi alipuuza mwito wa Mwenyekiti wa TNA, Bw Johnson Sakaja kwamba wabunge wapewe muda wa kujadiliana mapendekezo ya mageuzi ambayo upande wa Cord ulikuwa nayo.
Hayo yalijri huku viongozi wa kidini katika Kaunti ya Kakamega wakimsihi rais asitie saini mswada huo. 
Askofu Beneah Salala wa Kanisa la Kianglikana (ACK) Dayosisi ya Mumias, Askofu Johnstone Wandera (Dominion of Christ International Church), Titus Khamala (Cornerstone Ministries Church)na mwenyekiti wa makundi ya kidini katika kaunti hiyo, Askofu Bishop Nicholas Olumasai, walikuwa wamemtaka rais aurejeshe bungeni


