
Wizara ya Ardhi kuweka stakabadhi zake kidijitali
Na OUMA WANZALA
WIZARA ya Ardhi, Nyumba na Ustawi wa Miji imeanzisha mradi kabambe wa kuweka stakabadhi za usoroveya, ukaguzi na usajili wa ardhi katika mfumo wa dijitali ili kupunguza ufisadi katika idara ya kutoa hati za kumiliki mashamba.
Waziri wa Ardhi Bi Charity Ngilu jana alisema kuwa serikali tayari ina mfumo mpya utakaohakikisha kwamba shughuli zote kuhusu ardhi zinafanywa upesi na vyema zaidi.
“Wakenya wanaotafuta huduma katika Wizara ya Ardhi watazipata mahali pamoja— kutoka usoroveya, ukaguzi na usajili,” alisema Bi Ngilu katika mkutano na wadau katika sekta ya ardhi jijini Nairobi.
Alisema kwamba serikali imetumia takriban Sh500 milioni kujenga vituo vya usajili na pia kununua vifaa vinavyohitajika ili kurahisisha shughuli za kutafuta faili za ardhi na pia kuwawezesha wananchi kulipa ada zao kupitia mtandao na simu zao za rununu.
Aliongeza kwamba hatua hiyo itachukuliwa ili kuhakikisha kwamba stakabadhi zinathibitishwa ipasavyo katika Wizara ya Ardhi ili kuepuka udanganyifu.
“Tunataka kuepuka tabia ya kuhamisha faili nyingi kutoka eneo moja hadi jingine tunapoendelea na shughuli za kuhusu ardhi,” alisema huku akiongeza kwamba jambo hilo litapunguza muda wa kuwezesha ununuzi na uuzaji wa ardhi kutoka siku 73 hadi siku 16.
Alisema kuwa mfumo huo utakapokuwa tayari baada ya wiki mbili, wizara hiyo itafanya juhudi za kuhakikisha kwamba Wakenya wana hati za kumiliki mashamba yao.
Tunalenga kutoa hati milioni 1 katika muda uliosalia wa mwaka ili kwa miaka mitatu iliyosalia tutoe hati milioni tatu,” alisema Bi Ngilu.
Waziri hiyo alilalamika kwamba tangu Kenya ilipopata uhuru ni hati milioni 5.6 pekee zilizotolewa. Aliapa kuendelea na mpango wake bila kuzingatia upinzani utakaotolewa.
Aliutetea vikali uamuzi wake wa kusitisha shughuli zote katika wizara yake kwa siku kumi akisema kwamba hatua hiyo inalenga kuhakikisha kwamba kuna utaratibu ufaao.
“Hatua ya kusitisha shughuli katika Wizara ya Ardhi ni nzuri kwa kila Mkenya,’’ alisema. 


