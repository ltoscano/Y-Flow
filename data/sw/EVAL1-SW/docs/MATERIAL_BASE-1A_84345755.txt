
Taifa lapiga vikao marufuku
FREETOWN, Sierra Leone MAAFISA wa Serikali ya Sierra Leo wametangaza mpango wa kuimairisha usalama kabla ya msimu wa sherehe za Krismasi na Mwaka Mpya kwa kupiga marufuku mikutano mikubwa kama njia ya kupunguza kusambaa kwa Ebola.
Virusi vya ugonjwa huo husambaa kupitia kwa watu kugusana kimwili, na visa hivyo vimeongezeka zaidi nchini Sierra Leone katika siku za hivi karibuni, hasa maeneo ya magharibi kama vile jijini Freetown na viungani mwake.
Kinara wa Kituo cha Kitaifa cha Kukabiliana na Ebola (NERC), mstaafu Meja Paolo Conte Ijumaa alisema kuwa majeshi yanashika doria barabarani kuzuia watu kutangamana siku ya Krismasi na katika sherehe za kukaribisha mwaka mpya.
Misikiti na makanisa pia hayataruhusiwa kuandaa hafla za maombi za kufunga mwaka, shughuli ambazo huvutia umati mkubwa wa watu, aliongeza.
Siku zinazotangulia sherehe za Krismasi mara nyingi hushuhudia shamra shamra nyingi, lakini muhimu ni hujumuisha mkesha wa Krismasi na Krismasi yenyewe pamoja na mkesha wa Mwaka Mpya.
“Tutahakikisha kuwa kila mtu anasalia nyumbani kutafakari kuhusu Ebola,” Conte akasema.
Tangazo hilo linajiri huku serikali ikilalamikia ongezeko la visa vya janga hilo, hali iliyopelekea serikali kupiga marufuku hafla za kitamaduni na za kijamii ambazo zinadhaniwa kuchochea kusambaa kwa virusi vya Ebola.
Sierra Leone majuzi iliipiku Liberia kama taifa lenye visa vingi vya maradhi hayo, kulingana na Shirika la Afya Ulimwenguni (WHO). Taifa hilo liliandikisha zaidi ya maambukizi 1000 mapya katika muda wa wiki tatu zilizopita.
Hali hii imeogofya maafisa wa serikali ambao wameahidi kuweka masharti magumu kwa lengo la kudhibiti hali hiyo.
Mnamo Jumatano, eneo la mashariki mwa wilaya ya Kono, yenye utajiri mkubwa wa almasi lilizingirwa na watu kuzuiwa kufika hapo baada ya kundi la wachunguzi wa Umoja wa Mataifa (UN) kupata mrundiko wa miili ya watu waliosemekana kufariki kutokana na ugonjwa huo.


