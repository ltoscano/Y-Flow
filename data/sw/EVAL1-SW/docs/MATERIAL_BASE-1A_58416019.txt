BOSEPELI MAKWELA O MBOKA KINSHASA

Nsósó ya libosó eyéí kolela. Oyo wâná mpé ya íbalé eyéí kolela. Libosó ya óyo ya mísáto élela, ngonga ya ndáko-Nzámbe ebɛ́tɛ́mí. Ntɔ́ngɔ́ mpé etání. Mákalámbá abimí, alátí sé lípúta. Tatá wa lopángo ayéí mpé kobima. Bapéséní mpé mbɔ́tɛ sé ya monɔkɔ.

Tatá wa lopángo mpé amótúní sɔ́kí alálákí malámu útá makambo mabimákí lóbi.

Mákalámbá mpé amóyánólí te abimí sé malámu.

Mákalámbá yĕ yĕ te, "Tatá olingí násála mpé bóní@"

Tatá mokóló lopángo mpé te, "Nazalí komɔ́nɔ te makambo mabandí kobóngwana mpɔ̂ te ntángo bísó tozaláká na mindɛ́lɛ́, na ndéngé ya makambo óyo ya lóbi, ndé yɔ̆ mwăna na ngáí, olingákí óbɛ́tɛmɛ mfímbo ndéngé mɔ̆kɔ́ ya nsómo, na mingɛ́tɛ mya mfímbo ntúkú sambo. Okébí tɛ̂ likambo lya yɔ̆ mɔ̆kɔ́, likokóma ndé lya bato bánsɔ. Sɔ́kí mpé bôngó tɛ̂ ndé batɛ́kákí yɔ̆ mbóka mosúsu."

Mákalámbá mpé alobí te, "Sɔ̂lɔ́ nandimí te mokili mozalí kobóngwana. Atá ndɛ́lɛ, basúsu bakomɔ́na bobóngwami bwa bísó na káti ya mokili ya Kongó. Ya sɔ̂lɔ́ tatá, likambo lya kokámwa lizalí wâná tɛ̂. Mondɛ́lɛ́ alingí moto óyo akolakisa yĕ míso makási. Oyo •akolelela• yĕ, akobánga yĕ tɛ̂. •Akomómɔ́nisa• mpási mpé akomólakisa mangúngú."

Mokóló wa lopángo yĕ yĕ te, "Mákalámbá mwăna wa ngáí, ntángo bísó batatá ba bínó tozaláká na bangó, ezaláká boye tɛ̂. Na libosó ya mbúla túkú mínɛi ezaláká likambo mokɛ́ sé bolɔ́kɔ. Likambo mokɛ́ sé koboma. Likambo mokɛ́ sé kokaba yɔ̆ epái mosúsu. Likambo lya kobíkisa moto moyíndo lizalákí tɛ̂. Mondɛ́lɛ́ asílísá bísó na mosálá mwa ndembó mpé na misálá mya mitalíbo. Sɔ́kí mbóka mobimba esálí tɛ̂, akoboma bangó bánsɔ, sɔ́kí mpé bôngó tɛ̂ abomí ndámbo. Nyɔ́nsɔ wâná sé ndéngé yĕ mɔ̆kɔ́ akomɔ́na.