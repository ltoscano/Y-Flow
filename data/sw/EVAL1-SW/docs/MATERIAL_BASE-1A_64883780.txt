
Miaka mitano: Wametenda wanachojua si tunachotaka Jun 01, 2012

MARA baada ya kuunda Serikali kubwa, Rais alitembelea kila wizara. Huu ni mwaka wa mwisho wa muhula wake wa kwanza, kama ni mafanikio basi yamechangiwa na watendaji wake na kama ni kufeli kumechangiwa kwa pamoja kati yake na watendaji hao.

Katika muhula huu wa kwanza, safari yake imekuwa nzito, yenye vituko na hata mafunzo muhimu na nyeti kwa Taifa. Kuanguka kwa Serikali yake ya awali bungeni na hasa baada ya Bunge kutumia misuli yake kusimamia maslahi ya umma, ni darasa muhimu kitaifa.
Muhula huu wa kwanza wa Rais Kikwete pia Taifa limeshuhudia kiwango kikubwa cha uzembe katika uwajibikaji miongoni mwa watendaji kitaifa. Uzembe ambao umethibitishwa na Rais binafsi katika vikao vyake vya tathmini na watendaji waandamizi wa baadhi ya wizara, mwanzoni mwa mwaka jana.
Katika hatua hiyo ya Rais kutoa kauli zinazothibitisha kuwapo kwa watendaji butu serikalini ni wazi kuwa muhula huu wa kwanza haukufikia kilele cha matarajio ya wananchi kabla na muda mfupi baada ya kupiga kura ya kumchagua Rais, wabunge na madiwani, mwaka 2005.
Tupitie baadhi ya kauli hizo za Rais kwa watendaji wake wa wizara nne nyeti nchini ambazo kama zingefanya kazi kwa kiwango cha juu cha ufanisi, basi Taifa lingekuwa mbali kimaendeleo katika miaka mitano hii.
Wizara ya Nishati na Madini Wizara hii ni nyeti na muhimu kwa utawala wa Serikali ya Awamu ya Nne, ikigeuka kuwa darasa muhimu katika medani ya uongozi nchini. Ni wizara yenye rekodi ya kuangusha mawaziri wawili na waziri mkuu waliozongwa na kashfa ya mradi wa umeme wa dharura.
Licha ya kuzuru wizara hii mwanzo wa uongozi wake, Rais Kikwete alilazimika kukutana na watendaji wa wizara Ikulu, Machi 3, mwaka jana, ili kutathmini utendaji wao. Alikutana na uongozi wa wizara hii na taasisi zake.
Katika tafsiri ya kawaida, tathmini unaweza kushinikiza kufanyika kutokana na mambo mawili. Mosi, kama mipango haiendi sawa na pili, kama mafanikio ni makubwa na hivyo kutafuta mwelekeo wa kuchuma mafanikio zaidi.
Kutokana na kilichojiri kwenye mkutano huo, ni dhahiri kuwa mipango haikuwa ikienda sawa wizarani. Mambo sita yalijitokeza yakithibitisha udhaifu katika kutimiza wajibu. Kati ya hayo sita, tukumbushane machache.
Mosi, Rais aliagiza sekta ya madini isimamiwe kikamilifu na hasa suala la leseni za kutafuta na kuchimba madini. Leseni hizo zilitajwa kutumika bila kuzingatia masharti ya kutolewa kwake.
Iliagizwa wanaokiuka masharti ya leseni wanyang’nywe. Pili, kamishna wa madini nchini, kwa kutumia madaraka na mamlaka yake kisheria, achukue hatua mara moja kukomesha uchimbaji wa kokoto katika maeneo yasiyostahili.
Kutokana na hali hiyo, yapo maswali mengi ya kujiuliza katika mwaka huu wa tano wa hitimisho la muhula wa kwanza wa Rais Kikwete. Je, kamishna wa madini, katibu mkuu, naibu waziri na waziri wamemsaidia vya kutosha Rais? Kama wamemsaidia vya kutosha kikao hicho kilipaswa kutoa ujumbe usio na maagizo ya kuonyesha kukwama kiutendaji. Tutafanya majumuisho baadaye.

Wizara ya Maliasili na Utalii Februari 24, mwaka jana, Rais alikutana na uongozi wa Wizara ya Maliasili na Utalii na taasisi zake. Mambo sita yaliyojitokeza.
Kati ya hayo ni uuzaji wa magogo nje ya nchi, kuimarisha usalama wa misitu nchini, kuwabana na kuwadhibiti maofisa wa serikali wasio waaminifu na wenye jukumu la kusimamia usalama huo. Pia miiko ya utumishi wa umma ilizungumziwa katika usalama wa misitu.
Ilielezwa, juhudi ziongezwe kuhamasisha upandaji miti. Takwimu zilifichuliwa kuwa wakati zinapandwa hekta 25,000 za miti, hekta 92,000 zinakatwa kila mwaka (kwa biashara haramu na halali).
Uongozi wa Wizara uliagizwa kusimamia na kudhibiti sekta ya misitu ili sekta hiyo iongeze pato la taifa. Kama ilivyo kwa Wizara ya Nishati na Madini, maagizo au maelekezo hayo yanaweka bayana kuwapo kwa uzembe kiutendaji, kiasi cha kumlazimu Rais kuingilia kati. Je, uongozi wa wizara ulizubaa wapi hadi waitwe na kuelekezwa na Rais? Tutafanya majumuisho baadaye.
Wizara ya Elimu na Mafunzo ya Ufundi Februari 18, mwaka jana, Rais alikutana na wakuu wa elimu, kutathmini hali ya elimu. Katika mkutano huo Ikulu, alitaka kurejeshwa kwa utaratibu wa shule zote kutumia vitabu vya aina moja kufundishia, badala ya kila shule kutumia aina yake ya vitabu.

Maana yake ni kwamba vurugu katika sekta ya elimu ilikuwa kubwa, isiyoelekea kuwa na tija kwa Taifa. Rais alinukuliwa akisema; “Tunahitaji elimu iliyo sawa, elimu sare kwa shule zote.
“Hivi hiki kinatushinda nini kiasi cha kwamba sasa tumeipeleka elimu yetu sokoni ambako kila mwalimu mkuu anajadiliana na mwandishi wa kitabu anayemtaka, ili kununua vitabu kutoka kwake. Hii ni rushwa moja kwa moja, tunatengeneza mazingira ya rushwa kwa kuruhusu jambo hili…give us a break.” Hiyo ni kauli ya Rais, kwa mujibu wa taarifa iliyotolewa kwa vyombo vya habari na Kurugenzi ya Mawasiliano Ikulu. Katika hali ya kawaida, hapa Rais amebaini vurugu kubwa kielimu, lakini wakuu wa wizara wamekuwapo muda wote pengine wakiamini hali ni shwari.
Tutafakari, wizara yenye watalaamu magwiji wa elimu hawakuona tatizo hilo?
Watendaji ambao walipaswa kutathmini kila mara ofisini mwao, namna bora ya kulinufaisha Taifa. Ikumbukwe kuwa vurugu hizi za kielimu zilianza tangu mwaka 1992, baada ya sera ya vitabu vya aina moja ya kufundishia kuondolewa na kuanzishwa sera huria ya vitabu vya kufundishia.
Utaona ni miaka takriban 17 imepita tangu sera hiyo huria kuanza hadi Rais Kikwete kuzungumzia hilo. Je, katika miaka hiyo 17, watendaji wizara hawakubaini kasoro? Na kama hawakubaini, je taifa ndilo lililokuwa likinufaika na hali hiyo binafsi au ni miongoni mwao wenye miradi ya kuchapisha vitabu?
Tafakari, Rais anapotamka mbele ya wataalamu aliowateua kumsaidia katika sekta ya elimu; “…mimi nahoji tu busara ya kila mwalimu mkuu kujadiliana na mzabuni anayemtaka. Mwalimu mkuu akibadilika na mzabuni anabadilika na vitabu vinabadilika. Yaani sasa imefikia mahali ambako elimu ya watoto wetu kutegemea makubaliano kati ya mwalimu mkuu na mzabuni.” Tutafanya majumuisho baadaye.

Wizara ya Miundombinu Wizara ya Miundombinu imepewa dhamana ya kuratibu maendeleo ya miundombinu, ikiwamo reli ya kati chini ya Shirika la Reli Tanzania (TRL) katika mikono ya menejimenti ya kigeni kutoka India.
Januari 16, mwaka jana, uongozi wa TRL ulikutana na Rais, sambamba na Makamu wa Rais, Dk. Ali Mohamed Shein, Waziri wa Miundombinu Dk. Shukuru Kwambwa na Katibu Mkuu Kiongozi, Philemon Luhanjo, Ikulu Dar es Salaam.
TRL inamilikiwa na Serikali ya Tanzania yenye hisa asilimia 49 na Shirika la Rites la India lenye hisa asilimia 51. Ni kampuni iliyoshinda zabuni ya kuendesha reli ya kati kwa miaka 25. Katika mkutano huo, uongozi wa TRL uliahidi ufanisi.
Miezi kadhaa baada ya kikao hicho, migomo ya wafanyakazi ilitawala TRL.
Ulipaji mishahara ukawa mtihani mgumu kwa shirika lenye mwekezaji wa kigeni aliyepigiwa debe na kung’ara mbele ya serikali.
Taifa lilishuhudia mafundi wa TRL wakifufua vichwa vya treni ili kusaidia wananchi wenzao kusafiri kwa usalama zaidi, wakidai kuwa vichwa vilivyoletwa na mwekezaji havina usalama wa kutosha.
Maswali mengi yanaweza kuibuka kwa kutafakari kikao cha uongozi wa TRL na wakuu wa nchi. Je, menejimenti ya TRL ilisema uongo mbele ya Rais, Makamu wa Rais na Katibu Mkuu Kiongozi?
Je, Waziri wa Miundombinu na watendaji wenzake wizarani walichukua hatua gani baada ya TRL kushindwa kutii ahadi zake mbele ya viongozi wakuu wa nchi? Na je, Waziri ambaye alisikiliza ahadi za TRL mbele ya mabosi wake amefanya uamuzi gani kuondoa aibu inayoweza kutafsiriwa kuwa ni dharau dhidi ya Wa tanzania kupitia kwa viongozi wao wakuu? Tutafanya majumuisho baadaye.
Rais kutembelea masoko Dar Si tu kwamba mwanzo wa utawala wake Rais alitembelea kila wizara, bali alifika hata katika masoko makubwa Dar es Salaam. Februari 6, mwaka 2006 alifanya ziara ya ghafla ya kutembelea masoko yanayouza nafaka Dar es Salaam.
Kero kubwa ambayo inaendelea hadi leo ni kwamba Rais alibaini uchafu katika masoko hayo huku wafanyabiashara wa masoko hayo wakitozwa ushuru. Barabara za kuingia na kutoka kwenye baadhi ya masoko zilikuwa mbovu. Tujiulize, katika mwaka huu wa mwisho wa muhula wa kwanza wa Rais Kikwete, hali ikoje? Tutafanya majumuisho baadaye.
Majumuisho muhula wa kwanza Agosti 14, mwaka 2006, akiwa wilayani Serengeti, katika ziara ya kikazi ya siku sita mkoani Mara, Rais aliwataka viongozi wote ngazi za utendaji na utawala kutofanya kazi kwa mazoea. Wawe na mawazo mapya.
Lakini kwa mujibu wa vikao vyake vya tathmini na baadhi ya wizara ni dhahiri kuwa kuna upuuziaji mkubwa katika suala la uwajibikaji. Kuna mambo mawili makubwa, mosi, Rais amekuwa mvumilivu mno kwa watu alioridhika kuwa hawana uwezo wa kutosha kuongeza kasi ya maendeleo nchini.
Amekuwa mvumilivu mno kwa viongozi waliopwaya kitaalamu na kisiasa. Viongozi ambao wamekuwa chanzo cha lawama kwa serikali anayoiongoza. Maana yake ni kwamba, uvumilivu wake huo unampunguzia sifa katika kujiwekea rekodi bora akiwa Ikulu.
Majumuisho ya jumla ni kwamba, katika muhula wake wa kwanza Rais Kikwete ameshindwa kutumia vema madaraka yake kujiweka katika kilele cha ubora, akiwa Ikulu. Ameruhusu kujichafua kirekodi kwa kushindwa kuwawajibisha wote aliobaini wanamwangusha, hii ikithibitishwa na kauli zake zenye mchanganyiko wa malalamiko yasiyoambatana na hatua madhubuti.
Mungu ibariki Tanzania, Mungu ibariki Afrika


