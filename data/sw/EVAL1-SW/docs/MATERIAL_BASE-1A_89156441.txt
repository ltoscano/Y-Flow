
19 December 2012

Wizara yatoa ufafanuzi wa chanjo 2013

Na Gladness Theonest

WIZARA ya Afya na Ustawi wa Jamii, imewatoa wasiwasi Wa tanzania na kudai chanjo za magonjwa ya kuhara, nimonia na uti wa mgongo, iliyopangwa kuanza kutolewa Januari mosi
mwakani, hazina madhara yoyote kwa watoto.
Ofisa Ufuatiliaji wa magonjwa yanayotokana na chanjo, Dkt. Daudi Manyanga, aliyasema hauo Dar es Salaam jana katika semina wa waandishi wa habari kuhusu uhamasishaji wa chanjo hizo.

Alisema kama itatokea chanzo hizo zitakuwa na matokeo mabaya kwa watoto, wazazi wawapeleka katika vituo husika haraka ili wakafanyiwe uchunguzi wa afya zao.

Aliongeza kuwa, ulemavu wa watoto hautokani na chanjo hizo kama inavyodaiwa na baadhi ya watu. “Hizi chanjo ni salama kwa watoto lakini kama itatokea mtoto amepata surua au porio, akimbizwe haraka kwenye Kituo cha Afya,” alisema.

Dkt. Manyanga alisema kwa mara ya mwisho ugonjwa wa poria nchini uliripotiwa mwaka 1996 ambapo Wizara hiyo tayari imetoa mafunzo ya kutosha kwa wahudumu wawili katika vituo 5,500 nchi nzima ambao wapo tayari kukabiliana na matukio madogo madogo ambayo yatajitokeza wakati chanjo hizo zikiendelea kutolewa.

Naye Ofisa Mpango wa Chanjo, Mafunzo na Mawasiliano kutoka katika Wizara hiyo, Dkt. Ibrahimu Maduhu, alisema chanzo hizo zinatumika duniani kote hususan Ulaya na Marekani.


“Tusiwe na mawazo potofu juu ya chanjo hii na kudhani zina madhara kwa watoto wetu si kweli, watoto wote duniani wanapewa tangu mwaka 1987 na ilianza kutolewa nchini Marekani,” alisema.

Hivi sasa, Tanzania inatekeleza mpango wa kutoa chanjo kwa watoto walio chini ya miaka mitano, zilizofikia 11 baada ya kuongezwa mbili ambazo ni rotavirus inayotibu magonjwa ya kuhara na PCV 13 ya nimonia na uti wa mgongo.


