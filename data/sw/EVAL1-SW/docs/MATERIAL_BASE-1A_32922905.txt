
Hekima: Tunu adimu kwa watawala wetu!
Aug 22, 2012

MGOMBEA mmoja wa kiti cha useneta huko Marekani yuko matatani kutokana na kauli yake ambayo imeonekana kuonyesha kutoelewa vitendo vya ubakaji na maumbile ya wanawake.
Seneta huyo akiwa katika mahojiano na kituo kimoja cha televisheni alitoa kauli tata na kauli hizo mbili zilizofuatana zimetosha kusababisha alaaniwe na kila mwanasiasa ambaye anataka kujionyesha kuwa yeye anajua zaidi au asingeweza kufanya kosa kama hilo.
Alichosema mgombea huyo Todd Akin kinahoji kama kuna ubakaji halali na kupendekeza (kwa makosa makubwa) kuwa miili ya wanawake inaweza kuzuia mwanamke aliyebakwa “kweli” kupata mimba.
Uwezekano wa mgombea huyo kuendelea na kampeni umetoweka japo alikuwa anaongoza kwenye kura za maoni kwa karibu asilimia nane. Jumatatu hii wanasiasa mbalimbali akiwemo Rais wa Marekani Barack Obama na mgombea wa kiti cha urais kwa tiketi ya chama cha Republican Mitt Romney walijitokeza na kulaani kauli za mgombea huyo na ilipofika jioni Mwenyekiti wa Chama cha Republican Rience Priebus alitaka kuwa mgombea huyo ajiondoe kwenye kinyang’anyiro hicho.
Kimsingi chama cha Republican kipo tayari kuachilia jimbo la Missouri si kwa sababu Akin hakuwa mgombea mzuri bali kwa sababu kumtambulisha mgombea huyo ni sawa na kukitambulisha chama na chama hakiko tayari kusimama nyuma yake japo ndiye aliyekuwa mgombea mzuri kati ya wale waliotaka kugombea kwa niaba ya chama cha Republican. 
Wamarekani wanatufundisha kitu kimoja kuwa kauli zina gharama na kiongozi yeyote anapaswa kuwa na hekima na busara ya kupima uzito wa kauli zake na maneno yake.
Akin si mwanasiasa wa kwanza Marekani kujikuta kwenye chungu cha moto kutokana na kauli zake na hatokuwa wa kwanza kujikuta analazimishwa kuacha kugombea kwa sababu ya kitu alichosema.
Katika siasa zetu za Tanzania bado tunavumilia sana lugha za ujinga, uchonganishi na upuuzi kiasi kwamba tunafikiria ndivyo wanasiasa wanapaswa kuwa.
Mfano mzuri na ambao unasimama machoni pa watu wetu wengi ni zile kauli za matusi ya nguoni zilizotolewa kule Arumeru Mashariki na mbunge wa CCM, Livingstone Lusinde (Mtera). Wengi wetu tulitarajia viongozi wa CCM wangeonyesha hata ukomavu wa kumkaripia lakini aliachwa yeye mwenyewe bila kuonywa au kuwajibishwa na chama chake.
Hata hivyo, kitendo cha hivi majuzi cha mbunge mwingine wa CCM Mwigulu Nchemba cha kuamua kumvisha mbwa bendera ya Chama cha Demokrasia na Maendeleo (CHADEMA) kama ishara ya dharau yake kwa chama hicho kinapaswa kukemewa.
Kinapaswa kukemewa si kwa sababu ni kitu kibaya tu lakini kinatengeneza mazingira ya kulipiziana visasi na kila anayelipiza kisasi atakuwa anajaribu kwenda mbele zaidi.
Fikiria kwa mfano mbunge wa CHADEMA aamue kumvisha nguruwe bendera ya CCM.
Kwanza itakuwa ni kikwazo kwa wana CCM lakini vile vile itakuwa ni kikwazo kwa Waislamu ambao kwao nguruwe ni mnyama haramu.
Tuhuma za udini zitaiva tena na CHADEMA wote watalaaniwa kwa kitendo hicho.
Hili litakuwa kweli hata kama atakayefanya hivyo hatokuwa mbunge – yaani awe mwanachama wa kawaida tu.
Kama kuna watu waliandika barua na hata kutuhumu watu udini kwa kufanya mkutano wa M4C kwenye baa huko Uingereza tena wakati wa mfungo wa Ramadhani, itakuwaje kama kuna kichaa mmoja CHADEMA akaamua kumvisha mbwa au nguruwe bendera ya CCM?
Tumekwisha kuona watu wameanza kuchomeana kadi na bendera za vyama vyao na huko tunakokwenda hali itakuwa ngumu zaidi. Ni rahisi kuona kuwa kuna watu ambao ‘uvumilivu’ utawashinda na wataamua kutumia nguvu zaidi.
Huo utakuwa mwanzo wa watu kupigana kwa sababu za kisiasa. Kwa mbali inaweza isionekane kuwa inaweza kutokea lakini kwa watu wanaofuatilia siasa za dunia hii uwezekano wa jambo kama hili kutokea ni mkubwa tu kwa kadiri ya kwamba wanasiasa wanapuuzia matukio madogo madogo.
Lakini zaidi ni uthibitisho wa kitu kingine ambacho naamini ni cha hatari zaidi katika taifa hasa tunapowaangalia hawa viongozi wa kisiasa – ukosefu wa hekima.
Mojawapo ya masomo makubwa kabisa yanayohusu uongozi au sifa ya kiongozi ni kuwa na hekima. Nabii Suleiman mwana wa Daud, tunasimuliwa kuwa alipopewa nafasi ya kumwomba Mungu kitu chochote kile na angepewa, yeye hakuomba utajiri, wala kisasi. Hakuomba maisha ya adui zake wala kujitengenezea akaunti Uswisi ya enzi hizo!
Aliomba kitu kimoja tu: ‘hekima’. Na Aliomba ili awahukumu watu wake kwa haki; yaani, aweze kuwatawala watu pasi ya upendeleo, uonevu au woga wa aina yoyote.
Na tunajua hekima hiyo ilivyotamalaki katika maisha yake.
Viongozi wetu wengi wa kisiasa leo hii wanatuthibitishia pasi ya shaka kuwa hawana hekima. Yaani, ule uwezo wa kupima na kujua lililo jema la kufanya au baya la kutokufanya.
Bahati mbaya sana hekima haifundishwi chuoni na hakuna shahada ya hekima. Mtu anaweza kuwa na shahada kadha wa kadha lakini asiwe na hekima. Baadhi ya kauli za viongozi wetu (wa chama tawala na hata upinzani) na wale walioko serikalini au hata nje ya serikali ni kuwa wanashindwa kujionyesha kuwa wana hekima.
Kauli zao, vitendo vyao, maamuzi yao wakati mwingine yanatufanya tuhoji kama hawa ndugu zetu kweli zimo. Na hili linatisha zaidi hasa kama watu wenyewe ndio wanaotaka kuja kugombea uongozi wa juu wa taifa letu.
Kwa mfano, kauli za Samuel Sitta, Bernard Membe na Edward Lowassa kuhusiana na mgogoro wa mpaka wa Ziwa Nyassa zinatisha kuwafikiria kuwa ati wanaweza kutamani kuwa viongozi wa juu wa Taifa.
Kauli nyingine za viongozi vijana wa upinzani na hata wale wa chama tawala zinatufanya tuhoji kama wanaweza kusimama na kuwa viongozi wetu hasa kama hawajui kupima nini cha kusema na madhara ya kusema.
Wengine wanafikiria kusema wanavyofikiria na kujisikia ni kuonyesha uthubutu!
Wakati mwingine ni dalili ya kutoweza kupima mambo mazito.
Tunapoendelea kuwaangalia watawala wetu wa sasa na wale wanaotaka kuja kututawala baadaye, ni lazima na sisi tuwe wakali kwa wale ambao wanaonyesha hawana hekima wala upeo wa busara unaoweza kuwafanya wasimama kama Amiri Jeshi Mkuu wa Tanzania.
Tuwapime na kuona kama kwa kauli zao na maamuzi yao hawatokuja kutupeleka vitani kwa sababu wanaweza lakini bila kutuambia kuwa amani ni bora uliko vita na kuwa ni jukumu letu kutafuta amani sana kuliko kuchezea vita.
Tunapowasikiliza wanasiasa wetu tuwe tayari kuwakataa wenye vitendo vyenye kuthibitisha ukosefu wa hekima lakini vile vile tuwe tayari kukataa kauli ambazo zinadokeza ukosefu huo. Inatosha kuwa na kina Nchemba tulio nao tukiongeza wengine Ikulu tutakuwa na shida sana.
Ama tayari tumeshafanya hivyo?


