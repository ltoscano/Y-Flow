
Migogoro yatishia uhai wa CHADEMA
Sep 27, 2012

PAMOJA na kuwa na nafasi nzuri ya kuchukua nafasi ya Meya wa Halmashauri Mpya ya Manispaa ya Ilemela, jijini Mwanza, nafasi hiyo imekiingiza Chama Cha Demokrasia na Maendeleo (CHADEMA) katika mgogoro ambao unatishia hadhi na heshima.

Wakati kikao cha Kamati ya Utendaji ya chama hicho wilayani Ilemela kilichokaa kwa ajili ya kuteua mgombea nafasi ya Meya wa Halmashauri hiyo kilitawaliwa na vurugu, taarifa kutoka ndani ya kikao hicho zinapasha kuwa kete ya ukabila ilitumika pia katika kufanikisha malengo ya baadhi ya wajumbe, huku ikibainika kuwa madiwani walioteuliwa kuwania nafasi hiyo wako chini ya uangalizi wa miezi sita baada ya kupewa onyo na kamati kuu ya chama hicho.

Taarifa za kuaminika zinasema kuwa Diwani wa Kata ya Ilemela, Marietha Chenyenge, aliyeteuliwa kuwania nafasi ya Meya, yuko chini ya uangalizi baada ya kupewa onyo na Kamati Kuu Taifa ya CHADEMA katika kikao ambacho pia kiliwavua uanachama madiwani wa Kata za Kitangiri, Henry Matata na wa Igoma, Adam Chagulani, kwa madai ya kusaliti msimamo wa chama na kusababisha kung’olewa kwa aliyekuwa Meya wa Jiji la Mwanza, Josephat Manyerere. Onyo hilo pia alipewa diwani wa Pasiansi, Rose Brown, ambaye naye ameteuliwa kuwania nafasi ya Naibu Meya wa Halmashauri hiyo mpya.

Katika harakati za kuwania uteuzi huo, inaelezwa kuwa hoja ya ukabila ilipenyezwa chini chini katika
kinyang’anyiro hicho kwa maelezo kuwa mameya watatu mfululizo wa jiji hilo wamekuwa si wenyeji wa Mkoa wa Mwanza na hivyo, baadhi ya wajumbe kuweka msukumo katika hoja hiyo hatari kwa umoja na mshikamano wa Taifa.

Hata hivyo, Katibu wa CHADEMA wilayani Ilemela, Anajus John, amelieleza gazeti hili kwamba wajumbe waliochaguliwa kuwania nafasi hiyo, wamechaguliwa kwa mujibu wa vigezo vilivyoongoza mchakato huo, ambavyo vimewekwa na Kamati Kuu ya Taifa na kwamba hapakuwa na kampeni zilizohusisha hoja hiyo ya ukabila.

“Niseme tu kwamba wagombea hawa waliteuliwa kwa vigezo ambavyo
ndivyo vilikuwa vinaongoza mchakato wa uteuzi, na hivi ni vigezo ambavyo ni vya Kamati Kuu Taifa, hakukuwa na kitu kama ukabila au agenda yoyote mufilisi kama hiyo, ninataka nikanushe vikali taarifa hiyo, hakukuwa na kitu kama hicho,” anasema John na kuongeza:
“Chama chetu kiko makini katika kuhakikisha kuwa Tanzania inakuwa moja na inadumisha mshikamano na amani kitaifa na hata mara moja hatutaweza kuvumilia siasa zilizochoka kama hizo za kutumia vigezo vya ukabila.”

Akizungumzia onyo la Kamati Kuu kwa wagombea walioteuliwa na kuwa chini ya uangalizi kwa muda wa miezi sita, katibu huyo alisema ya kuwa wakati mchakato huo unaendelea
hapakuwa na taarifa rasmi kutoka ngazi ya juu kuwa kuna onyo kwa madiwani hao. Anasema hayo yalikuwa yanazungumzwa zungumzwa tu, lakini taarifa ya kuwa wateule hao wako chini ya ungalizi, imefika wakati vikao vimemalizika.

“Awali kulikuwa na uvumi huo, hatukuwa na taarifa rasmi kama chama, na tusingeweza kufanyia kazi uvumi huo, lakini taarifa za kuwa watu hao wako chini ya uangalizi tumezipokea Jumapili saa kumi na mbili jioni kutoka makao makuu, na wakati huo vikao vilishamalizika na vilishafanya maamuzi,” alisema.

Alipotakiwa kueleza ni kitu gani kitafanyika baada ya kupokea taarifa hiyo, John anasema kwake ni vigumu kulizungumzia hilo kwa kuwa ni
maamuzi ya vikao vya ngazi ya juu na kwamba utakaofuata sasa, utakuwa mchakato wa ndani ya chama kuona kuna kitu gani kitafanyika.

Alieleza kuwa kwa mujibu wa kanuni za chama hicho, Kamati Tendaji ya Wilaya ndiyo kikao cha mwisho kwa maamuzi na uteuzi labda kama kuna maelekezo au mwongozo wowote kutoka ngazi za juu.

Vurugu katika kikao
Diwani wa Kata ya Kitangiri, Matata, ambaye Kamati Kuu ya CHADEMA ilimvua uanachama, kabla ya mwanachama huyo kukimbilia mahakamani na Mahakama kuzuia utekelezaji wa maagizo hayo ya chama hadi kesi ya msingi
aliyofungua kukilalamikia chama chake kupinga kufukuzwa itakaposikilizwa, alitimiza azma yake ya kufanya fujo katika vikao hivyo kama alivyoahidi kama jina lake litaondolewa katika orodha ya wagombea.

Awali akitangaza dhamira ya kukipeleka chama hicho mahakamani, Matata aliilaumu Kamati Kuu ya chama hicho kuwa na njama za kumzuia kugombea nafasi hiyo na kueleza kuwa amejipanga vyema na kama kutakuwa na njama za chama hicho kutaka kumzuia katika harakati zake, atahakikisha kuwa vikao vya uteuzi havitafanikiwa kwa sababu atavivuruga.

“Kama vikao hivyo vitakuwa na ajenda ya kukata jina langu bila
sababu za msingi, nitawavurugu, mimi nina wafanyakazi wengi kwenye meli zangu, kikao kikiwa na wajumbe 60 mimi nitapeleka watu 120 ili kuwavuruga,” alinukuliwa diwani huyo akisema.

Katika kikao hicho cha uteuzi wa Meya na Naibu Meya palizuka vurugu baada ya kundi la vijana kufanya fujo na kusababisha kikao hicho kuahirishwa kwa muda na kubadilisha eneo la kikao ili kiweze kuendelea.

Vurugu hizo ambazo zinaelezwa kuwa Polisi mkoani hapa walizipuuza pamoja na kuwa na taarifa ya kuwapo kwa dalili ya fujo hizo zilifanyika bila Polisi kuchukua hatua dhidi ya kiongozi yeyote akiwamo Matata mwenyewe ambaye tayari alikuwa
ametangaza kufanya fujo katika kikao hicho.

Baadhi ya wanachama wa CHADEMA wameonya kuwa mwenendo wa chama hicho unaweza ukaathiri hadhi iliyojengeka Jijini hapa, na hivyo kuyataka makao makuu ya chama hicho Dar es Salaam kuchukua hatua thabiti ili kutoruhusu cham hicho kuyumbishwa.

“Chama chetu kina nguvu sana hapa Mwanza, lakini kama tutapata matatizo itakuwa ni kutokana na udhaifu wa uongozi wa chama mkoa kwa kuwa wako baadhi ya watu ambao hawana hata sifa moja ya kuwa wanachama wa chama makini kama hiki, lakini hao ndio wanapewa nafasi ya kukiyumbisha chama,”
anasema mmoja wa wanachama wa CHADEMA kutoka Igoma aliyejitambulisha kwa jina la John Selenge.

Chama hicho kimeingia katika mivutano ya ndani kwa ndani tangu diwani wa Kata ya Igoma (CHADEMA) Adamu Chagulani, ambaye Mei mwaka huu alitoa hoja katika kikao cha Baraza la Madiwani, ya kupiga kura ya kutokuwa na imani na Meya wa Halmashauri hiyo, Josephat Manyerere, anayetokana na chama chake, akisema hana imani naye kwa kuwa amekuwa akiendesha vikao vya baraza bila kufuata kanuni.

Kwa mujibu wa kanuni ya 80 ya kanuni za kudumu za halmashauri ya Jiji, Halmashauri inaweza kumuondoa Mwenyekiti madarakani kwa azimio linaloungwa mkono na theluthi mbili ya wajumbe kutokana
na sababu mbalimbali, ikiwamo kutumia nafasi yake vibaya na kushindwa kazi.

Tangu wakati huo, chama hicho kimejikuta katika mivutano ya mara kwa mara na madiwani hao ambao hatimaye Kamati Kuu ya chama hicho iliamua kuwavua uanachama kwa madai ya kukisaliti na kusababisha Meya anaeyetokana na chama hicho kung’olewa madarakani na hivyo kujikuta pia wakipoteza udiwani wao kwa mujibu wa sheria.


