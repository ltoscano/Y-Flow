
Mtifuano wa Diallo, Mabina waingia doa
Oct 18, 2012

KINYANG’ANYIRO cha nafasi ya Mwenyekiti wa Chama cha Mapinduzi (CCM) jijini Mwanza, kimechukua sura mpya katikati ya mvutano mkali kati ya wagombea wawili wanaochuana, Anthony Diallo na Mwenyekiti anayemaliza muda wake, Clement Mabina.

Sura hiyo mpya katika kinyang’anyiro hicho imejitokeza baada ya baadhi ya wajumbe wa mkutano wenye jukumu la kuchagua mwenyekiti wa chama hicho Mwanza, kupata ajali ya gari.

Wajumbe hao walikuwa wakitoka wilayani Kwimba, eneo linalotajwa kuwa ngome ya Mabina ambaye anatetea nafasi hiyo. 

Wajumbe waliopata ajali hiyo wanatajwa kuwa ni saba ambao wamekosa fursa ya kupiga kura kutokana na kulazwa katika Hospitali ya Rufaa ya Bugando, kwa ajili ya matibabu. Dereva wa gari hilo aliyetajwa kwa jina moja la Mihayo alifariki dunia.

Kwa mujibu wa taarifa zilizotufikia, watu hao walikuwa wakisafiri kwa basi maarufu kwa jina la Bedui na wakati basi hilo likiwa katika mwendo, mbele kulikuwa na lori la kubeba mchanga lililokuwa likigeuza katika barabara ambayo basi hilo lilikuwa likipita.

“Walikuwa wanasafiri na basi la Bedui na mbele kulikuwa na Lori la mchanga ambalo lilikuwa linageuza na wakaligonga.

Hadi tunakwenda mitambano jana Jumanne, wagombea wa nafasi hiyo ya mwenyekiti walikwishamaliza kujieleza kwenye mkutano mkuu wa chama hicho Mwanza.

Mkoa wa Mwanza umekuwa mkoa wa kimkakati katika siasa za ndani ya CCM na hata nje ya chama hicho. Ndani ya CCM, wagombea urais wamekuwa wakiutegemea sana Mkoa wa Mwanza
katika kushindana na washindani wao kutokana na mkoa huo kuwa na wapiga kura wengi ambao ni wajumbe wa mkutano mkuu wa taifa wa CCM.

Inaelezwa kuwa wagombea hao wawili wanaochuana kwa karibu katika wadhifa wa uenyekiti wanaoungwa mkono na baadhi ya viongozi wa kitaifa wanaotajwa kuwa na ndoto za kuwania urais mwaka 2015.


