
Kilimo Kwanza, Maji Kwanza au Maadili Kwanza?
May 31, 2012

KAULI mbiu ya Kilimo Kwanza imeshika kasi. Kila waziri anapozungumza, hata kama anatoa hotuba ya michezo, ni lazima ataje Kilimo Kwanza! Maeneo ambayo yamekumbwa na ukame hadi mifugo kufa, viongozi wanasikika wakiwahimiza wafugaji kuzingatia sera ya Kilimo Kwanza! 
Hata na wavuvi wanahimizwa kuzingatia Kilimo Kwanza. Msisitizo unaowekwa kwenye sera hii ya Kilimo Kwanza unapelekea kupotosha na kuharibu dhana nzima ya Kilimo Kwanza.
Kuna mawazo kwamba ukitaka kumfurahisha Rais Kikwete, ni lazima utaje Kilimo Kwanza. Kuna wengine wanakwenda mbali na kusema kwamba ukitaka Waziri Mkuu, Mheshimiwa Mizengo Pinda akusikilize, ni lazima utaje Kilimo Kwanza!
Katika kiwewe chao cha kuimba Kilimo Kwanza, hawakumbuki tena Siasa ni Kilimo, hawakumbuki tena mvua za kwanza ni za kupandia, hawakumbuki tena chakula bora ni shambani, hawakumbuki tena Ukulima wa kisasa, hadi watoto waliozaliwa nyakati zile wakapewa majina ya Kisasa.
Wala pia hawakumbuki tena kilimo cha kufa na kupona, hawakumbuki tena kilimo ni uti wa mgongo wa uchumi wa taifa letu.
Kilimo Kwanza umekuwa wimbo wa kisiasa kama zilivyo nyimbo za “Ushindi wa Kishindo”, “CCM Nambari One”, “CCM ina wenyewe” nk. Kuna wakati mtu anashawishika kufikiri kwamba Kilimo kwanza kitakuja na mazao mapya kabisa ambayo hatujawahi kuyalima hapa Tanzania. Kumbe ukweli unabaki palepale, kwamba pamoja na sera ya Kilimo Kwanza, mazao yanabaki kuwa ni yaleyale tuliyoyazoea.

Wakati tunaendelea kuimbiwa wimbo wa kilimo Kwanza, kuna mikakati gani ya kuboresha bei ya kahawa ili kuwashawishi wakulima wa kahawa kuendelea kulima kahawa? Habari za kuaminika ni kwamba maeneo yanayolima kahawa kwa wingi kama vile Kagera, Kilimanjaro na Mbeya, wakulima walikatishwa tamaa na bei ya kahawa, wakaamua kuacha kulima kahawa.
Wakulima wengine wameamua kung’oa mibuni na kupanda mazao mengine. Wakulima wa pamba nao wamekatishwa tamaa na bei ya pamba, wameamua kuachana na pamba na kujishughulisha na mazao mengine.
Vivyo hiuvyo mazao mengine kama korosho nk.
Mbona hatujasikia mkakati wa kuboresha bei ya mazao? Wakati bei ya kahawa iko chini hapa kwetu, kule Uganda bei iko juu, na ndio maana baadhi ya wakulima wa mkoa wa Kagera wameamua kuuza kahawa yao kule Uganda. Kama Uganda, wanaweza kuwa na bei nzuri, maana yake ni kwamba bei ya kahawa kwenye soko la dunia si mbaya. Kwani Uganda wanaiuza wapi?
Kuna mkakati gani wa kuwashawishi wakulima waendelee kulima Kahawa, Korosho na pamba kwa wingi? Je mkakati huu si ungetangulizwa kwanza kabla ya wimbo wa Kilimo Kwanza? Nauliza hivyo; kwa sababu hakuna mkulima atakayelima bila kuwa na uhakika wa soko la mazao yake.
Kilimo Kwanza, si sera ngeni. Ni kama ilivyokuwa siasa ni kilimo, mvua za kwanza ni za kupandia na kilimo ni uti wa mgongo wa uchumi wa taifa letu.
Labda mtu aliye makini angehoji kwa nini tuongelee Kilimo Kwanza, kabla ya Maji Kwanza.
Kilimo chetu kinategemea mvua. Bila mvua hatujalima, hatujapanda na hatujavuna! Tumeshuhudia sote jinsi majira yanavyobadilika. Mvua hazinyeshi kama zamani – ukame unatusakama mara kwa mara.
Wataalamu wanasema uharibifu wa mazingira ndio unasababisha majanga ya ukame.
Tunaendelea kuharibu mazingira, shughuli za uharibu mazingira ni kubwa zaidi ya jitihada na kelele zinazopigwa kushabikia Kilimo Kwanza.
Hivyo ili kukitanguliza kilimo, ni lazima tuwe na mkakati mkubwa wa kuyashughulikia maji. Ni lazima tuwe na maji kwanza. Hatuwezi kusema tulime kwanza ndio baadaye tuanze jitihada za kutafuta maji na kuyasambaza kwa wakulima!

Ni lazima kilimo chetu kiwe cha umwagiliaji. Kinyume na hapo ni siasa, ushabiki na uwendawazimu usiokuwa na dawa!
Je, tumetengeneza mifumo ya umwagiliaji? Kwa maeneo ninayoyafahamu vizuri kama vile Karagwe, hakuna miradi ya umwagiliaji wala mipango ya kuanzisha mfumo wa umwagiliaji.
Sijasikia mbuge yeyote wa kutoka Mkoa wa Kagera akizungumzia miradi ya umwagiliaji. Je, tumetengeneza mifumo ya kuvuna maji ya mvua ili kuyatumia baadaye kumwagilia mashamba yetu wakati wa kiangazi na ukame?
Mvua zikinyesha, maji mengi yanapotea bure. Tumekuwa na tatizo la mabwawa ya kuzalishwa umeme kukauka kila mwaka. Sasa hivi tuko gizani kwa sababu maji yamepungua kwenye mabwawa ya kuzalisha umeme. Hili ni tatizo la kila mwaka na hatujafanikiwa kulishughulikia.
Tutaweza kweli kuyamwagilia mashamba yatakayoanzishwa katika sera hii ya Kilimo Kwanza? Si yatafika mahali yakauke kama mabwawa ya kuzalisha umeme yanavyokauka hadi tukazima umeme? Kwa nini mabwawa ya kuzalisha umeme yanakauka wakati mvua zinaponyesha maji yanapotea bure?
Hatuna mfumo wa kuvuna na kuyatunza maji ya mvua. Tungekuwa namfumo huo, kuna uwezekano wa kuwa na maji mwaka mzima. Pamoja na mito, maziwa na bahari tuliyojaliwa na mwenyezi Mungu, mvua ni chanzo kikubwa cha maji ambacho hakitumiki ipaswavyo.
Mwaka 1997, kule Karagwe, nilitembelewa na rafiki yangu kutoka Ujerumani. Siku moja mvua ilinyesha kwa nguvu kwa muda wa nusu saa. Baada ya mvua, yule Mjerumani alishangaa sana kuona akina mama wakielekea mtoni kuchota maji.
Hakuelewa ni kwa nini hawakukinga maji ya mvua. Siku zote alizokaa nasi pale Karagwe aliendelea kushangaa jinsi tunavyoshindwa kuvuna maji ya mvua na kuendelea kulalamikia tatizo la maji.
Mbali na kushindwa kuvuna maji ya mvua, bado tunaendelea kuharibu mazingira na Serikali yaelekea imerudi nyuma katika kutekeleza mkakati wake wa kudhibiti uharibifu huu. Mfano watu wanachoma moto ovyo na serikali iko kimya!
Rwanda na Burundi serikali zao ziliweka mkakati wa kuzuia kuchoma moto hovyo; sheria kali ziliwekwa na watu wakaanza kuchungana. Leo hii Rwanda na Burundi ni kijani na kuna mvua za kuaminika.
Nakumbuka mwaka 1997, kule Karagwe, niligoma kuendesha ibada ya kuomba mvua.
Watu walikuwa wakichoma moto ovyo, matokeo yake mvua iligoma kunyesha kwa kipindi kirefu. Wakaandaa ibada ya kuomba mvua na kuniomba niiongoze ili kuomba muujiza wa Mungu.
Nilikataa kuiongoza ibada hiyo na kuwataka waumini kuachana na tabia ya kuharibu mazingira ndipo mvua itanyesha. Ni kiasi gani serikali inahimiza utunzaji wa mazingira? Mtu mwingine anaweza kusema Mazingira Kwanza, kabla ya Kilimo Kwanza!
Juzi pale Chuo Kikuu cha Dar es Salaam tulikuwa tukijadili sera ya Kilimo Kwanza. Nilipotoa hoja ya Maji Kwanza badala ya Kilimo Kwanza, profesa mmoja akadokeza Maadili Kwanza.
Hoja yake ilikuwa kwamba badala ya kukazania Kilimo Kwanza na Maji Kwanza, kuna haja ya kuanza na Maadili Kwanza. Maoni ya profesa huyo ni kwamba hapa Tanzania, hatuna maadili ya kufanya kazi, hatuna maadili ya uwajibikaji, hatuna maadili ya kujituma, hatuna maadili ya kutunza vitu.
Hatuna maadili ya viwango; mfano tunaweka maji na mchanga kwenye pamba ili iwe na uzito! Tunaweka takataka za kila aina kwenye kahawa ili kahawa iwe na uzito tupate kilo nyingi na kulipwa vizuri!
Matokeo yake ni kutoa pamba na kahawa iliyo chini ya kiwango. Tunatumia sumu kuvua samaki tukiwa na malengo ya kuvua samaki wengi ili kupata kipato, lakini matokeo yake ni kuathiri afya ya watu wengi.
Tumefikia hata hatua ya kutengeneza dawa “fake” na kuziuza kwa lengo la kupata kipato. Kuna mifano mingi ya kuonyesha kwamba maadili ya viwango ni tatizo kubwa linalolikumba taifa letu.
Profesa wa Chuo Kikuu alitoa changamoto juu ya hoja yangu ya Maji Kwanza; kwamba Mkoa wa Kagera ni kati ya mikoa iliyopata bahati ya kupata miundo mbinu ya maji.
Kwamba maji yalisambazwa mkoa mzima, lakini kwa vile hatuna maadili, mabomba ya maji yalichimbuliwa, mashine za kusukuma maji ziliuzwa kiasi kwamba leo hii tatizo la maji mkoa wa Kagera ni sugu.
Mimi mwenyewe nimeshuhudia kule Karagwe watu wakichimbua bomba za maji ili kutafuta raba za kuunganisha mabomba na kuzivaa mikononi kama mapambo. Karagwe ni wilaya yenye matatizo makubwa ya maji, lakini watu wanaona ni bora wavae mapambo mikononi kuliko kuyatunza mambo ya kuwaletea maji.
Nafikiri hili si tatizo la Karagwe pekee yake. Iko mifano ya sehemu nyingine za Tanzania ambako watu wanaharibu miundombinu ya kuwasogezea huduma karibu.
Hili ni tatizo la maadili.
Kuna haja kubwa ya kuanzisha mchakato wa kufundisha na kusambaza maadili bora, maadili ya kitaifa, maadili ya kizalendo katika mioyo ya Wa tanzania wote.
SWALI: Ni nani atatengeneza mfumo huu wa kufundisha maadili? Wanasiasa wetu wanaochukulia kila tukio kwa ushabiki wa kisiasa na kushangilia ushindi wa kishindo wanaweza kuandaa mfumo mzuri wa kufundisha maadili?
Au pengine ufumbuzi ni kuwa na mradi wa pamoja: Wasomi, mashirika yasiyokuwa ya serikali, mashirika ya kidini na watu wote wenye mapenzi mema; kwa kushirikiana, kujadiliana na kutafakari pamoja, tunaweza kutengeneza mfumo mzuri wa maadili ya kitaifa, na kwa njia hii tunaweza kusonga mbele.
Bila kujenga maadili kama tunavyoona kwenye Nchi Zilizoendelea, itakuwa vigumu kusonga mbele hata tukipata fedha za dunia nzima kuendesha sera ya Kilimo Kwanza!
Tatizo la ukosefu wa maadili ndilo lililokwamisha juhudi za Mwalimu Nyerere.
Mipango yake ilikuwa mizuri sana. Lakini kwa vile hakuunda mfumo wa kupandikiza maadili mambo yake yote yaliharibika.
Mwalimu, alianzisha mashamba makubwa nchini nzima, kama mashamba haya yangetunzwa vizuri tusingekuwa tunazungumzia leo sera ya Kilimo Kwanza. Kwa vile hakukuwa na maadili ya kufanya kazi, maadili ya kujituma, maadili ya uaminifu, maadili ya kulitanguliza taifa; mashamba ya Mwalimu, yaliharibika na kuishia kubinafsishwa.
Mwalimu alianzisha viwanda vingi; viwanda vya nguo, viwanda vya ngozi, viwanda vya kusindika nyama, viwanda vya tumbaku na viwanda vingine vingi. Kwa vile hatukuwa na maadili ya kufanya kazi, maadili ya kujituma na maadili ya uwajibikaji, viwanda hivi viliharibika na kuishia kubinafsishwa. Kama viwanda hivi vingetunzwa vizuri, leo Tanzania, uchumi wetu ungekuwa mbele.
Bila kujenga maadili, hata tukitekeleza sera ya Kilimo Kwanza, ni vigumu kupiga hatua. Yatajitokeza kama yale ya wakati wa Mwalimu.


