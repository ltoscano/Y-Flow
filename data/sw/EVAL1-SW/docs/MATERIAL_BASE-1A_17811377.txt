
Wakadiria majenzi washauriwa kuungana kuwania Reli ya Kati

Imeandikwa na Theopista Nsanzugwanko

Imechapishwa: 22 Septemba 2016

WAZIRI wa Ujenzi, Uchukuzi na Mawasiliano, Profesa Makame Mbarawa amewataka wabunifu majengo na wakadiriaji majenzi kutengeneza umoja wao kuomba zabuni ya ujenzi wa Reli ya Kati kwa kiwango cha standard gage. 

Zabuni ya ujenzi wa reli hiyo itafunguliwa Desemba nane mwaka huu. Mbarawa alisema hayo jana jijini Dar es Salaam, wakati akifungua semina endelevu ya wabunifu majengo na wakadiriaji majenzi iliyoandaliwa na Bodi ya Usajili wa Wataalamu na kusema zabuni hiyo inaanza kwa reli hiyo toka Dar es Salaam hadi Morogoro. 
Alisema awamu ya pili itakuwa zabuni kutoka Morogoro -Tabora hadi Isaka.
Alisema kama wataalamu hao wataomba zabuni hizo mmoja mmoja hawatapata zabuni kwani hawatakuwa na nguvu za ushindani.
“Ubinafsi umekuwa ni tatizo kubwa kwa Wa tanzania wengi, hali inayosababisha kulalamika kuwa serikali haiwajali, unganeni muwe na nguvu ili kurahisisha upatikanaji wa kazi, “alisema.
Aidha aliitaka Bodi ya Wabunifu Majengo na Wakadiriaji Majenzi kuwaweka hadharani kupitia vyombo vya habari, wataalamu na kampuni zinazofutiwa usajili ili wasipewe kazi kutokana na kukiuka maadili ya kazi zao.
Alisema baada ya kutangazwa ni vyema wanaostahili kupelekwa mahakamani kupelekwa kwa kuongozwa na sheria ya nchi. 
Awali, Msajili wa bodi hiyo, Jehad Jehad alisema hadi kufikia Juni mwaka huu wataalamu hao 1,333 na kampuni 372 zilisajiliwa wakati bodi hiyo ilipoanza kulikuwa na wataalamu 188 na kampuni 53 huku mwaka jana walikagua miradi 1,963 katika mikoa yote.
Katika mkutano huo pia, Waziri Mbarawa alikabidhi zawadi kwa washindi watatu wa shindano la kuandika Insha kwa wanafunzi wa sekondari iliyokuwa kwa ajili ya kutangaza fani hiyo na kuhamasisha kusoma masomo hayo, pamoja na washindi watatu wa ubunifu wa nyumba za bei rahisi.
Washindi hao wa kwanza katika insha ni Ernest Leo wa shule ya sekondari ya Sumaye, Morogoro na katika ubunifu wa nyumba ya bei nafuu mshindi wa kwanza alikuwa mwanafunzi wa Chuo Kikuu cha Ardhi, Amon Hendry aliyebuni ujenzi wa nyumba ya kisasa kwa kutumia mianzi.


