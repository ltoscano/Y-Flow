
Seneti yakaidi amri ya korti kuhusu Kibwana
Na DENNIS ODUNGA
SENETI itakaidi agizo la mahakama na kuendelea na mipango ya kujadili pendekezo la kuondolewa mamlakani kwa Gavana wa Makueni, Profesa Kivutha Kibwana.
Katika hatua ambayo huenda ikazua malumbano makali miongoni mwa wanasheria na wataalamu wa taasisi mbalimbali kuhusu vipengee vya katiba vinavyohusu kutimuliwa kwa magavana na sheria ya serikali za kaunti, Spika wa Seneti Ekwe Ethuro alilaumu mahakama kwa kuzuia maseneta kutekeleza majukumu yao.
Bw Ethuro alisema agizo la mahakama lililowasilishwa na bunge la Kaunti ya Makueni Ijumaa iliyopita kuzuia seneti kujadili kutimuliwa KUTOKA UK 1 kwa Gavana Kibwana, linaenda kinyume na sheria ya serikali za kaunti. 
“Seneti italipa suala hili nafasi ya mbele ikirejelea vikao vyake Jumanne ( Oktoba 21). Tumeonyesha msimamo wetu mara kadhaa kuhusu suala hili, lakini inaonekana mahakama haziko tayari kuacha kutuingiza kwenye makabiliano,” Bw Ethuro aliambia Taifa Leo jana.
Alieleza kwamba ni seneti inayopasa kutoa uamuzi wa mwisho kuhusu kuondolewa kwa gavana na mahakama zinapasa kutekeleza jukumu la kufafanua utaratibu wa shughuli hiyo likikamilika.
“Mahakama zinapasa kusubiri hadi tushughulikie suala hili. Yeyote asiyeridhika na uamuzi wa seneti anaweza kuupinga kortini, lakini hatuwezi kukubali hali ambayo tunazimwa kutekeleza majukumu yetu ya kikatiba,” akasema.
Alisisitiza kuwa hakuna yoyote kati ya tanzu kuu za serikali- Serikali kuu, mahakama na bunge- inayoweza kuzuia nyingine kutekeleza majukumu yake.
Alionya korti dhidi ya kutoa maagizo yanayohusu bunge kwa uangalifu ili kuepuka mkwaruzano kati ya taasisi hizi mbili.
Alisema ikiwa hali ya sasa itaendelea, watu watakuwa wakikimbia mahakamani kupoteza muda badala ya kukabili taasisi za serikali zinazohusika.
Mwenyekiti wa Chama cha Wanasheria nchini (LSK), Bw Eric Mutua na mwenzake wa Tume ya Utekelezaji wa Katiba (CIC), Bw Charles Nyachae, wamekuwa wakisisitiza kuwa maagizo ya mahakama yanapaswa kuheshimiwa ili kulinda utawala wa sheria. 


