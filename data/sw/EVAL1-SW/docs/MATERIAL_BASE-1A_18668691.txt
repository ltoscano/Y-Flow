Akitokea mchochezi dhidi ya polisi, serikali itamfanya nini?
Jun 28, 2013

AGIZO la Waziri Mkuu Mizengo Pinda kwa vyombo vya usalama kuwapiga wananchi badala ya kuwakamata na kuwafikisha kwenye vyombo vya sheria limeniacha na maswali mengi kama lilivyofanya kwa watu wengine vile vile. Agizo lake hilo ambalo alijaribu kulitetea kwa kufafanua kuwa polisi na vyombo vya usalama vinaruhusiwa kuwapiga wananchi ambao bado hawajafikishwa kwenye vyombo vya Mahakama au kuwa chini ya ulinzi kama litakubaliwa na maofisa wetu wa usalama, nina uhakika litasababisha majeruhi wengi na bila ya shaka vifo kwani polisi wamepewa kile ambacho kinaitwa ‘license to kill’. Ikumbukwe Pinda hakusema polisi wawapige wananchi kwa kiasi gani kwani kila polisi na ofisa wa usalama atajiamulia kikomo cha kuwapiga wananchi kwa kisingizio kuwa hawajatii amri au sheria. 

Agizo lake hilo lilipokelewa kwa shangwe na wabunge wa CCM ambao waliona kama lilikuwa limechelewa kutolewa. Wabunge hawa walishangilia kusikia kuwa sasa hivi maadui zao wa kisiasa watapata kipigo cha mbwa mwizi! Walishangilia kwa sababu walikuwa wanajua kuwa agizo hilo halikuwahusu wanaCCM au wale wapenzi wa serikali iliyoko madarakani. Agizo hili la Pinda linaelekezwa kwa wale ambao watawala wetu walioshindwa wanaamini kuwa ni maadui wa serikali na ni wakorofi. Wabunge hawa walishangilia na kugonga meza zao huku wakichekacheka wakiamini kabisa kuwa polisi wakifanya hilo waliloelekezwa hakuna atakayepiga kelele huko bungeni. 

Ni katika kuendelea kutafakari zaidi agizo hili na athari zake na mantiki ya kutolewa kwake nimejikuta nikipata mawazo kinyume kabisa. Nimejikuta nikijiuliza itakuwaje kama atatokea kiongozi wa kisiasa, mwanaharakati au mtu wa kawaida tu naye akiyaangalia maneno ya Waziri Mkuu akaamua kuwachochea wananchi wajihami dhidi ya polisi? Kwamba serikali hii na wabunge hawa walioshangilia agizo la Waziri Mkuu watasema nini kama wananchi watamsikiliza mtu huyo na kufanya kile alichowaagiza kufanya? Je, serikali italalamika na kumuita mtu huyo mchochezi au ghaidi au itamuacha tu?

Nilipokuwa ninazidi kuzama katika mawazo yangu hayo nilijikuta nafikiria kuwa kama mtu huyo akatokea na labda ni kiongozi wa chama cha siasa au mtu mwenye kuweza kuhutubia kutumia luninga au radio na akapewa nafasi kama Waziri Mkuu ya kuwaeleza wananchi ambao wanaonekana kuchoshwa na vitendo vya polisi kuwapiga na kuwaua kama vile wanyama wa porini kuwa wana haki ya kujitetea ni wangapi kati ya wale walioshangilia Bungeni watasimama na kushangilia? Au wataona mara moja hatari ya wananchi kukubali ushauri wa mtu huyo? Nikajiuliza itakuwaje kama mtu huyo atawaambia wananchi hawa mambo yafuatayo?

Wasikubali kufukuzwa na kupigwa na polisi kama wanyama mbele ya wawindaji. Kwamba mtu huyo mchochezi akaamua kuwaambia wananchi kuwa wao ni binadamu na wana haki katika taifa lao. Akawakumbusha kwamba Katiba ya Tanzania ilivyo sasa pamoja na udhaifu wake wote inasema kuwa “kila mtu (haisemi kila mwana CCM) anastahili haki yakutambuliwa na kuthaminiwa utu wake”. Akawaambia wananchi kuwa kama wao wanaamini ni sehemu ya “kila mtu” wasikubali kufanywa siyo watu na hivyo wakadharauliwa. Mchochezi wetu huyo akawaambia wananchi kuwa agizo la Waziri Mkuu Pinda lilitolewa bila kujali utu na heshima ya “kila mtu”. Kwamba, Pinda alizungumza kana kwamba wale wanaopigwa ni bangusilo au sungura pori! Ni kana kwamba alikuwa anawaambia wawindaji kuwa wakienda mbugani wakaona kundi la swala na digidigi wachague tu wakuwapiga risasi. Mchochezi wetu huyo akawaambia wananchi kuwa wasikubali kudharauliwa utu wao na polisi;
Wananchi wakishambuliwa na kama hakuna namna nyingine yoyote ya kujihami wajitetee. Mchochezi wetu huyu akaamua kuwaambia wananchi kuwa endapo polisi wanawashambulia bila sababu ya msingi au katika hali ya kiholela wanapaswa kujitetea kwani ni haki yao ya msingi kama binadamu. Kwamba, polisi wakija nyumbani kwa mtu na wakakaataa kujitambulisha au kuonesha hati ya kuwaidhinisha kuwepo hapo au kuelezea sababu ya kuingia katika maskani ya mtu wenye mji wana haki ya kujitetea wao wenyewe na familia zao na ikibidi kujibu mashambulizi dhidiy ya polisi wafanye hivyo;


