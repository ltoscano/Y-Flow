Polisi Mwanza wadaiwa ‘kumkacha’ Brigitte Defloor wa Kamanga Ferry
Jul 16, 2012

LICHA ya kupokea maelezo ya uthibitisho wa kughushi saini na nyaraka ya serikali kutoka Idara ya Upelelezi, Makao Makuu Dar es salaam, Jeshi la Polisi mkoani Mwanza limepata kigugumizi katika kuchukua hatua dhidi ya raia wa kigeni anayetuhumiwa.
Raia huyo wa Ubelgiji, Brigitte Defloor, aliwasilisha cheti cha ndoa namba E. 087887 kilichotolewa wilayani Magu Oktoba 10, mwaka 1999 chenye saini ya kughushi katika Idara ya Uhamiaji mkoani Mwanza, akiomba kupatiwa hati ya ukaaji daraja A akidai kuwa ni mke wa mmiliki wa Kampuni ya Kamanga Ferry, marehemu Klaus Gaetje.
Kwa mujibu wa nyaraka ambazo Raia Mwema imeziona, kitengo ya utambulisho (Forensic Bureau) cha ya Idara Upelelezi makao makuu Dar es Salaam kilithibitisha kuwa saini ya ofisa wa serikali aliyosaini katika cheti hicho cha ndoa ni tofauti na saini halisi ya ofisa huyo.
Barua kutoka kitengo hicho yenye kumbukumbu namba FB/DOC/LAB/198/2011 ya Agosti 11, mwaka 2011 iliyosainiwa na ACP V.B. Ngaila, kwa niaba ya ofisa wa kitengo hicho kwenda kwa kampuni ya uwakili ya Mrosso & Associates Advocates ya Arusha iliyoomba uchunguzi huo ufanyike, iliambatanishwa na taarifa ya uchunguzi inayoeleza kuwa saini inayodaiwa kuwa ni ya Anthony S. Jakonyango, iliyoko kwenye cheti hicho kama ofisa aliyefungisha ndoa hiyo ni tofauti na saini yake halisi.
Uchunguzi huo uliofanywa na Sajenti Johanes Mugendi kwa kutumia vifaa vya teknolojia ya kisasa aina ya VSC 6000 – Video Spectral Comparator, ulibainisha tofauti ya mfumo wa namna ya kuumba herufi kati ya saini hizo mbili na kuthibitisha kuwa saini hizo hazifanani.
Kwa mujibu wa taarifa kuttoka ndani ya Jeshi la Polisi, mwaka 2009 Mke wa kwanza wa marehemu Gaetje, Wiebke Gaetje alifungua jarida polisi kutaka ufanyike uchunguzi katika hati hiyo ya ndoa kwa kuwa aliamini kuwa ni ya kughushi na jarida namba MZR/CID/PE/22/2009 lilifunguliwa, lakini tangu hapo hakuna hatua ambayo jeshi hilo limemchukulia mtuhumiwa.
Chanzo chetu cha habari ndani ya jeshi hilo kimeeleza kuwa tangu Brigitte afunguliwe kesi hiyo zaidi miaka miwili imepita na hakuna dalili za jeshi hilo kumchukulia hatua kutokana na kile kinachodaiwa kuwa “mama huyo ana watu wazito serikalini” ambao wanamlinda.
“Nikikwambia ukweli sijui kama kuna hatua zitachukuliwa pamoja na ushahidi wa kughushi saini uliopo, na kuna barua kaandika yule mzungu (Wiebke) mwingine aliyemshitaki kukumbusha kesi yake lakini ni kimya tu, huyo mama wa kizungu (Brigitte) ana watu wazito nyuma yake issue yake ukiiendea kichwa kichwa unaweza kwenda na maji,” kilidai chanzo chetu.
Uchunguzi wetu umeonyesha kuwa Wiebke aliandika barua Februari 9, 2012 kufuatilia kesi hiyo aliyofungua miaka miwili iliyopita kwa ofisi ya mkuu wa upelelezi ngazi ya mkoa ili kujua hatua zinazochukuliwa dhidi ya mtuhumiwa wake. Hata hivyo, gazeti hili halikuweza kufanikiwa kujua kama barua hiyo ilijibiwa ama la.
Kamanda wa Polisi wa Mkoa wa Mwanza, Liberatus Barlow, ameliambia gazeti hili kwa simu kuwa jeshi lake lisingeweza kushughulikia shauri hilo kwa sasa kwa kuwa kuna kesi nyingine Mahakama Kuu inayowahusisha wanaoshtakiana.
Aliongeza kuwa suala hilo lina mambo mengi yanayojichanganya, na kuwa jeshi hilo litachukua hatua za shauri hilo la kughushi baada ya kesi iliyoko mahakamani kumalizika.
Kesi iliyo mahakamani ilifunguliwa na Defloor kuomba atambuliwe kama msimamizi wa mirathi ya marehemu Gaetje anayedai kuwa ni mume wake, na kuomba atambuliwe kama mkurugenzi wa Kamanga Ferry.
Lakini idara ya uhamiaji Mkoa wa Mwanza iliwahi kumwandikia Kamishna wa Uhamiaji Makao Makuu, Novemba 11, mwaka 2008, baada Brigitte kuwa ameomba hati ya ukaaji daraja A, kutaka asiruhusiwe kupewa hati ya ukaaji wa kudumu na kushauri kuwa mama huyo anapaswa ashtakiwe kwa kuwa amewasilisha hati ya kughushi katika ofisi hiyo.
“Ni mapendekezo yangu kuwa Mrs Brigitte Defloor hastahili kabisa kupewa hati ya ukaaji badala yake anatakiwa kushtakiwa kwa kosa la kuwasilisha nyaraka za kughushi ili ajipatie hati ya ukaaji kwa mujibu wa sheria ya uhamiaji namba saba (7) ya mwaka 1995 kifungu cha 31 (1) (e), (g) na kifungu cha 31 (2)” ilisema sehemu ya barua hiyo iliyotumwa kwa Kamishna Mkuu wa Uhamiaji.
Pamoja na ushauri na maoni hayo ya ofisi ya Ofisa Uhamiaji Mkoa, mama huyo ambaye awali alikuwa anaishi nchini kwa hati ya mfuasi (dependant pass) namba 00000944 iliyotolewa Mwanza Oktoba 11, 2000 ambapo baada ya kumaliza muda wake aliiambatanishwa kwenye hati ya mumewe RPA 003226, kwa mbinu anazozijua na kwa msaada wa baadhi ya maofisa wa serikali wanaodaiwa kumlimda, aliweza kupata hati ya ukaaji daraja A.


