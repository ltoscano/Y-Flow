
RC ataka JKT Mlale litumike kujenga madarasa

Imeandikwa na Muhidin Amri, Songea

Imechapishwa: 04 Septemba 2016

HALMASHAURI za wilaya, miji na manispaa katika mkoa wa Ruvuma, zimeagizwa kuanza kukitumia kikosi cha Jeshi la Kujenga Taifa (JKT) cha Mlale wilayani
Songea, kujenga madarasa na matundu ya vyoo na kutengeneza madawati.

Maagizo hayo yametolewa na Mkuu wa Mkoa wa Ruvuma, Dk Binilith Mahenge mwishoni mwa wiki.
Alisema hayo wakati akifunga mafunzo ya miezi mitatu ya kijeshi kwa vijana 1,359 wa mujibu wa sheria wa Operesheni Magufuli katika kikosi hicho cha Mlale.
Alisema kikosi cha Mlale JKT kimeonesha uwezo mkubwa katika utengenezaji wa samani za ofisini, ujenzi wa majengo kwa ajili ya ofisi, nyumba za kuishi watumishi, utengenezaji wa madawati na ufyatuaji wa matofali, kazi ambazo halmashauri hizo kwa muda mrefu zimekuwa zikiwatumia wazabuni kwa gharama kubwa.
Dk Mahenge alisema wakati umefika kwa halmashauri hizo, idara na taasisi za serikali ndani na nje ya mkoa wa Ruvuma kukitumia vizuri kikosi cha Mlale JKT.
Alitaka halmashauri ziache kukimbilia kwa wazabuni, ambao wakati mwingine wamekuwa wakifanya shughuli zao kwa ujanja na kuisababishia serikali hasara kubwa, kwa vile kazi wanazopewa hazina ubora kutokana na kutengenezwa chini ya kiwango.
Mbali na hilo, Dk Mahenge aliipongeza JKT nchini kwa kufanya shughuli kubwa ya kuwafundisha vijana ili kuwaandaa kuwa wazalendo, watiifu na wenye kujitoa wakati wa matatizo.
Alisema vijana wanaomaliza mafunzo katika vikosi vya JKT, hupenda kufanya kazi za mikono na kuitumikia nchi yao kwa uadilifu mkubwa.
Mwakilishi wa Mkuu wa JKT, Kanali John Mbungo alisema JKT itaendelea kufanya kazi ya kujenga moyo wa utaifa na uzalendo kwa vijana wanaopitia mafunzo katika kambi mbalimbali. Alisema JKT ni mahali ambapo vijana wa rangi, makabila na dini zote, hukutana na kuishi pamoja na kufanya mafunzo na kazi kama ndugu.


