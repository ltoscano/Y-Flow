
Tikiti sasa zaanza kuuzwa sh600
JOHN ASHIHUNDU na FRED MAINGI
WAANDALIZI wa mechi ya leo kati ya wenyeji Harambee Stars na Comoros wamesema mashabiki watalipa Sh600 kukalia kwenye jukwaa kuu wakati watakaokalia sehemu za kawaida wakilipa Sh200.
Kampuni ya Wells Fargo iliyopewa jukumu hilo imesema tiketi hizo zitaanza kuuzwa saa mbili asubuhi katika vituo vyao vitakavyopatikana; Kenya Cinema, Nyayo Stadium, Riadha House, Nairobi City Stadium na Nairobi West.
Kikosi cha Harambee Stars kimepigwa jeki zaidi baada ya kuwasili aliyekuwa mshambuliaji wa Gor Mahia, Edwin Lavatsa ambaye husakata kabumbu nchini Tunisia.
Naibu wa Kocha James Nandwa alisema kuwasili kwa Lavatsa ni zawadi kubwa kwa timu na kusema ana uwezo wa kubadilisha mchezo.
Nandwa alisema kikosi cha Harambee Stars kiko imara na tayari kwa pambano hilo la kuwania tiketi ya kucheza fainali za Afrika 2015 nchini Morocco.
Kiungo mkabaji Jamal Mohamed alifika kambi Ijumaa kwa mechi hiyo itakayochezewa uwanja wa Nyayo.
Tayari Nahodha wa timu Dennis Oliech, Victor Mugubi, Johanna Omollo na David ‘Cheche’ Ochieng walikuwa wamejiunga na kikosi hicho.
Kocha wa Comoros, Amir Abdou alikiri jana kwamba timu yake haina makali kama Kenya lakini akasisitiza watawatoa jasho wenyeji wao.
Alisema hali ya anga ni nzuri na kusisitiza timu ambayo itatumia vyema nafasi zake itaibuka na ushindi.
Akiongea jana katika uwanja wa City Stadium, kocha huyo alisema mechi ya leo ni muhimu kwa kila upande na kusema licha ya kuleta vijana chipukizi ana imani watatoka na chema cha kujivunia uwanjani.
“ H a t u w a o g o p i kamwe licha ya Kenya kuwa na wachezaji walio na uzoefu mkubwa. Siwajui wachezaji wa Kenya lakini kutokana na sifa za kukuza wanariadha wazuri duniani, ninajua watatupatia wakati mgumu kwa sababu watakuwa wanashangiliwa na mashabiki wa nyumbani,” akasisitiza.
Akiongea kupitia usaidizi wa mkalimani (mtafsiri), kocha huyo alisema kwa vile mcheza kwao hutunzwa, Harambee Stars ina nafasi kubwa ya kushinda lakini akatoa tahadhari kwamba wasitarajie kupata mteremko.


