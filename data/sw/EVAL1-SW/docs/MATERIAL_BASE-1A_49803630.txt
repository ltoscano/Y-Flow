
Nchimbi aunda tume kuchunguza kifo cha Mwangosi Sep 06, 2012

Waziri wa Mambo ya Ndani ya Nchi, Dk Emmanuel Nchimbi ameunda tume ya watu watano kuchunguza kifo cha mwandishi wa Channel Ten na mwenyekiti wa Klabu ya Waandishi wa Habari wa Mkoa wa Iringa, Daudi Mwangosi aliyeuawa katika vurugu za Polisi na wafuasi wa CHADEMA katika kijiji cha Nyololo wilaya ya Mufindi mkoani Iringa.
Akizungumza na waandishi wa wa habari Dar es Salaam jana Jumanne, Waziri Nchimbi alisema ya kuwa tume hiyo imepewa siku 30 kukamilisha majukumu yake.

Alisema tume hiyo ambayo imepewa maeneo sita ya kuyashughulikia, itakuwa chini ya uenyekiti wa Jaji Mstaafu, Time Ihemba.
Aliwataja wajumbe wa tume hiyo kuwa ni Mhariri Mtendaji wa Mwananchi, Theophil Makunga, Pili Mtambalike kutoka Baraza la Habari la Tanzania (MCT). Mtaalam wa milipuko kutoka Jeshi la Ulinzi la Wananchi wa Tanzania (JWTZ), Kanali Wema Wapo na Kamishna Isaya Mngulu wa Jeshi la Polisi.
“Tume hii itakuwa huru na ya haki, hakuna kupendelewa wala kushindwa kwa jambo lolote lile, na nimeshawaambia ikiwa watakuwa na tatizo lolote la kitaalamu wasisite kuwasiliana na wizara ili tuombe msaada kutoka nje,” alisema Dk Nchimbi.

Alisema eneo la kwanza ambalo tume itachunguza ni chanzo cha mauaji ya mwandishi huyo kama aliuawa kwa bomu, risasi au kitu kingine.
Eneo la pili ni kuchunguza ikiwa ni kweli upo uhasama baina ya Jeshi la Polisi na waandishi wa mkoa wa Iringa na eneo la tatu ni kufahamu kama pia ni kweli wapo waandishi watatu ambao inadaiwa jeshi la polisi mkoani humo wamewaweka katika orodha ya kuwashughulikia.

“Nne, ukubwa wa nguvu iliyotumika kumkamata marehemu Daud Mwangosi na wafuasi wa CHADEMA ilikuwa na uhalali wowote,” alisema waziri na kuongeza:
“Tano, vyama vya siasa ni kweli wamepanga kukata rufaa mara wasiporidhishwa na tume ya polisi iliyoundwa kuchunguza tukio hilo. Na mwisho ni kutaka kujua kuwa ni kweli mkoani Iringa upo mvutano wa muda mrefu baina ya jeshi la polisi na vyama vya siasa.”

Wakati Waziri Nchimbi akiunda tume, Tasisi ya Vyombo vya Habari Kusini mwa Nchi za Kusini mwa Afrika (MISA Tan) imetoa taarifa yake kuhusiana na kifo cha mwandishi huyo ikisema imepokea kwa masikitiko makubwa taarifa ya habari za kifo chake.
“Tunalaani kwa nguvu zote matumizi ya mabavu ya polisi ambayo yamesababisha kifo cha mwandishi wa habari akiwa kazini na pia akiwa chini ya ulinzi wa Polisi.

Tunatambua uhasama kati ya Polisi wa mkoa wa Iringa dhidi ya waandishi wa habari uliodumu kwa muda mrefu,” imesema taarifa hiyo na kuongeza:
“Uhasama huu kiini chake ni kutokana na matumizi ya nguvu kupita kiasi yanayotekelezwa mkoani Iringa na hivyo kila mara waandishi wanaporipoti habari wanaingia katika mlolongo wa uhasama na vituko vya mara kwa mara.

Hatimaye polisi kwa makusudi wameamua kuua mwandishi. Hili ni doa ambalo litaichukua Tanzania kujisafisha machoni pa jumuiya ya kimataifa.” Taasisi hiyo imesema ya kuwa kifo cha Mwangosi kimegubikwa na sintofahamu hasa ukijua kuwa Kamanda wa Polisi Mkoa wa Iringa, Michael Kamuhanda alikuwa anamtambua kama kiongozi wa waandishi wa habari mkoa na alikuwepo kwenye tukio wakati Mwangosi akiwa mikononi mwa polisi, na kuuliwa mbele yake.


