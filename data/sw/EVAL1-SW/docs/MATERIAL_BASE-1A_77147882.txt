
Mbunge wa ODM aunga rais mkono
KWALE MBUNGE wa Matuga, Hassan Mwanyoha ametofautiana na wanasiasa wenzake wa chama cha ODM na kusema anaunga mkono hatua ya Rais Uhuru Kenyatta ya kuwapa makamshna wa kaunti mamlaka zaidi.
Akizungumza katika eneo la Denyenye, Bw Mwanyoha hata hivyo alisema mamlaka hayo yanafaa kuelekezwa katika shughuli za kiusalama pekee na wala sio kwa majukumu mengine. 
Alisema ana imani kuwa hatua hiyo itaboresha zaidi shughuli za usalama wa taifa kuliko endepo shughuli hiyo itasimamiwa na watu waliochaguliwa na wananchi.
“Hatua ya Rais kuwapa makamishna mamlaka zaidi haina kasoro ila majukumu yanafaa kuwa tu ni kuhusu usalama,” akasema.
Bw Mwanyoha alisema majukumu mengine yote katika serikali za Kaunti yanafaa kubakia kwa magavana kama ilivyo katika katiba.
Hata hivyo alimtaka Rais Kenyatta kuweka bayana kuhusu ni majukumu gani anayotaka yatekelezwe na makamishna wa kaunti ili isije ikaleta mtafaruku baina yao na magavana.
Na HAMISI NGOWA 


