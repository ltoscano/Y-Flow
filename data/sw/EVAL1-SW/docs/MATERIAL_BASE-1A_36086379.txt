
Mshukiwa adai hana imani na hakimu
Na KIPKORIR RONO
MSHUKIWA wa wizi wa mabavu aliyekamatwa baada ya kutoroka kwenye seli ya Molo akisubiri kusikizwa kwa kesi iliyomkabili na mwenzake ameandika barua kwa mahakama kuu ya Nakuru akitaka kesi dhidi yake ihamishwe kutoka korti ya Molo kwa dai la kutokuwa na imani na korti hiyo.
Kwenye barua yake, mshukiwa Clinton Kipngeno alidai kuwa hana imani tena na korti ya hakimu mwandamizi Heston Nyaga aliyedai kuwa mwandani wake mlalamishi katika kesi inayomkabili.
Aidha mshukiwa aliongeza kuwa tangu aonyeshe nia ya kutotaka kesi yake isikilizwe kwenye korti hiyo hakimu Nyaga amekuwa akimtishia maisha na kumhakikishia kuwa atapata hukumu kali.
HONGO Licha ya kuwa na haja kubwa na kesi yake Kipngeno pia alidai kuwa hakimu huyo alimhukumu miaka miwili bila kuskiliza ombi lake kwa dai la kutoroka kwenye korti jambo alilosema si la kweli kwani aliachiliwa na afisa aliyekuwa akilinda seli hiyo baada ya kuitisha hongo ya shilingi elfu ishirini.
Mshukiwa alifanikiwa kutoroka na mwenzake Mei 23 mwaka uliopita kwenye seli ya Molo walipokuwa wakisubiri kusikiza kesi ya wizi wa kimabavu uliowakabili.
Mnamo Agosti 21 mwaka huu alikamatwa na maafisa wa polisi katika eneo la Chepakundi, mjini Kuresoi ambapo alifunguliwa mashtaka mengine ya kutoroka kortini.
Hata hivyo hakimu Nyaga alipuuzilia mbali madai hayo ya mlalamishi na badala yake kumtaka amwandikie barua nyingine ya kumwomba msamaha kwa kumharibia jina. 


