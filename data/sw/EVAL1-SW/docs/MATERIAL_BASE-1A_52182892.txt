
Masaibu ya Joho yazidi
Na GALGALO BOCHA
MAHAKAMA Kuu mjini Mombasa jana iliagiza kesi inayohusu digrii ya Gavana Hassan Ali Joho (pichani) ipelekwe kwa Jaji Mkuu ili atoe mwelekeo.
Jaji Edward Muriithi alisema kuna maswala nyeti ya kikatiba katika kesi hiyo kama jinsi mawakili wa pande zote walieleza mbele yake na kwamba yanaweza kushughulikiwa na jopo la majaji watatu.
“Nakubaliana na pande zote kuwa kuna maswala nyeti katika kesi hii ambayo yanastahili kuzingatia Jaji Mkuu uwezekano wa kuteua jopo la majaji kushughulikia,” akaeleza Jaji Muriithi.
Jaji alikariri kwamba maswala pia ingawa hayo yanaweza kushughulikiwa na jaji mmoja, haoni haja ya kupiga mwafaka wa pande zote kwamba maswala hayo yaweze kushughulikiwa na jopo la majaji.
Mawakili Gikandi Ngibuini wa mlalamishi Bw Silas Otuke, William Mogaka na Mohammed Balala wa Gavana Joho, Paul Buti wa naibu gavana Hazel Nyamoke Ogunde na Sanjeev Khagram wa Tume ya Uchaguzi na Mipaka (IEBC) na wakili Ruth Lutta wa afisi ya Mkuu wa Sheria walimueleza Jaji Muriithi kwamba wote wamekubaliana kwa kauli moja kwamba kesi hiyo ipelekwe kwa J a j i Mkuu Wi l ly Mutunga.
“Kesi hii imeweza kugharimu raslimali ya idara ya mahakama na sote tumekubaliana kwamba kuna maswala mazito ya kikatiba yanayopaswa kushughulikiwa na jopo la majaji,” akaeleza.
Majaji wawili Mary Kasango na Maureen Odero tayari wamejitenga kusikiliza kesi hiyo na sasa Jaji Mtunga atapaswa kuteua Majaji wengine nje ya mahakama za Mombasa.
Bw Otuke anataka Dkt Mutunga kuteua jopo la majaji kusikiliza na kuamua dhidi ya maswala kadha ya kikatiba katika kesi hiyo ambayo aliyodai Gavana Joho hakuwa na digrii mnamo Januari 31, 2013 na kwamba hakufuzu kuwania kiti cha ugavana.


