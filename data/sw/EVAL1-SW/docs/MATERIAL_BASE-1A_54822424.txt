
Makao makuu EAC kwafukuta
Feb 13, 2014

MSUGUANO wa kidiplomasia unaoendelea kati ya Tanzania na Rwanda, umezidi kupanuka hadi ndani ya Jumuiya ya Afrika Mashariki (EAC), Raia Mwema likifahamishwa kwamba, baadhi ya wafanyakazi wameanza kumtuhumu Katibu Mkuu Dk. Richard Sezibera kuwaburuza kwa kuegemea zaidi matakwa ya nchi yake, Rwanda.
Gazeti hili limenasa baadhi ya mawasiliano ya barua pepe kati ya wafanyakazi wa Jumuiya hiyo wakishinikiza kuchukuliwa kwa hatua zaidi huku Dk. Sezibera akizuia kuendelea kwa mjadala huo na wakati huo huo Msemaji wa EAC, Owoora Richard Otieno, akiita madai hayo ni majungu.
Hali hiyo inajitokeza ikiwa ni zaidi ya miezi sita sasa Tanzania na Rwanda zimekuwa katika msuguano wa kidiplomasia, kutokana na ushauri uliotolewa na Rais Jakaya Kikwete wa kuitaka nchi hiyo jirani kukaa meza ya majadiliano na waasi wa kikundi cha FDRL.
Rais Kikwete alitoa ushauri mjini Addis Ababa wakati wa mkutano wa viongozi wa Umoja wa Afrika (AU) lakini alijikuta akishambuliwa na Rais Paul Kagame wa Rwanda, pamoja na vyombo vya habari vya nchi hiyo.
Taarifa zilizopatikana kutoka ndani ya sekretarieti ya Jumuiya ya Afrika Mashariki zinadai kuwa, wafanyakazi wa nchi hizo mbili wamekuwa “wakisigana” huku kila upande ukichukua msimamo wa nchi zao.
Mgogoro baina ya wafanyakazi hao pia unadaiwa kumhusisha Katibu Mkuu wa Sekretarieti hiyo ya EAC, Dk. Richard Sezibera, ambaye pia ni raia wa Rwanda, akilalamikiwa na baadhi ya watumishi kuwa amekuwa akitekeleza majukumu yake kwa kuegemea upande moja.
Taarifa zaidi zinadai kuwa Dk.Sezibera ameshindwa kutoa mwongozo kwa viongozi wa juu wa nchi wanachama hasa katika utekelezaji wa miradi ya miundombinu, ikiwamo ujenzi wa reli, kati ya nchi za Kenya, Uganda na Rwanda, ambayo Tanzania na Burundi zimetengwa.
Ujenzi wa mradi huo ulizinduliwa mwaka jana mjini Mombasa na viongozi wa nchi zote tatu huku Tanzania na Burundi zikitengwa bila ya kuarifiwa hatua iliyosababisha nchi hizo mbili kuomba maelezo kutoka sekretarieti ya jumuiya.
“Utekelezaji wa mradi huo ulifikiwa na viongozi wakuu wa nchi tatu kwa matakwa ya kisiasa kinyume kabisa cha mkataba unaounda jumuiya hiyo”
“Matarajio ya wengi ni kwamba katibu mkuu na wasaidizi wake wangeingilia kidiplomasia kuwashauri viongozi wakuu wa Rwanda, Uganda na Kenya,” kilieleza chanzo chetu kutoka ndani ya EAC.
Mtoa habari wetu huyo alifafanua kuwa sura 7(3)ya mkataba wa Jumuiya ya Afrika Mashariki ambayo inaruhusu nchi wanachama kufanya miradi ambayo haiko kwenye mipango ya pamoja lakini ina manufaa katika mtengemano wa jumuiya hiyo.
Inafahamika kuwa viongozi wa Kenya, Rwanda na Uganda wanatekeleza miradi ambayo imo katika mipango ya Jumuiya ya Afrika Mashariki, tena bila kuomba idhini kwa nchi za Tanzania na Burundi ambazo ni wanachama wa jumuiya hiyo.
Kwa mfano suala la ujenzi wa miundombinu kama reli na barabara, upanuzi wa bandari, mkataba wa kukusanya ushuru kwa pamoja (single customs territory), hati moja ya kuingia na kukaa katika nchi wanachama kwa muda maalumu (single visa) na hata shirikisho la kisiasa.
“Mambo yote haya yamo katika mipango waliyokubaliana nchi wanachama na kila nchi ilikuwa inayafanyia kazi, lakini ghafla Rwanda, Kenya na Uganda zikaitana na kukubaliana kuyafanyia kazi kwa haraka. Hili jambo linatishia uwepo wa jumuiya,” alieleza.
Kimsingi, katibu mkuu wa EAC alipaswa kuzionya nchi hizo tatu kwa kuvunja mkataba wa jumuiya, lakini inadaiwa hakufanya hivyo kwa sababu nchi yake ya Rwanda ni mnufaika na miradi hiyo.
Mtendaji huyo mkuu wa jumuiya analaumiwa kufanya kazi kwa kuegemea upande mmoja katika jambo hilo, kinyume cha mkataba wa Jumuiya unaowataka katibu mkuu wa EAC na wafanyakazi wa chini yake kutopendelea upande wowote.
Hali hiyo iliibua majibizano makali miongoni mwa watumishi wa jumuiya hiyo kupitia mtandao wa mawasiliano wa barua pepe, ukimhusisha pia katibu mkuu.
Mawasiliano hayo ambayo Raia Mwema imeyaona yanaonesha kuwa wengi wa watumishi walitaka sekretariati ya jumuiya ifanye jitihada za dhati kuokoa jumuiya isivunjike lakini Dk. Sezibera alitoa amri mjadala huo usitishwe.
Mmoja wa watumishi wa ngazi za juu katika Jumuiya, alionya kwenye barua pepe kwa kuandika; “Hatuwezi kukaa na kuangalia mambo yanavyokwenda na kuhatarisha uhai wa Jumuiya kama kweli sisi tunawaza kwa niaba ya Jumuiya….hivi ndivyo Jumuiya ya awali ilivyovunjika, kwa nini turuhusu ivunjike tena wakati wananchi wamekwishaona manufaa ya Jumuiya hii?” alihoji.
Mfanyakazi mwingine ambaye ni raia wa Kenya aliandika: “Labda Katibu Mkuu (SG) anapaswa kuwaita wafanyakazi wote walioko nje ya kituo ili kuunganisha vichwa na kutoa mwelekeo”.
“Hatuwezi kamwe kufukia vichwa vyetu kwenye mchanga kama vile hakuna kilichotokea. Tunawahitaji makatibu wakuu waliopita, marais wastaafu, Mwinyi, Mkapa na Moi na jopo la watu wanaoheshimika katika jamii kuweka mkakati wa kuiokoa jumuiya.”


