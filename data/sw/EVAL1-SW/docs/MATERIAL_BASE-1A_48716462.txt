
Binti akataa wazazi wake kupewa mahari
Na PETER OFWARE
KIPUSA wa kijiji hiki aliwashangaza wakazi alipomkataza mumewe kuwapelekea mahari wazazi wake akidai kwamba walikataa kumsomesha. 
Inasemekana kwamba badala yake mwanadada huyo alimwambia mumewe apeleke mahari hiyo kwa shangazi yake aliyemlipia karo hadi chuo kikuu baada ya wazazi wake kutomjali.
Kulingana na mdokezi, wazazi wa mwanadada huyo walikataa kumlipia karo ya shule ya upili wakisema hawakuona haja ya kumsomesha msichana na ikabidi binti yao kutorokea kwa shangazi yake aliyemsomesha.
Baada ya kumaliza chuo kikuu na kupata kazi aliolewa na jamaa meneja wa benki.
Ni baada ya kuolewa ambapo wazazi wake walianza kumshinikiza mumewe awalipe mahari kulingana na mila za jamii yao.
“Wazee wa familia ya mumewe waliandaa kikao na kuamua kupeleka mahari lakini mwanadada alipojulishwa alipinga vikali wazazi wake kupewa mahari hiyo na badala yake akataka ipewe shangaziye,” alieleza mdokezi.
Hata hivyo, shangazi yake alimshauri apeleke mali hiyo kwa wazazi kwa sababu mila za jamii hazimruhusu kupokea mahari isiyo ya binti yake. Ni hapo ndipo binti alikubali wazazi wake wapewe ingawa shingo upande


