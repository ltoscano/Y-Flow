Mákalámba afándí mpé na bilambá na yĕ sé bôngó. Azalí kokɛndɛ, kási mokóto mwa mbúla sé likoló lya nkínga. Lokóla mpé yĕ azalákí na motéma mwa bokɛi o ndáko ya yĕ na ngonga ya zómi na íbalé tɛ̂, alekí epái ya zándo. Atɛ́lɛmɛ mwâ mokɛ́ boye, amɔ́ní sé elɛngɛ́ mwăsí wa nkómbó Lusengo. Amópésí sé mbɔ́tɛ ya nsái. Lusengo mpé azilí atá kozila tɛ̂, •amóbandélí• masoló mazalí o motéma mwa yĕ.

Lusengo yĕ yĕ te, "Bóní ozalí kosála ngáí boye. Utá sánzá motóbá elekí, nakomɔ́na yɔ̆ lisúsu tɛ̂. Nabéngí yɔ̆ óyâ o ndáko ya ngáí mbala na mbala, olingí koyá tɛ̂ ntína níni@ Nayébí malámu osílí obálí mwăsí wa yɔ̆ ya monɔkɔ ya mbóka. Atá otíkí ngáí, okokí atá koyá koyébisa ngáí tɛ̂@ Yébá malámu bolingo ezalí nyɔngɔ tɛ̂. Sɔ́kí obóyí ngáí, nakokí kokanga yɔ̆ tɛ̂. Ndé malámu óyébisa atá ngáí moníngá wa yɔ̆ mpɔ̂ nábósana yɔ̆ mpé náluka nzelá na ngáí mosúsu. Libosó ya bobáli moníngá wa ngáí óyo bozalí na yĕ sika, ozalákí na ngáí tɛ̂@ Lokóla yɔ̆ obálí sika óyo mwăsí mosúsu, ngáí ndéngé níni nakokí kokanga yɔ̆@ Wâná ezalí motéma mwa yɔ̆mɛ́i tɛ̂@ Bɔ̂ngɔ́ mpɔ̂ níni ótíká ngáí boye atá mwâ mokandá tɛ̂ tŏ maloba •tɛ̂•@ Yɔ̆ ozalí mwăna ya mbóka mundɛ́lɛ́, ngáí mpé nazalí mwăna ya mbóka mundɛ́lɛ́. Tozalákí na libála mpé totíkání. Tokokí kosálana mabé lokóla basúsu bazalí kosálana tɛ̂ mpé ezalí malámu tɛ̂ te bísó totíkana sé bôngó ndaká tɛ̂. Oyébí te libála lya mbóka óyo lisílaka tɛ̂. Bísó na yɔ̆ míbalé toyébí bato ya mbóka óyo míngi ndéngé mɔ̆kɔ́. Tokokútana na matánga tŏ mpé makambo ya kobimisa băna. Bôngó ebɔngí malámu tótíyana nkándá tŏ tótálanaka sé bôngó tɛ̂. Ebɔngí sé tózala na bondeko monɛ́nɛ. Sɔ̂lɔ́ nalobélí yɔ̆ boye pámba tɛ̂, na ntína te osálí ngáí mabé. Nasɛ́ngí na yɔ̆ te ózóngela ngáí tɛ̂. Oyébí na bolámu te bísó băsí, sɔ́kí mobáli, lokóla yɔ̆, amítíí káti ya nzelá ya kokíma mwăsí, útá nsánzá sambo ebɔngí sé yɔ̆ mwăsí óluka nzelá ya yɔ̆ mosúsu. Oyébí te kozwa ya bísó băsí ya Kinshásá ezalí sé mpɔ̂ ya mibáli.

"Sɔ́kí mwăsí azángí mobáli, azalí sé káti ya mpási monɛ́nɛ. Bôngó olingákí nálíya níni káti ya nsánzá sambo wâná okímá ngáí@"

Mákalámbá yĕ yĕ te, "Mamá Lusengo, ebɔngí tóluka naíno esíká ya kofánda mpɔ̂ te tólobana malámu na ntína te maloba ma mbángumbángu mazalí malámu tɛ̂. Ebɔngí sé ngáí náfánda, yɔ̆ mpé ófánda mpɔ̂ tólobana malámu."

Mákalámbá na Lusengo babéndání epaí ya mwâ etɛ́kɛlo ya masanga. Ekɔ́tí bangó káti ya mwâ etɛ́kɛlo ya masanga, babéndí kíti mpé bafándí esíká mɔ̆kɔ́. Babéngí mpé molangi mwa masanga. Mwăna ya masanga ayélí bangó masanga mpé atíyélí bangó masanga o ntéi ya kɔ́pɔ. Mákalámba atómbólí kɔ́pɔ na yĕ likoló mpé alobí na Lusengo ábénda ya yĕ kɔ́pɔ lokóla, mpɔ̂ ya bokútani bwa bangó. Batómbólí bangó bánsɔ mpé balekísí kɔ́pɔ o monɔkɔ mpé bakitísí elɔngɔ.