
Wakulima wa miwa wadai Sh50 milioni
ANITA CHEPKOECH Na JOHN SHILITSA
WAKULIMA wa miwa katika eneo la magharibi mwa Kenya wameonya kwamba watasambaratisha sekta ya sukari iwapo hawatalipwa deni la miwa la jumla ya Sh50 milioni.
Wakulima hao walisema deni hilo linaloendelea kuongezeka limewafanya washindwe kuendelea na uzalishaji wa miwa.
Kiwanda cha sukari cha Kibos mjini Kisumu kinadaiwa Sh10 milioni ilhali kiwanda cha Nzoia hakijawalipa wakulima mwa miezi sita sasa.
Novembamwaka jana, serikali ilitoa mikopo ya Sh700 milioni na Sh192 milioni kwa viwanda vilivyokuwa vikifilisika vya Nzoia na Chemelil mtawalia ili kuviwezesha kuwalipa wakulima na kuendelea na shughuli zake. 
Kiwanda cha Miwani, ambacho kilisambaratika 2000, kingali kinadaiwa Sh23 milioni na wakulima.
Wakulima hao walisema viwanda hivyo vimekosa kutimiza makubaliano kwamba viwalipe punde tu wanapofikisha miwa kiwandani.


