
Na sisi tunatengeneza katiba ya kwetu maana ile ya wanene haituoni
Jul 31, 2014

Kwa Waziri wa Mikiki na Makeke,
Uzitoni Street,
Bongo.
Sasa mpenzi,
UNAENDELEAJE na mikakati na harakati zako? Uko poa au umepooza? Nakumisije jamani!
Naona ni miaka tangu uje na ni miaka zaidi hadi Mama Bosi atakapoona ni haki yangu kupata mapumziko na kwenda nyumbani.
Lakini hasa nakumiss wakati huu ambao Hidaya ameanza mambo mapya. Nina hamu sana ya kujaribu mawazo yangu kwako na kusikia mawazo yako, maana najua wewe ungetoa mawazo ya maana sana. Na tungekuwa pamoja ni bora zaidi, si hali hii ya nusu kuonana.
Ndiyo mpenzi, usiwaambie watu maana mabosi wakisikia tetesi, nafikiri tutanyongwa hadharani. Lakini baada ya kuona matatizo tunayopata sisi, na adha kubwa zaidi wanazopata wenzetu, sisi mahausigali tusio na akili wala wakili tumezidi kuimarisha umoja wetu na tukifanikiwa, iko siku mabosi watalazimika kututambua.
Si unakumbuka nilikuambia sisi wafanyakazi wa ndani, tunajitahidi kupanga muda wetu ili twende sokoni kwa muda uleule ili tuweze kuwa na nafasi ndogo ya kubadilishana mawazo na kusaidiana.
Tumeanzisha hata VICOBA yetu ambayo kweli ilimsaidia yule dada aliyekuwa ananyemelewa na bosi huku halipwi mshahara wake. Ameshaleta habari kwamba amefika nyumbani salama na hajui jinsi ya kushukuru maana anajiona huru baada ya kusota utumwani kwa mwaka mzima.
Basi katika kuimarisha VICOBA yetu, tumeona kwamba haitoshi kuchangishana pesa tu, ingawa ni muhimu na nadhani wengine wetu tutaanzisha biashara ndogondogo hivi karibuni.
Lakini tumekaa na kutafakari. Tumeona wanene, hata wanene wanaojidai watetezi wa haki za binadamu hawatuoni sisi. Kabisa. Au labda sisi si binadamu, ni mahausigali (daima msichana hata tukiwa na miaka 30) ndiyo maana hatuwezi kutetewa na hawa magwiji wa haki za binadamu.
Ndiyo maana wako hata wanasheria ambao wanajua sheria zote hadi wajukuu na vitukuu wa sheria lakini bado wanatunyanyasa tu. Na wangapi kweli wanatulipa mshahara badala ya masihara ? Au wanatumia kisingizio hiki au kile kutulipa mshahara wa mwezi ambao ni chini ya thamani ya mlo wao mmoja tu wanapotoka auti.
Oh najua wapo wengine ambao wanatuona kidogo lakini kwa walio wengi, ni kama vichwa vyao viko vimejitokeza juu ya mawingu hivyo hawawezi kutuona sisi tunaotambaa hapa ardhini.
Ndiyo maana utawasikia wakipiga kelele kuhusu haki hii au ile lakini huko majumbani mwao hadithi ni tofauti kabisa. Ninaowafurahia kabisa ni hao ambao wanaimba umuhimu wa elimu kwa wasichana huku wakijua watoto wao wanaweza kusoma vizuri kwa sababu sisi wasichana wengine tunanyimwa nafasi ya kusoma ili kuwatumikia wao. Na ukiomba kujiendeleza kidogo, si matusi hayo, na masimango.
Hata mimi, baada ya miaka yote hii, nasimangwa na MB na hata kutishiwa kufukuzwa nikitoa wazo kwamba nahitaji kujiendeleza na mimi huko Binti Bosi anarudi nyumbani na kufaidi vitabu kila siku wakati nampikia, na kumfulia na kufanya kazi zote za ndani ili aweze kuwa mtetezi wa haki za binadamu mbele ya safari.
Haya na vyama vya wafanyakazi viko wapi ? Kuna mtu kaniambia kwamba sisi tunapaswa kuwa chini ya chama kinaitwa CHODAWU lakini sijawahi kuona hiki chama mahali popote. Au ni kama vifaru, labda vilitamba na mapembe yao zamani lakini sasa karibu vimetoweka kabisa.
Na serikali je ? Kwa nini hakuna wakaguzi wanaokuja kuhakikisha kwamba sisi hatunyanyaswi ? Kwa nini maofisa wa serikali kwenye ngazi ya kata na wao hawafuatilii ? Wanyanyasaji mitaani wanajulikana sana, na ni dhahiri na wao wamo, lakini hatua gani zinachukuliwa ?
Hata hivi vyama vya vijana vivyohivyo. Unafikiri umoja wa vijana wa vyama mbalimbali unatuona sisi ? Wao kabisa wanajitahidi kutoa vichwa vyao juu ya mawingu ili waangalie nyota angani huku wakitarajia kwamba kwa kuimba sifa za nyota, labda na wao watapandishwa huko siku moja. Na ikibidi kutukanyagakanyaga sisi ili wafike huko, potelea mbali.
Haya ndiyo mambo tunayojadili tukikutana sokoni. Na usishangae mpenzi tumewezaje kufanya hivyo. Kuna fundi cherehani ameturuhusu tujibwage pake ili tuweze kufanya mikutano yetu pale bila kuonekana sana.
Kila dada ana stori zake za uchungu hadi tunalia pamoja mara nyingi, na hata yule dada wa cherehani analia pia. Lakini anatupa moyo. Kumbe hata yeye alianza kama mfanyakazi wa nyumbani. Alikuwa na bosi afadhali ambaye aliona kwamba baada ya miaka mitatu ya kutumikiwa vema, ni bora kumpa cherehani. Na tokea hapa amejitahidi hadi kumiliki vyerehani vitatu.
Lakini jambo tuliloliona katika kuelezana uchungu wetu ni kwamba hakuna ukombozi binafsi. Mabosi wema wako haba kuliko mahindi mwaka wa njaa, hatuwezi kutarajia kila msichana amfume mwema.
Na kwa kuwa mabosi waovu wako wengi kama utitiri haiwezekani kila msichana atafute kukwepa au kupigana peke yake, mwisho wake ni kubakwa, au ngeu na kufukuzwa kama mbwa bila hata kupewa haki yake ya kufanya kazi.
Ni lazima tuungane ili tutafute njia ya kulindana, na kuteteana, na kupigania haki zetu za binadamu pia, vinginevyo sisi na wadogo zetu tutaendelea kunyanyaswa tu. Bado tunajadili tufanye nini maana si rahisi na hata upande wetu nani angependa kufukuzwa kama mbwa lakini faida yetu ni kwamba tuko katika kila nyumba.
Tukiweza kujenga mtandao vizuri, mabosi wanyanyasaji watalazimika kukoma. Na pia tutawatafuta hawa wachache wanaotetea haki zetu kwelikweli ili waweze kutuunga mkono na kutushauri. Ndiyo faida ya mtandao maana si hata wao wana wafanyakazi wao huko nyumbani kwao ?
Na unajua nani mwenyekiti mpenzi ? Mpiganaji wako, mwishiwa Hidaya mwenyewe. Ni kazi kwelikweli, na uongo mbaya, naanza kukosa usingizi nikifikiria wako wafanyakazi wangapi wanaohitaji kulindwa na kutetewa lakini ndiyo hivyo.
Ndiyo maana naomba sana ushauri wako mpenzi wangu. Na ukija safari ijayo, itabidi uje kusalimia kundi letu na kutupa uzoefu wako mpiganaji mwenzangu.
Naona niishie hapo kwa leo mpenzi. Waache wakubwa waendelee kupiga kelele juu ya mbili au tatu, huku tukiendelea kuwafulia na kuwapikia. Na sisi tunatengeneza katiba ya kwetu maana ile ya wanene haituoni.
Mpenzi wako, mpiganaji mwenzako, mwenyekiti mtukufuru
Hidaya


