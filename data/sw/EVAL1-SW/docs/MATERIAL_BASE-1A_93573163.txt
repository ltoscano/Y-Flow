
Penzi la mabinamu laishia katika mauti
WAKAZI wa mji wa Kimende Kaunti ya Kiambu walipigwa na butwaa jana baada ya mwanamume kuua jamaa yake kufuatia mzozo wa kimapenzi.
Mwanamume huyo mwenye umri wa miaka 30 anasemekana kuwa na uhusiano wa kimapenzi na binamu yake kwa miaka mingi licha ya kuonywa na familia yao.
Wawili hao wanasemekana kukosana jana asubuhi kabla ya mwanamume huyo kumdunga kisu shingoni binamuye.
“Mwanamume anasemekana kukasirishwa na uamuzi wa binamuye kutaka kuolewa na kumaliza uhusiano wao,” alisema mmoja wa wakazi.
Jamaa huyo alitoroka baada ya kutekelez kisa hicho na maafisa wa polisi wameanzisha uchunguzi ili kumnasa.
Kwingineko, maiti ya mwanaume wa umri wa miaka 30 iliyokuwa imeanza kuoza ilipatikana jana jioni ikielea katika Mto Narok, mjini Narok.
Mwili huo ambao haujatambuliwa uligunduliwa na wapita njia waliokuwa wakivuka mto huo kwa kutumia daraja.
Inasadikiwa kuwa huenda mwanaume huyo alikuwa miongoni mwa watu walisombwa na mafuriko yaliyosababisha uharibifu mkubwa mjini Narok siku tano zilizopita.
Wafanyabiashara walipata hasara kubwa mjini humo kufuatia mafuriko yaliyotokea Jumanne jioni. Mali yenye thamani ya mamilioni ya fedha ilisombwa na mafuriko hayo.
OCPD wa Narok Kaskazini Paul Leting` alithibitisha kupatikana kwa maiti hiyo na akawataka wenyeji wa eneo hilo ambao wamepoteza jamaa yao kujitokeza kutambua mwili huo.
Mwili huo ulipelekwa katika mochari ya hospitali ya rufaa ya Narok ukisubiri kufanyiwa upasuaji kubaini kiini cha maafa hayo.
Kwingineko, polisi katika soko la Siakago kaunti ndogo ya Mbeere wanamzuilia mwanamume wa umri wa miaka 30 ambaye alizua taharuki kwa kulipua fataki bila kuwa mwangalifu.
Mtu huyo alikamatwa baada ya wakazi kuanza kupiga mayowe kwa hofu kwamba ilikuwa milipuko ya risasi. Nduguye alisema mtu huyo aliwasili kutoka Mombasa kwa sherehe za Mwaka Mpya na kulipua fataki hizo siku mbili baadaye majira ya usiku.


