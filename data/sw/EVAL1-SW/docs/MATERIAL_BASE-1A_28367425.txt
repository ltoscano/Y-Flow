
Tumemsikia ‘mchumi daraja la kwanza’ Jun 20, 2012

BAJETI ya Taifa letu kwa mwaka wa fedha wa 2012/13 iko mezani. Mjadala umeanza kwa kishindo. Kabla ya mjadala kuanza, tumesikia mengi.
Ilianza kwa waziri aliyeiandaa awali kuondolewa katika Baraza la Mawaziri.
Mara tukasikia Kamati ya Bunge ya Fedha na Uchumi imeikataa na kuifukuza.
Kisha tukaisikia Waziri mpya wa Wizara ya Fedha Dk. William Mgimwa, ameifanyia marekebisho makubwa na kuirejesha kwenye Kamati. Baada ya hapo tulishuhudia mikikimikiki ya wabunge kuapa kuikataa bajeti hiyo. Zikafuata harakati za watawala wa chama tawala na serikali, kukutana na wabunge wa CCM ili kuwaweka sawa kabla ya mjadala kuanza.
Hata baada ya jitihada hizo, bado tumeshuhudia baadhi ya wabunge wakiapa kutoipitisha bajeti hiyo kwa madai lukuki. Kwa vyovyote vile, jitihada za watawala kuwaweka sawa wabunge, au kuwatisha, si sehemu ya kile kinachodaiwa kuwa utawala bora. Mbunge anayebadili mawazo yake kwa kuunga au kupinga bajeti anakiuka haki za msingi za waliomchagua.

Mjadala ulianza Jumatatu kwa kishindo. Makala hii inalenga kujadili kwa kifupi mwanzo mbovu wa mjadala huo. Mbunge wa Iramba, Mwigulu Nchemba, ambaye pia ni Katibu wa Uchumi na Mipango wa Chama cha Mapinduzi (CCM) alikuwa mmoja wa wachangiaji wa siku hiyo jioni. 
Katika mchango wake uliojaa jazba, pamoja na mambo mengine, alijitambulisha kama mwana uchumi wa daraja la kwanza na mtumishi wa Benki yetu Kuu (BOT).
Utambulisho huu, pamoja na mengi aliyosema, vililenga kuvuta usikivu na kuaminika kwa kile akisemacho.
Yeye ni msomi, mchumi na mtumishi wa Benki Kuu, anapaswa asikilizwe. Mimi ni mmoja wa waliomsikiliza kwa makini, kwa sababu ameomba asikilizwe kwa makini kwa kuwa ni msomi, mchumi wa daraja la kwanza na mtumishi wa chombo kinachoratibu uchumi wa Taifa (BOT).

Kwanza nitangulie kutangaza mgongano wa maslahi katika kujadili suala hili.
Mimi ni mmoja wa wanaoamini, kwa dhati, kuwa hata kama Bunge lingepitisha bajeti hii, bila kuhoji chochote, bado hali ya Taifa letu itaendelea kuwa mbaya zaidi.
Hata kama Bunge lingepitisha bajeti hii kwa kuongeza kiasi cha fedha kilichoombwa na serikali, bado hali ya Taifa letu itaendelea kuwa mbaya zaidi.
Kwa hiyo, najadili suala hili kutokea upande asioupenda Mheshimiwa Mwigulu Nchemba. Kwa kusema hivi sina maana kuwa nakubaliana na bajeti mbadala iliyosomwa mapema Jumatatu asubuhi. Sina maana hiyo na si mada yangu leo.
Tatizo la Taifa letu kiuchumi ni zaidi ya serikali kuomba fedha bungeni ikapewa. Ni zaidi ya serikali kupata kila inachohitaji ili kuinua hali za watu. Kwa miaka mingi, serikali hii imeomba fedha na kupata kwa asilimia 100; imepata kura na ridhaa za wananchi kwa asilimia nyingi na hata za ziada.
Serikali hii imepata ridhaa ya kuongoza Taifa lenye wananchi wapole, wavumilivu, wastaarabu na wasikivu. Hii ni mitaji ambayo haipatikani katika mataifa mengine, lakini mataifa hayo yanafanya vizuri sana katika medani za kiuchumi na kijamii. Narudia tena kusema, vitu vyote tunavyohitaji ili tuendelee tumekuwa navyo lakini bado hatuendelei.
Mheshimiwa Mwigulu Nchemba, ama hajui, au hakutaka kutueleza ni kwa nini hatuondokani na umasikini tulio nao licha ya kuwa na wachumi daraja la kwanza kama yeye bungeni, BOT, vyuoni na serikalini. Mheshimiwa Rais wetu ambaye ni mchumi kama Mwigulu, aliwahi kunukuliwa akisema kuwa hajui ni kwa nini Tanzania ni maskini.

Mgogoro umezuka kati ya wanaounga mkono bajeti na wale wanaoipinga.
Wanaoipinga wanadai fungu lililotengwa kwa ajili ya bajeti ya maendeleo ni dogo kuliko ahadi ya serikali mwaka jana, dogo kuliko agizo la Bunge mwaka jana, na dogo kiasi cha kulifanya Taifa liendelee kuwa tegemezi kwa fedha za wahisani.
Wapinzani wa bajeti wa ndani na nje ya CCM wanadai fungu la matumizi mengine (bila shaka yasiyo ya maendeleo) ni kubwa mno. Ni kama bajeti yetu inaashiria zama za kula bila kufanya kazi wakati misahafu mitakatifu inasema, “asiyefanya kazi asile”.
Wapinzani wanasema fungu la maendeleo liko chini ya asilimia 30 zilizokubaliwa. Iwe ni asilimia 30 au 35 ya bajeti nzima au asilimia 30 au 35 ya pato la ndani la taifa, hili si tatizo kubwa kwa sasa.
Kinachogomba kwa wapinzani wengi wa bajeti hii ni kuwa, bajeti yetu inaonyesha fungu dogo sana la maendeleo na kiasi kikubwa kwa matumizi mengine ya serikali. Hapa ndipo mgogoro kati yangu na Mwigulu Nchemba, mchumi wa daraja la kwanza na mtumishi wa BOT, unapoanzia.

Mwigulu Nchemba anadai kuwa wanaopinga bajeti hii kwa msingi wa kutenga fungu dogo la maendeleo wamepotoka. Kwamba, ziko fedha nyingi zaidi ya zinazoonekana katika fungu hilo la maendeleo ambazo wapinzani wanapaswa kuziona na kuzikubali. Akataja kuwa fedha za matumizi ya kusomesha wanafunzi katika vyuo vikuu ni sehemu ya fungu la maendeleo kwa sababu ni uwekezaji katika rasilimali watu.

Kwanza niseme huu si utaratibu wa muundo wa bajeti yenyewe ambayo hupaswa kuainisha ni yapi ni matumizi ya kawaida na yapi ni kwa jili ya mipango ya maendeleo. Hilo namwachia Mheshimiwa Spika na watalaamu wake washughulike nalo.
Lakini kwangu mimi kujaribu kuhalalisha matumizi ya kusomesha wanafunzi kuwa sehemu ya fungu la mipango ya maendeleo ni kupotosha taaluma na umma kwa ujumla. Hii haina tofauti na mtu anayejaribu kujenga hoja kuwa, serikali ikipanga fungu kubwa la matumizi ya chai na vitafunio maofisini kuliko fungu la maendeleo, inakuwa iko sahihi kwa sababu imewekeza katika matumbo ya wafanyakazi wake kwa siku za baadaye!
Mwigulu anashindwa kutofautisha matumizi ya kawaida na matumizi ya maendeleo na kuwa kusomesha wanafunzi ni matumizi ya kawaida kwa serikali yoyote iliyo na uhalali wa kuongoza.
Hawa ndio wachumi wetu wanaolazimisha mambo kiitikadi na kusababisha serikali yetu kushindwa kuondokana na kero mbalimbali. Juzi juzi tumemsikia Meneja wa ATC aliyefukuzwa akijitetea kuwa sare ya watumishi wa ndege iligharimu dola 18,000 na siyo 49,000 kama ilivyonukuliwa katika vyombo vya habari! Kwake huyu dola 18,000 kununua sare moja anaona sawa kama ilivyo kwa Mwigulu Nchemba kuona matumizi ya kusomesha wanafunzi si fungu la matumizi ya kawaida bali ni fungu la maendeleo.
Kwa mtazamo huu wa Mwigulu Nchemba, hata Bunge lingeipa serikali fedha zote wanazoomba, hazitabadilisha chochote katika hali duni za Wa tanzania.

Pamoja na vita ya ufisadi wa rasilimali za Taifa na fedha za umma, upo ufisadi wa kifikra unaoendelea miongoni mwa wasomi wetu walioshinda vizuri darasani lakini hawana mchango wa maana katika Taifa. Ufisadi wa fikra ndio unaoifanya serikali ishindwe kukusanya kodi, kukwamisha huduma kwa wawekezaji wa ndani na kutetemekea wawekezaji wa nje, na kuweka mikataba gandamizi kwa Taifa letu.
Mikopo ya hatari inayoendelea kurundika mzigo wa kuilipa kwa watoto ambao hawajazaliwa, inasainiwa na wachumi wetu wa daraja la kwanza kama Mwigulu Nchemba.
Ufisadi huu wa kifikra, hauendi wala kuwaza mbali na tumbo. Ni fikra zinazoamini kuwa fikra sahihi zinapatikana katika chama fulani cha siasa, aina ya gari analoendesha mchangia hoja, aina ya simu anayotumia, na nyumba anayoishi. Tukifuata fikra za Mwigulu katika kutetea fungu la maendeleo katika bajeti yetu, tutaishia kuhalalisha kuwa hata bajeti ya safari za viongozi zisizoisha ni uwekezaji katika maendeleo.


