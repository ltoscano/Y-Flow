NZÁDÍ
Libosó lya kobála mwăsí wa míbalé, nazalákí ná mwăsí wa ngáí wa yambo sé malámu ntángo ínsɔ. Mwăsí wa ngáí mpé azalákí ná ɛsɛngɔ mikɔlɔ mínsɔ́. Nazalákí ná elikya 'te sɔ́kɔ́ nabákísí mwăsí mosúsu, yĕ mpé ndázalí se na ɛsɛngɔ. Kosálisa băsí míbalé ekokí kozala mabé tɛ́.
Mwa mokolo ntúkú míbalé na mínei, sánzá motóbá, mbúla nkóto mɔ̆kɔ́ na nkámá libwá na ntúkú motóbá na mwambe. Bánsɔ toyébí 'te ezalaka mokɔlɔ mwa makambo. Mokɔlɔ moye bakóló-mbóka ba Kongó babóngólí nkómbó ya mokili mwa bísó. Balobí te Kongó ndézalí lisúsu Kongó tɛ́, kási basílí babóngólí yangó nkómbó 'te Nzádí. Sikáwa tozalí bobɛ́lɛ́ koyóka bakonzi bakolimbola bísó ntína níni basálákí bôngó. Bakoloba 'te o mokili mwa bísó bikólo bisangání ebelé. Bobɛ́lɛ́ elɔ́kɔ mɔ̆kɔ́ ezalí ya bísó bánsɔ> ebale. Bipáí míngi bobɛ́lɛ́ ebale efungólí nzelá 'te bato bakutanaka. Ebale ezalí kokanga bísó bánsɔ esíká mɔ̆kɔ́. Kási bakotángaka mpé ebale nkómbó ndéngé na ndéngé. Bikólo bínsɔ bato bazalí na nkómbó bakotángaka ebale ya bangó. Nzókandé ekólo •mɔ̆kɔ́• tɛ́ bakotánga ebale na nkómbó ya 'Kongó.'
'Kongó' ezalí ndé nkómbó ya moto, mpé mbóka ya yĕ Mbanza Kongó. Bato ba mbóka ya yĕ ba-Kongo. Bapotulugese bakobénga mbóka yangó San Sálvador, o mokili mwa Angola.
Sikáwa tokotánga mokili mwa bísó Nzádí. Bísó ko wâná ba-Nzádí.
Nzádí elingí koloba na lokota la ba-kongo> ebale. Bakonzi baponí nkómbó yangó mpámba tɛ́. O káti ya nkómbó ndéngé na ndéngé bato bakotánga mái ma bangó, baponí nkómbó óyo ba-Kongo bakopésaka ebale enɛ́nɛ, zambí mái mánsɔ ma ebale, mái ma miluka mínsɔ mya bikólo bínsɔ bya mokili mwa bísó makotíyela sé epái ya ngɛlɛ́, epái ya ba-Kongo. Epái ya ngɛlɛ́ okomɔ́nɔ mpé makási ma ebale malekí.
Bobɛ́lɛ́ lɛlɔ́ na radio balimbolí ntína esúsu epésákí bakonzi makanisi ma bobóngólí. Balobí te nkómbó 'Kongó' ebongí tɛ́. Mpámba tɛ́, sɔ́kí totángí bato ba Kongó 'ba-Congolais,' tosangísí lingála na lifalánse. Sɔ́kí tobéngí bangó ba-Kongo, tobébísí. Mpámba tɛ́, bato ebelé ba mokili mwa bísó bazalí ba-Kongo tɛ́. Bobɛ́lɛ́ ndámbo ya bato baye baútí o mbóka Mbanza-Kongó bazalí ba-Kongo, basúsu bazalí ba-Kongo tɛ́. Kási bísó bánsɔ tozalí bato ba ebale. Ebale ezalí ya bísó bánsɔ, yangó wâná bísó bánsɔ ba-Nzádí. Nkómbó yangó ebongí mpenzá. Tosílí tozwí mosɔlɔ mwa bísó 'Zaire.' Zaire ebongí na ba-Nzádí, sé lokóla 'franc' ebongí na bafalánse.