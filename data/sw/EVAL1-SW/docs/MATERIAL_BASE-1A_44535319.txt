Utata Chuo cha Uhasibu Arusha
May 02, 2013

UTATA wa kisheria umeibuka kuhusu hatua ya uongozi wa Chuo Cha Uhasibu Arusha kukifunga chuo hicho kwa muda usiojulikana kutokana na vurugu zilizoibuka wiki iliyopita ambapo wanafunzi walimzomea Mkuu wa Mkoa wa Arusha Magesa Mulongo.
Chuo kilifungwa kuanzia Aprili 24 kwa tangazo lililotolwa na Kaimu Mkuu wa Chuo Faraji Kasidi kufuatia vurugu kubwa zilizoibuka chuoni hapo baada ya wanafunzi kumzomea Mkuu wa Mkoa wa Arusha kwa madai kuwa aliwadharau.
Mulongo alifika chuoni hapo baada ya kupigiwa simu na Mbunge wa Arusha Mjini Godbless Lema (CHADEMA) kuhusu hatua ya wanafunzi kutaka kuandamana kwenda ofisini kwake lakini Mulongo baadaye alimtuhumu Lema kuwa ndiye chanzo cha vurugu hizo ambazo zilipelekea yeye kuzomea. 
Hata hivyo, Lema alikamatwa usiku wa kuamkia Aprili 26 na kukaa rumande hadi juzi Jumatatu alipofikishwa mahakamani akituhumiwa kwa uchochezi kabla ya kuachiwa kwa dhamana.
Wanafunzi wa chuo hicho walipanga kuandamana hadi ofisini kwa Mkuu huyo wa Mkoa baada mwenzao Elly Kago kuuawa kwa kuchomwa visu na watu wasiofahamika katika tukio lililotokea usiku wa kuamkia Aprili 23.
Kufuatia zomea zomea hiyo, askari wa kikosi cha kutuliza ghasia waliokuwa wameandamana na Mkuu wa Mkoa waliwapiga mabomu ya machozi wanafunzi hao na baadaye uongozi wa chuo ulitoa tangazo kuwa chuo hicho kimefungwa kwa muda usiojulikana.
Tangazo hilo linasomeka:Kwa wanafunzi wote wa ngazi ya cheti, diploma, shahada na stashahada ya uzamili.
“Kwa Mamlaka niliyopewa na sheria ya chuo namba 1 ya mwaka 1990, kipengele cha 9 (2)-(3), nakifunga chuo kwa muda usiojulikana hadi baraza la chuo litakapoamua vinginevyo”. 

Tangazo hilo lilihitimisha kuwa wanafunzi wote wanatakiwa kuondoka katika eneo la chuo Aprili 24 saa 12 za jioni.
Hata hivyo uamuzi huo wa chuo unapingwa na baadhi ya walimu wa chuo na wanafunzi kwa madai kuwa kipengele kilichotumika ni batili na pia Kaimu Mkuu wa chuo hana mamlaka kisheria kufunga chuo bila ya idhini ya Bodi ya chuo.
Taarifa zinadai kuwa Kaimu Mkuu wa chuo Faraji Kasidi alichukua uamuzi huo kwa shinikizo la Mkuu wa Mkoa wa Arusha Magesa Mulongo na hakushirikisha Bodi ya chuo kufikia uamuzi huo na ulilenga kukidhi mahitaji ya kisiasa ya Mkuu huyo wa Mkoa.
Kuhusu unaotajwa kuwa utata wa kisheria, mwalimu mmoja aliimbia Raia Mwema kuwa kipengele cha sheria alichotumia Kaimu Mkuu wa chuo 9 (2)-(3) wala hakihusiani na suala la kufunga chuo na ni batili.
Akifafanua zaidi mwalimu huyo alieleza kuwa kipengele hicho cha 9 kinafafanua kuwa Waziri mwenye dhamana atamteua mtu anayeona kuwa anafaa kuwa Mkuu wa Chuo kulingana na sifa zinazostahili na hakizungumzii ufungaji wa chuo kwa namna yoyote.
Kwa mujibu wa mwalimu huyo kifungu cha (2) na (3) kinafafanua majukumu ya Mkuu wa Chuo (Principal), kuwa atasimamia shughuli za utawala na taaluma chuoni, na pia Kaimu Mkuu Chuo atafanya kazi zote pale Mkuu wa chuo anapokuwa hayupo isipokuwa hataruhusiwa kupiga kura na kufanya maamuzi katika vikao nyeti.
Aliongeza kuwa chuo kinaweza kikafungwa tu iwapo wanafunzi wanaweza kufanya vurugu kwa siku tatu mfulululizo bila ya kuingia madarasani na kwamba juhudi za kutatua mgogoro zimeshindakana ndipo Bodi humwagiza mkuu wa chuo kuchukua hatua za kukifunga.
“Kwa maana hiyo sheria iliyotumika kufunga chuo ni batili, na pia katika suala hili wanafunzi walikuwa na msiba wa mwenzao, hivyo kulikuwa bado na umuhimu wa kuwasikiliza madai yao na kujadiliana nao,” aliongeza.
Nmoja wa wanafunzi alisema uamuzi huo umewagharimu sana wanafunzi hasa wengi ambao wanatoka familia masikini na hawakuwa na fedha za kurudi makwao, na wengine walikuwa wanajiandaa kwa mitihani.
“Wengi wetu tulikuwa tumejiandaa kwa mitihani na kama unavyojua tunapanga bajeti ya fedha za kujikimu tunazopata kwa wazazi, wafadhili na Bodi ya Mikopo kwa hiyo uamuzi umetuathiri sana, ” alisema mwanafunzi huyo.
Juhudi za kumpata Kaimu Mkuu wa Chuo Faraji Kasidi hazikuweza kufanikiwa lakini Mkuu wa chuo hicho Johannes Monyo aliimbia Raia Mwema kuwa hakuna utata wowote kisheria kufunga chuo.
Monyo ambaye alikuwa nje ya nchi kikazi wakati wa vurugu hizo alitetea uamuzi wa Kaimu wake na kusema kulikuwa na ulazima wa kufunga chuo hicho kutokana na hali ya usalama iliyokuwapo kwani wanafunzi walikuwa wanaharibu mali za chuo.


