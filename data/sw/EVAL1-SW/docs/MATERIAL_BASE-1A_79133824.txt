
Amigolas aondoka Twanga
Aug 21, 2013

MWANAMUZIKI mkongwe na mtiifu aliyeitumikia bendi ya African Stars wanaotumia mtindo wa Twanga Pepeta, Hamis Kayumbu ‘Amigolas’ ameamua kuachana na bendi hiyo baada ya kudumu kwa miaka 13.
Awali ilikuwa habari ya siri ambapo Amigolas hakutaka kuweka wazi juu ya kuhama kwake Twanga Pepeta, lakini vyombo vya habari vilipoanza kuripoti naye akaamua kujitokeza akaweka wazi juu ya uamuzi wake huo.
Amigolas alikuwa akichukuliwa kama alama ya uvumilivu kwa wanamuziki ambao kwao imekuwa kawaida kuhama kutoka bendi moja na kwenda nyingine kila mwaka, akidumu katika bendi moja tu kwa zaidi ya muongo mmoja bila kuhama.
Mmiliki wa bendi hiyo, Asha Baraka amenukuliwa na vyombo mbalimbali vya habari na kuonekana kutoshtushwa na kitendo cha Amigolas kuanzisha bendi yake ambayo itakuwa inapiga muziki kwenye hoteli kubwa ndani na nje ya nchi.
Moja ya majibu yake alinukuliwa akisema: “Mimi sina tatizo na kuhama kwa Amigolas, kwani nimekuwa naye kwa muda mrefu hasa ikizingatiwa umri wake umeshakua mkubwa hawezi tena mikiki mikiki ya muziki wa kileo, zamani aliweza kuimba kuanzia jumatatu mpaka jumatatu lakini kwa kipindi kirefu sasa anaimba mara moja kwa wiki hata afya yake kwa sasa si imara kama zamani hivyo kwa kuchagua muziki wa mahotelini ni uamuzi wa busara.”
Hata hivyo Raia Mwema lilipomtafuta ili kupata kauli yake Asha Baraka alionekana kuhamaki tofauti na alivyokuwa akizungumza awali taarifa hizo zilipoanza kusambaa.
“Unasemaje, kuhama kwa Amigolas, hapana kwangu mimi hiyo si habari tena…nimezipata taarifa hizi kwenye magazeti hivyo na wewe kawaulize wenzako ama kasome magazeti,” alisema Asha Baraka.
Lakini mwandishi wetu alipomweleza kuwa wanahabari hawaruhusiwi kupata taarifa kwenye magazeti bali ni kutoka moja kwa moja kwa muhusika alisema: “Basi sitaki andika unavyojisikia ila kwangu hiyo si habari.”
Amigolas alipozungumza na wanahabari kwa nyakati tofauti alisisitiza kuwa amejitoa kwenye bendi hiyo ili kuangalia maisha yake na familia yake, lakini aliweka wazi kuwa hana kinyongo na mmiliki wa bendi hiyo na kuondoka ni hiyari yake.
African Stars ambayo ilianza rasmi mwaka 1999 na kupata umaarufu mkubwa kutokana na vibao vyake viliwi vya ‘Kisa cha Mpemba na Jirani’ vilivyoitambulisha vema bendi hiyo ambapo mpaka sasa vikipigwa watu wanaamka.

Awali African Stars ilikuwa ikipiga muziki kwenye hoteli ikiwa na waanzilishi wake Asia Daruwesh, Andy Swebe, Mafumu Bilali, Patrick Kimalee na Amigolas ambapo hiyo ilikuwa ni takriban miaka 15 iliyopita.

Baadaye wakabadili jina na kujiita African Revolution ‘Wana Chumvichumvi’ ilipofika mwaka 1999 ndipo wakaja na jina la African Stars Band wakitumia staili ya kutwanga na kupepeta ndipo lilipopatikana jina la Twanga Pepeta.

Waanzilishi wa African Stars Band ni Luiza Mbutu, Banza Stone, Rogert Hegga ‘Katapila’, Super Nyamwela, Danger Boy, Aisha Madinda, Hamisi Kayumbu ‘Amigolas,’ Ally Choki, Yahaya Mkango, Joseph Watuguru, Adolf Mbinga na Ally Akida.

Mpaka sasa wasanii ambao hawajawahi kuhama kwenye bendi hiyo tangu ianzishwe ni wawili tu; Mbutu na Amigolas. Baada ya Amigolas kuanzisha bendi yake kwa sasa mtoto mwema kwa Asha Baraka ni Luiza Nyoni ‘Mbutu’.


