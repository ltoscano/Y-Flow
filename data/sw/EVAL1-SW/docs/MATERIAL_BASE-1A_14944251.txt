Ndáko ya mawa. Tálaka bána, mpándá o mitú, makwánza o nzóto, mpé nzala o mabumu. Bána mawa! Mbɛlɛ yɔ̆ moto okokamwa míngi, okoloba, kási mobáli óyo abándákí mosála kalakala, ndéngé níni atóngákí ndáko mwa malongá tɛ́ útá kala@
Bandeko, tíka nálimbólela bínó likambo lya bangó malámu. Mpámba tɛ́, ntína ezalí. Bóyóka naíno, ezalí boye. Mobangé wâná, tatá wa băna, azalí molúba. Mamá wa bána ndé́ mokɔngɔ. Tatá abálaka libosó mwăsí mɔ̆kɔ́ kala, mwăsí wa mbóka ya bangó. Abótá na yĕ mwána mɔ̆kɔ́, mwána mobáli. Mwána yangó akómí mobáli monɛ́nɛ sikáwa, azalí na mwăsí wa yĕ na băna, na ndáko ya yĕ kitɔ́kɔ mpenzá o Bandalúngwa. Útá́ kala mwána azalí sé na nkanda mpɔ̂ ya ndéngé tatá •alongoláki•́ mamá wa yĕ na libála, libála lya makángo. Nkanda yangó ekólákí sé bokóli ntángo tatá akútánákí na mwăsí óyo mokɔngɔ mpé abándákí kobóta na yĕ băna. Alingí mwăsí óyo wa sika tatá abálí sɔ́kí mɔ̆kɛ́ tɛ́. Sé o eleko yangó mwăná akímí ndáko ya tatá, akeí koluka esíká ya yĕ mɔ̆kɔ́ ya kofútela. Tatá atíkalí o lopángo la yĕ bobɛ́lɛ́ na mwăsí wa yĕ wa sika.
Kási mwána óyo wa libosó azalí zóba tɛ́. Ayébí 'te na bakongo bána bakokɛndɛkɛ epái ya bomamá. Ntángo azalákí kovánda naíno o kelási, azalákí na moníngá mɔ̆kɔ́ molúba, kási mamá wa yĕ mokɔngɔ. Ewéí mamá wa yĕ, matáta míngi mazalákí wâná o káti ya tatá wa bána na banɔ́kɔ́ ba bangó. Bobɛ́lɛ́ likambo lya bobokoli băna. Basámbákí míngi mpenzá mpé bakabwánákí bobɛ́lɛ́ na nkanda. Yangó wâná mwána amílobélí 'te, sɔ́kɔ́ tatá akúfí mbɛlɛ bandeko ba mwăsí wa yĕ bakoyâ kowéla băna. Nakokí koyéba tɛ́ ndéngé níni bakonzi bakokáta likambo. Mbɛlɛ bakopésa bána lopángo ná ndáko. Mbɛlɛ bilɔ́kɔ tatá amɔ́nákí mpasi mpɔ̂ ya kozwa byangó, •bíkɛndɛ• na bakongo!
Mwana wa libosó alingí bôngó tɛ́. Alukí mayɛ́lɛ mpé azwí. Atɛ́kí lopángo la tatá wa yĕ. Na mbɔ́ngɔ azwákí na botɛ́ki lopángo, yĕ mɔ̆kɔ́ atóngí ndáko ya sika o Bandalúngwa. Asómbí mpé lopángo la sika, apésí tatá. Tatá avánda wâná na mwăsí wa yĕ mpé na bána. Kási ndáko wápi! Mwána alingí kobébisa mbɔ̂ngɔ mpɔ̂ ya ndáko tɛ́. Bobɛ́lɛ́ mwa biténi bya mabáya, na ndámbo ya manzanza, esíká bánsɔ bakokí komíbómba na butú, ekokí. Ndáko ezalí kotanga mái, likambo tɛ́. Boye malámu mpɔ̂ ya mwăsí wana mokɔngɔ na bána ba yĕ. Mwána akoboya tatá tɛ́. Mikɔlɔ mínsɔ tatá akokí kokɛndɛ Bandalúngwa. Biléi bikozánga tɛ́ kuna, bakopímela yĕ mpé kɔ́pɔ ya masanga tɛ́. Tatá azalí sé tatá. Kási mwăsí wa yĕ na băná ba yĕ, elɔ́kɔ tɛ́.