Soko huria limeshindwa kukidhi kiu ya wakulima wadogo
Jun 01, 2012

SERIKALI imeamua kuingilia ununuzi wa mazao ya wakulima wadogo kutokana na kushindwa kwa mfumo wa soko huria ambao iliuanzisha yenyewe, kukidhi mahitaji ya wakulima wadogo.
Haya yamesemwa na Waziri wa Kilimo Steven Wassira, wakati akihitimisha majadiliano ya Wabunge kuhusu miswada aliyowasilisha katika kikao cha 17 cha Bunge.
Kadiri ya yaliyoripotiwa kuhusu hitimisho hilo, Serikali inatarajia kuunda miundombinu ijulikanayo kama bodi za nafaka na mazao mengine.
Kuendana na uzoefu tulio nao hicho Serikali hukiita utawala bora, na bodi hizo zitaundwa na kuendeshwa na makada wa chama tawala na serikali yenyewe. Kwa maoni yangu hali hii ya wakulima kuundiwa bodi za mazao yao ni kuwarudisha nyuma katika maendeleo kiuchumi.
Wakati tunajitawala na kundelea mbele takribani miaka saba ndani ya Awamu ya Kwanza ya Serikali chini ya Mwalimu Julius Nyerere, wakulima walikuwa wakinunua na kuuza mazao yao katika soko la nchini na nje, kwa lugha nyingine, walijiundia na kuendesha ushirika kiuchumi uliofanya kazi hiyo kwa umahiri.
Nakumbuka nchi jirani za Kenya na Uganda zilikuwa zinajifunza kwetu na Umoja wa Ushirika Kimataifa (International Cooperative Alliance) ulifungua ofisi zake za kikanda Moshi, Tanzania.
Katika miaka saba ya uhuru, ushirika huo uliangukia katika mfumo ambao nyakati hizi unaitwa ufisadi na kuteketea kabisa. Kurudisha ushirika wa aina hiyo tunahitaji wafadhili wa kitaaluma na mfumo wa demokrasia ya dhati kiutawala. Ni ushirika tu unaoweza kuwaondelea uduni wa kiuchumi asilimia 85 ya Wa tanzania ambao sasa wanaishi chini ya msitari wa umasikini uliokithiri.
Katika kuzungumzia suala la bodi za nafaka, kati ya miaka 1964 na 1967 Serikali ilikuwa na muundo wa shirika lililoitwa The National Agricultural Products Board ama MAZAO, likifanya kazi yake nzuri, lakini likiwa linavitumia vyama vya ushirika wa awali kama mawakala wake.
Mafisadi hawakuweza kujipenyeza katika mfumo huo, kutokana na kipaumbele kilichokuwapo kwa vyama vya ushirika kutoshindanishwa na wafanyabiashara au walanguzi binafsi. Kwa mantiki hii hakukuwa na soko huria na hiyo ndiyo ilikuwa njia mwafaka katika kumlinda mkulima mnyonge kiuchumi.
Hata hivyo, vyama vya ushirika vilipofutwa ndio ukawa mwisho wa MAZAO kushiriki katika maendeleo ya umma. Maendeleo katika utawala bora lazima yaanzie ngazi ya chini waliko watu wenyewe baada ya kutambua umuhimu wake na si vinginevyo. Hizo bodi zinazotajwa, inabidi zianzishwe na kuundwa na wakulima wenyewe kama kweli ni kuzifanya ziwe za manufaa kwa wakulima wadogo wote. Vinginevyo jinsi nilivyodokeza mapema hapo juu zitakuwa ni kwa manufaa ya viongozi ndani chama tawala na serikalini.
Tujiulize, nani aliyefaidika wakati wa kuundwa ushirika mpya kuanzia juu ukiambatana na soko huru ambalo sasa inadaiwa kuwa linafutwa na kuwekwa bodi za nafaka na mazao mengine badala yake?
Ufanisi katika maendeleo huanzia katika ngazi ya jamii, si juu, kama watu hawajui jambo fulani waelimishwe kwanza juu yake na kisha wahusishwe katika kulitekeleza wao wenyewe.
Tanzania ni nchi tajiri sana kwa rasilimali isipokuwa inakosa uongozi wa kizalendo kutokana na ubinafsi uliokithiri. Dunia inatushangaa kuona tunayo ardhi nzuri sana ifaayo kwa kilimo cha kisasa lakini bado wananchi wengi wanaishi katika umasikini wa kutupwa wakiathiriwa na njaa zinazotufanya kila mara tuombe chakula nje. Hii haimaanishi Tanzania haina fedha na wataalamu wa kuendeleza kilimo cha manufaa la hasha, bali ni kutokana na ulaghai uliojikita kwa baadhi ya viongozi wasio na uzalendo kidhamira katika kuwahudumia masikini wa nchi hii kiuchumi.
Tuna madini ya kutosha, kama mapato ya madini haya yangeratibiwa vizuri, yakawekwa katika mfuko maalumu wa kudumu miaka yote kwa ajili ya Kilimo Kwanza lazima yangeiwezesha nchi kuwa na mipango endelevu kwa ajili ya kilimo cha kisasa.
Tumekuwa na Chuo Kikuu cha Kilimo kwa jina la Sokoine huko Morogoro kwa miaka mingi, kikizalisha mimea na watalamu wa kilimo na ufugaji lakini tumeridhika tu kuwaweka ofisini kutokana na kutokuwa na mipango maalumu ya kuinua kiwango cha uchumi cha wakulima na wafugaji wetu wadogo.
Katika mpangilio wa kitaaluma wahitimu na wanafunzi wa kilimo na ufugaji wanapaswa kuwa karibu sana na wadau wao ambao ni wakulima na wafugaji. Watatumiwa vizuri kwa kuwapimia mashamba ya mazao na malisho na kutoa ushauri wa kitaaluma.

Kuwaendea wakulima na wafugaji kwa njia ya aina hii hawawezi kukataa kuhamia kwenye makazi mapya na ya kudumu.
Ni ajabu kwamba mapaka leo hatujui namna ya kutumia vyuo vikuu vya nchi kwa mbinu za kisayansi kwa ajili ya maendeleo ya jamii. 


