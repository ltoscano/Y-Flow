
Muthama ashtakiwa kwa wizi wa Sh179 milioni
Na RICHARD MUNGUTI
SENETA Johnstone Muthama wa Machakos na aliyekuwa Katibu wa Wizara ya Habari Dkt Bitange Ndemo jana walifunguliwa mashtaka ya wizi wa Sh179 milioni na utumiaji mbaya wa mamlaka mtawalia katika ununuzi wa shamba la ekari 5,000 ambapo kutajengwa jiji la Konza Techno City.
Wawili hao pamoja na wakurugenzi wa Malili Ranch Limited Mabw Julius Kilonzo, David Ndolo Ngila, James Kituku Munguti, Leonard Kyania Kitua na Julius Mbau Nzyuko, aliyekuwa Kamishna wa Ardhi Zablon Mabea na mkurugenzi wa kampuni ya kibinafsi ya Gateway Logistics Bw Ronald Laboso Musengi watajibu mashtaka dhidi yao Ijumaa ijayo.
Shamba hilo la Malili lilinunuliwa na Serikali kujenga jiji hilo la kipekee kusini mwa jangwa la Sahara mnamo Juni 17, 2009. Jiji hilo limo katika kaunti ya Makueni.
Katika mashtaka yaliyowasilishwa mahakamani na wakili Paul Muite kwa niaba ya Mkurugenzi wa Mashtaka ya Umma (DPP) Keriako Tobiko, Bw Muthama anadaiwa aliiba Sh179,134,070 akishirikiana na wakurugenzi wa Malili Mabw Kilonzo, Ngilai, Kitua, Nzyuko, Bw Musengi, Dkt Ndemo na Mabw Mabea.
Dkt Ndemo anadaiwa alikiuka sheria za ununuzi mnamo Juni 27, 2009 katika jengo la Teleposta kwa kutia sahihi kandarasi ya ununuzi wa shamba la ekari 5,000. Anadaiwa alitia sahihi kandarasi hiyo kabla haijakaguliwa ipasavyo na kamati ya zabuni za serikali.
Shtaka la pili dhidi ya Dkt Ndemo ni kwamba alikataa kuteua kamati ya ukaguzi kati ya Januari 21 na Feuruari 20, 2009.
Bw Musengi ambaye ni ndugu wa aliyekuwa makamu wa rais marehemu Prof George Saitoti anadaiwa alipokea kwa njia ya undanganyifu Sh40 milioni kutoka wakili Eric Mutua akidai kampuni yake ya Gateway Logistics ilitumika kama ajenti wa uuzaji wa ekari hizo 5,000 mnamo Julai 7, 2009.
“Naomba mahakama iwaamuru washukiwa wafike mahakamani kujibu mashtaka dhidi yao mnamo Septemba 5, 2014,” Bw Muite alimsihi Hakimu Mwandamizi wa Nairobi Bw Peter Ndwiga ambaye anayesikiza kesi za ufisadi. Alikubali ombi la Bw Muite. 
“Washukiwa wote waliotajwa katika hati ya mashtaka iliyowasilishwa mahakamani wanatakiwa kufika kortini Septemba 5, 2014 kujibu mashtaka dhidi yao,” akaamuru Bw Ndwiga.
Awali wakurugenzi wawili Mabw Kilonzo na Peter Mutua Kanyi walikuwa wameshtakiwa kwa wizi wa pesa za mauzo ya shamba hilo kutoka kwa wenye hisa. Waliachiliwa na aliyekuwa Hakimu Mkuu Bw Gilbert Mutembei


