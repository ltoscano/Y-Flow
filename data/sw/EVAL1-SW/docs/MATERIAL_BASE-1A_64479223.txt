David Mgwassa: Konyagi ni neno la Kihaya
Dec 12, 2014

JINA la kinywaji cha Konyagi ni maarufu kuliko jina la kampuni inayotengeneza kinywaji hicho, Tanzania Distilleries (DTL). Baada ya umaarufu ambao kinywaji hicho kimejipatia hapa nchini, sasa kimejiingiza katika utengenezaji wa vinywaji vya aina nyingine kama vile mvinyo kwa ajili ya kukidhi soko la ndani na lile la kimataifa.
Mkurugenzi Mtendaji wa DTL, David Mgassa (DM), amezungumza na jarida la The Guardian (TG) la Uingereza hivi karibuni kuhusu mabadiliko yanayoendelea ndani ya kampuni hiyo ambayo ni mtoto wa Uhuru wa Tanganyika. Tafsiri ya Kiswahili ni ya gazeti hili. Endelea 
TG: Ni nini siri ya mafanikio ya kinywaji cha Konyagi?
DM: Wakati anapozungumzia vinywaji vikali, mtu anaweza kuzungumzia vile vya aina ya whisky au brandy. Huwezi kuiweka Konyagi katika kundi hilo. Konyagi haina ukali wa vinywaji kama hivyo. Iko kipekee sana. Kwa kawaida, vinywaji vikali vina kilevi cha asilimia 40 lakini Konyagi kilevi chake ni asilimia 35 tu.

Ndiyo maana wanaokunywa Konyagi wanapata ladha ya kipeekee sana. Ukitaka kufaidi kinywaji hiki unatakiwa kuchanganya na vinywaji vyenye ladha ya ndimu au limao.
TG: Neno Konyagi lina maana gani?
DM: Konyagi ni neno lenye asili ya kabila la Wahaya na lina maana ya â€œ Njooni tupate kinywaji). Wahaya ni mojawapo ya makabila ya asili ya Tanzania linapokana katika eneo la Ukanda wa Ziwa Victoria.

TG: Kama alama maarufu ya biashara, tueleze Konyagi inafanya vizuri katika soko la Tanzania?
DM: Konyagi ina umri wa zaidi ya miaka 42. Huu ni muda mrefu kwa bidhaa kuwa sokoni na kitu kizuri ni kwamba hii ni bidhaa ambayo imetokana na Wa tanzania wenyewe. Ni bidhaa ya nyumbani.

Katika kipindi hicho, Konyagi imekuwa ikikua kila kukicha. Ukuaji huo umeongezeka kasi katika kipindi cha miaka minne hadi mitano iliyopita. Kama ukiangalia kiwango cha uzalishaji leo, ni mara kumi ya kiwango kilichokuwa kikizalishwa miaka mitano iliyopita.

Tulichokifanya ni kutengeneza kinywaji cha kipekee sokoni. Tumetengeza kinywaji ambacho kiko katikati ya vinywaji vikali kabisa kama Johnny Walker na pombe kali za kienyeji kama vile gongo. Konyagi si kama gongo na wala si kama Walker. Iko katikati ya vinywaji hivyo viwili.
TG: Zaidi ya Konyagi, kuna vinywaji vingine ambavyo vinazalishwa na TDL, je mauzo ya Konyagi ni sawa na asilimia ngapi ya mauzo ya vinywaji vyote mnavyotengeneza?
DM: Konyagi inachangia asilimia 65 ya mauzo yetu kwa sasa ingawa tuna bidhaa nyingine sokoni ambazo sasa ukuaji wake ni mzuri zaidi ya ule wa Konyagi. Sasa tumeanza kuuza mvinyo. Katika siku za nyuma, mvinyo uliokuwa ukiuzwa ni ule wa bei ya juu, hakukuwa na mvinyo ambao watu wengi wangeweza kumudu bei yake. Tumeingia pia kwenye soko la vinywaji jamii ya maziwa. Maarufu zaidi kwa sasa ni kile kinachojulikana kwa jina la Zanzi.

Huwezi kuifananisha na kinywaji kama Amarula au Baileys ambavyo vinajulikana zaidi lakini hiki ni kinywaji ambacho kinagusa soko la walio wengi. Hii ni kwa sababu bei zake zinaendana na hali halisi ya kipato cha walio wengi. Ndiyo maana utakuta mauzo yake yamekuwa yakipanda sana.

Mojawapo ya mafanikio haya ya kutazama nini soko linahitaji na kuzalisha ni kwamba sasa tunafanya vizuri hata katika mauzo ya nje ya nchi. Mwaka jana pekee, tuliuza zaidi ya lita 850,000 za vinywaji vyetu nje ya nchi na nadhani ilitufanya tuwe wauzaji nje wa bidhaa namba sita au saba kwa mwaka uliopita.

TG: Ni nchi zipi ambako mnauza zaidi bidhaa zenu zaidi ya Tanzania?
DM: Kenya, Jamhuri ya Kidemokrasia ya Congo (DRC), Sudan Kusini, Rwanda, Zambia na Msumbiji. Mkakati wetu ni kuhakikisha kwamba soko la walio wengi linakidhiwa mahitaji yake. Kwa sasa tunaona ongezeko la asilimia 10 la ukuaji wa biashara zetu katika masoko yetu ya nje.

TG: Je, mna mpango wowote wa kuona Konyagi inauzwa duniani kote na si Afrika pekee?
DM: Kabla ya kufika huko, tunahitaji kwanza kufanya mabadiliko ya mambo ambayo ingawa soko letu la sasa halijali sana, kwenye masoko ya kimataifa linaangaliwa sana. Masuala kama ya usindikaji (packaging) na chapa (branding).

Miongoni mwa mambo ambayo tunayaona kama tunaweza kuyafanya katika siku za mbele ni kutoa leseni kwa makampuni yaliyo nje ya Tanzania kuweza kutengeneza Konyagi hukohuko waliko.


