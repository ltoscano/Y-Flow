
Vikosi vya Afrika vijiandae mapema
KUNA haja kubwa sasa timu kutoka bara Afrika kujiimarisha vilivyo ili kuweza kutoa upinzani katika mechi za Fainali za Kombe la Dunia.
Matokeo ya timu za Afrika kwenye fainali za kombe la dunia nchini Brazil, yamekuwa ya kutamausha na imewadia wakati mabadiliko yafanywe katika vikosi vitakavyoshiriki fainali zijazo. 
Kwa miaka mingi mashabiki wa soka wa Afrika wamekuwa na tamaa ya kuiona mojawapo ya timu yao ikipiga hatua hata zaidi ya nusu fainali katika dimba la dunia. Tamaa hii imekuwa ikitamaushwa na matokeo duni ya timu za Afrika ambazo zimekuwa zikiwakilisha bara kwenye fainali zenyewe.
Swali tunalojiuliza ni je wawakilishi wetu kwenye fainali hizi hulemewa na wapinzani wao kivipi? Bila shaka ni swali ambalo linahitaji jibu kwa haraka haswa ikizingatiwa kuwa bara hili lina talanta za kuvutia sana katika mchezo wa soka duniani. Lakini nyota hawa wamekuwa bwege wanapozichezea timu zao za taifa ikilinganishwa na jinsi wanavyofanya katika klabu mbalimbali wanazozichezea barani Ulaya.
Ikiwa timu zinazowakilisha Afrika katika fainali za kombe la dunia zingependa kupiga hatua basi hazina budi kuanza kujiimarisha mapema hata ikiwa na kuanza saa hizi kwa minajili ya fainali zijazo nchini Urusi.
Fainali za Brazil ziwe mwanzo mpya kwa bara la Afrika, ambapo ieleweke kwamba katika ulimwengu wa soka hakuna mnyonge wala mbabe timu zote zina uwezo wa kushinda nyingine. Kwa kufanya hivyo ndoto ya kombe hilo kuja barani Afrika itatimia na kukata kiu cha mashabiki wa mchezo huo.
Tunatarajia kuona moja ya wawakilishi wetu wakipiga hatua hadi nusu fainali kwenye dimba lijalo nchini Urusi. Hii ni ikiwa wawakilishi hao wataanza maandalizi ya mapema kwa ajili ya kujiweka tayari kwa fainali hizo.


