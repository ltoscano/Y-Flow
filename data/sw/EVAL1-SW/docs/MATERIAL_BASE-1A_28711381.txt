
Hospitali yatozwa faini
Na MWANGI MUIRURI
KIKUYU HOSPITALI ya Kipresibiteria ya Kikuyu katika Kaunti ya Kiambu imetozwa faini ya Sh350,000 kufuatia shutuma kuwa ilikosa kuwajibika kwa mgonjwa aliyeaga dunia akifanyiwa upasuaji.
Katika faini hiyo, daktari wa upasuaji aliyeshughulikia mgonjwa huyo atalipa Sh100, 000 kwa Bodi ya Madaktari hapa nchini (KMPDB) huku hospitali hiyo ikitozwa Sh250, 000.
Katika kikao cha Kamati ya watu sita kilichoandaliwa na Mkurugenzi wa Matibabu wa Kaunti Bw Jonah Mwangi, mpasuaji huyo aliyetambuliwa kama Bw Patrick Kimpiatu alipatwa na makosa ya kutogundua ipasavyo shida ya mteja wake Bw Henry Gicheru.
UTAFITI Baada ya kutotilia mkazo utafiti wa kina kuhusu shida yake iliyotakiwa ifanyiwe upasuaji, aliaga dunia akitibiwa.
Afisa Mkuu wa bodi hiyo Bw Daniel Yumba aliipa hospitali hiyo makataa ya siku 30 kuanzia jana iwe imelipa faini hizo kikamilifu.
Katika kesi hiyo, Bw Gicheru alisemekana kuripoti katika hospitali hiyo akiwa hali mahututi usiku wa Novemba 19, 2010 akiwa na jeraha la risasi tumboni.
Lakini daktari huyo alidaiwa kuwa hakufanya utafiti wowote wa kujua haswa jeraha hilo lilikuwa limeathiri viungo gani vya mwili na alipokuwa akijaribu kumtibu, akaaga dunia.
“Jamaa wa marehemu waliwasilisha malalamishi yao kwa bodi hiyo na uchunguzi umekuwa ukiendelea tangu wakati huo ambapo matokeo yalitolewa Jumatano iliyopita,” akasema Bw Yimba.
Bw Kimpiatu ambaye ndiye alikuwa kiongozi wa kikosi cha madaktari wa upasuaji kuhusu mwathiriwa huyo alipatikana na kesi ya kujibu lakini akashindwa kujitoa lawamani. Bodi hiyo aidha ilimtaka Bw Kimpiatu awasilishe kibali chake cha utenda kazi kwa kipindi cha siku 14 zijazo.
“Uamuzi wa bodi ni kuwa, licha ya kuwa utaratibu wa kutibu mgonjwa huyo ulikuwa hauna dosari, mikakati andalizi ilikuwa duni. Hakukuwa na utaalamu wa ukaguzi wa picha kwa jeraha na maamuzi ya kitaaluma yalikuwa duni kabisa,” akasema Bw Yimba. 
Ni katika hali hiyo ambapo hospitali ilipatikana na makosa huku naye daktari huyo akitwikwa uwajibikaji kwa kuongoza shughuli iliyodunisha taaluma ya uuguzi na hadhi ya huduma za hospitali kwa jumla.
Aidha, hospitali hiyo ilikosolewa kwa kutoweka rekodi za wateja wake kwa njia ya kitaaluma. Iliagizwa itayarishe daftari la wateja wake na iweke mikakati ya mawasiliano kati ya hospitali na wateja.


