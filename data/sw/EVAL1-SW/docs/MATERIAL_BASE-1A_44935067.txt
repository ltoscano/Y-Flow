Mtanzania ashinda tuzo Marekani

Imeandikwa na Mwandishi Wetu

Imechapishwa: 21 Septemba 2016

MWANASHERIA Mtanzania, mtetezi wa haki za watoto wa kike kupata elimu nchini, Rebecca Gyumi amepata Tuzo ya Kimataifa ya Global Goals iliyotolewa juzi jijini New York, Marekani, baada ya mchango wake wa kupigania haki za watoto hao kutambulika.

Gyumi ambaye pia ni Mkurugenzi Mtendaji wa Taasisi ya Msichana Initiative, inayotetea haki za watoto wa kike alishinda tuzo hiyo baada ya mchango wake wa kupinga mtoto wa kike kuolewa akiwa na umri mdogo, jambo ambalo linakatiza ndoto zake za elimu.
Alifanikiwa kutetea haki za watoto wa kike na kutoolewa wakiwa na umri mdogo na badala yake wapate haki ya kusoma kama walivyo watoto wa kiume.
Tuzo hiyo imetolewa kupitia kampeni ya kuhamasisha haki za wasichana na wanawake zilizoandaliwa na Mradi wa Pamoja, Shirika la Umoja wa Mataifa la Misaada kwa Watoto (UNICEF) na Kampuni ya UNILEVER.
Kwa mujibu wa taarifa ya Kitengo cha Mawasiliano cha Unicef kwa vyombo vya habari, Gyumi amepokea tuzo hiyo nchini Marekani akiungana na washindi wengine kutoka Syria na Pakistan. 
Mara baada ya kupokea tuzo hiyo, Gyumi alisema “Tuzo hii ni kwa wasichana wote wa Tanzania na duniani ambao walikataa kuolewa ndoa za utotoni, nyie ndio mnaonifanya nifurahi”.
Gyumi kupitia Taasisi yake ya Initiative alishinda kesi aliyofungua kupinga sheria inayotoa kibali kwa mtoto wa kike kuolewa akiwa na umri chini ya miaka 18.


