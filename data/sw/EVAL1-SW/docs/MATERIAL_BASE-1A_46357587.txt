
Jamhuri yafanyika chini ya ulinzi wa vikosi kadhaa
Na KALUME KAZUNGU
SHEREHE za mwaka huu za Jamhuri Dei katika kaunti ya Lamu zinafanyika chini ya ulinzi mkali wa maafisa wa vitengo tofauti tofauti vya usalama.
Maafisa hao wakiwemo wale wa kikosi cha kuzuia ghasia-GSU, kitengo cha kukabiliana na ugaidi-ATPU, RDU, polisi wa kawaida na hata wanajeshi wa KDF tayari wamesambazwa kisiwani Lamu na viungani mwake tangu Alhamisi juma hili ili kushika doria wakati hafla hizo zikiadhimishwa mnamo Ijumaa.
Akizungumza na Taifa Leo kisiwani Lamu hapo jana, Kaimu Kamishna wa Kaunti ya Lamu, Bw Fredrick Ndambuki, alisema mipango yote ya matayarisho ya Jamhuri Dei ilikuwa tayari kufikia Alhamisi. 
Bw Ndambuki aliwahakikishia wakazi usalama.
Alisema maafisa wa polisi tayari walishasambazwa kushika doria masaa 24 katika maeneo yote ya umma kote katika kaunti ya Lamu hasa misikitini, makanisani, mikahawani, hotelini na hata kwenye vilabu vya burudani.
Alisema lengo la serikali ni kuhakikisha wananchi na mali wanalindwa kikamlifu.
Kamishna huyo aidha aliwataka wakazi kuwa macho na akawashauri kutosita kupiga ripoti kwa walinda usalama iwapo watashuhudia tendo au mtu yeyote wanayemshuku kuwa hatari kwa usalama wa nchi.
Alisema kufuatia mashambulizi yaliyoshuhudiwa Lamu miezi mitano iliyopita na pia mauaji ya zaidi ya watu 60 katika kaunti ya Mandera hivi majuzi, serikali iliafikia kulipa kipaumbele jukumu la usalama kwa kusambaza walinda usalama kila mahali ili kukabliana na tishio lolote la kihalifu iwapo lingetokea wakati wa sherehe za Jamhuri Dei.


