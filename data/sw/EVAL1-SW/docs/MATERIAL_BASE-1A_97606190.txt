
'Magufuli yupo sahihi kupambana na rushwa'

Imeandikwa na Mwandishi Wetu

Imechapishwa: 31 Agosti 2016

MWENYEKITI wa Taasisi inayoshughulikia masuala ya Afrika (Africa Matters Limited) kutoka nchini Uingereza , Lynda Chalker, amempongeza Rais John Magufuli kwa juhudi anazozifanya kupiga vita rushwa na kujenga mazingira bora kwa uwekezaji.

Chalker ametoa pongezi hizo leo akiwa ikulu, Dar es Salaam alipokutana na kufanya mazungumzo na Rais Magufuli kuhusu masuala mbalimbali ikiwemo hali ya uwekezaji hapa nchini. 
Taarifa iliyotolewa leo na Kurugenzi ya Mawasiliano ya Rais, Ikulu, Dar es Salaam imeeleza kuwa, Chalker amesema Rais amefanya uamuzi sahihi kupiga vita rushwa.
â€œRais amefanya uamuzi sahihi wa kupiga vita rushwa na kuiweka nchi hii katika njia mpya ya uwekezaji mzuri, na hicho ndicho tumekuwa tukikizungumza, nimejitahidi kutoa ushauri wangu wa namna mimi na kampuni yangu binafsi tunaweza kumsaidia kwakuwa ninaona mambo yanakwenda katika mwelekeo mzuri," amesema Chalker.
Rais Magufuli alimshukuru Chalker kwa ushauri na dhamira yake ya kutaka Tanzania ipige hatua kimaendeleo na amemuomba kutumia ushawishi wake kuwahamasisha wawekezaji mbalimbali kutoka nchini Uingereza na kwingine duniani kuwekeza nchini ili kuharakisha maendeleo. 
Hata hivyo, Rais alisema wawekezaji wanaokuja Tanzania hawana budi kuwa makini.
"Ninawakaribisha wawekezaji makini kutoka Uingereza na mahali popote dunia.
Nisingpenda kupata wawekezaji wababaishaji," amesema Rais.


