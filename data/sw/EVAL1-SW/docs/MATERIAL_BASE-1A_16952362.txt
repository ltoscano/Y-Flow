
Prof. Mbarawa atoa miezi sita uwanja wa ndege mwanza kukamilika

Imeandikwa na Mwandishi wetu, Mwanza

Imechapishwa: 14 Septemba 2016

WAZIRI wa Ujenzi, Uchukuzi na Mawasiliano Profesa Makame Mbarawa amemtaka Mkandarasi wa kampun inayoyejenga uwanja wa ndege wa Mwanza kumaliza kazi ya upanuzi wa uwanja huo ifikapo mwezi Februari Mwakani. 

Profesa Mbarawa ametoa kauli hiyo alipokuwa akikagua kazi ya Ujenzi na upanuzi wa uwanja wa ndege wa Mwanza pamoja na daraja la furahisha jijini Mwanza.
Profesa Mbarawa amesema kukamilika kwa ujenzi na Upanuzi wa uwanja huo kutaimarisha hali ya usafiri wa anga kwa wakazi wa Mwanza na mikoa mingine na hivyo kukuza shughuli za kibiashara nchini.
“Hakikisheni upanuzi wa uwanja wa ndege huu unakamilika haraka ili kurahisisha na kuboresha huduma za usafirishaji wa anga kiwanjani hapa”, amesema Waziri Mbarawa. 
Amewataka wananchi wa Mwanza kutoharibu miundo mbinu ya barabara na madaraja ambapo Serikali inatumia gharama kubwa katika utengenezaji wake.
“Naomba muitunze na kuithamini miundombinu hii kwani serikali inatumia gharama kubwa katika kutengeneza miundo mbinu hii ambayo ni muhimu kwa jamii na nchi kwa ujumla”, amesisitza Profesa Mbarawa. 
Ujenzi wa uwanja wa ndege wa Mwanza ni mkakati wa Serikali kuhakikisha katika bajeti ya mwaka 2016/2017 inatoa fedha kwa lengo la ujenzi wa uwanja wa ndege huo kwa ajili ya kuuboresha kuwa wa kisasa kuwezesha ndege kubwa kutua kwa wingi lakini pia kutumiwa kimataifa na nchi za Maziwa Makuu kama Rais Dkt.
John Pombe Magufuli alivyoahidi wakati wa kampeni za uchaguzi mkuu wa 2015.


