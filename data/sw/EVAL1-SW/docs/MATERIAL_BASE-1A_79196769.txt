
Mustakabali wa soka unatia hamu
MAENDELEO yanayoanza kuonekana kwenye fani ya soka humu nchini yanatia moyo zaidi kwani yamekuwa yakisubiriwa tangu zamani.
Kuelekea kwa Harambee Stars hadi Misri ili kucheza mechi ya kirafiki leo, wakati huu ambapo hakuna shindano lolote kuu kwa timu hii, kunadhihirisha kuwa taifa hili limeanza kujiandaa kwa ajili ya mashindano ya siku zijazo -waama msafiri ni aliye bandarini.
Mechi hii ya kujipima nguvu inajiri siku chache baada ya Harambee Stars kupata mmojawapo wa wakufunzi hodari na waliofanikiwa pakubwa katika mataifa ya Afrika - Bobby Williamson.
Ikumbukwe Williamson ndiye aliyevukisha Uganda kwa hatua kubwa alipoiwezesha kuwa nchi maarufu zaidi katika soka ya Afrika Mashariki na Kati.
Ni kutokana na ufanisi huo ambapo wakati Kenya ikitafuta kocha mnamo 2012, ilistahili kumzingatia zaidi mkufunzi huyu.
Hata hivyo, ameteuliwa hatimaye na kuanza kuungwa mkono, hivyo Kenya ina imani kubwa kwamba sasa itaondoka kwenye ulitima wa soka ambao umeitweza kwa muda mrefu.
Ikichukuliwa kwamba mjuzi huyu anafahamu kila siri ya ufanisi wa mahasimu wetu katika soka hasa Uganda, itakuwa rahisi kubuni mfumo wa soka utakaowezesha Kenya kuruka mbele.
Aidha, ni matumaini yetu kuwa mifumo na utaratibu wa kukuza soka kuanzia mashinani hadi kitaifa utabuniwa na kuwezeshwa ili ndoto hii tulioanza kuandama ifanikiwe.
Williamson amekwishaonyesha nia ya kuanza kuwakuza vijana wa hapa nyumbani kwanza ili pakitokea mechi kuu, hata bila wanasoka wa kimataifa nchi hii bado ingâ€™ae. Ndio hivyo ilivyokuwa kwa Uganda Cranes chini yake.
Wala mechi hii isiwe ya mwisho, ziwepo nyingine nyingi za maandalizi.
Haya yakitimizwa Kenya itaanza kuheshimika kote kutokana na umaarufu wake wa kandanda.


