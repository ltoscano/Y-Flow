Nelson Mandela: Kutoka jela hadi kuuguzwa
Jun 14, 2013

RAIS mstaafu wa Afrika Kusini, Nelson Rolihlahla Mandela (94), amekuwa na matukio mengi ya kukumbukwa tangu alipotoka jela mwaka 1990 hadi alipolazwa hospitali wiki iliyopita.
Jina lake la kati, Rolihlahla (linatamkwa holichacha), linatoka katika kabila la Khosa na lina maana ya “Mleta Vurugu.”
Kwenye ujana wake, wenzake walisema wazazi wake hawakukosea kumpa jina hilo au pengine jina hilo lilikuwa kama utabiri kuhusu maisha yake ya baadaye.
Aliutumia ujana wake kupambana na utawala wa makaburu. Mara zote akiwa mafichoni hadi alipokamatwa na kushitakiwa katika kesi ile maarufu inayojulikana kwa jina la Rivonia.
Sasa akiwa anaugua kitandani, Rolihlahla, si tena mleta vuruga. Bali kiongozi anayependwa duniani kote na ambaye maisha yake yamegusa karibu wanadamu wote.

Raia Mwema leo limekuchagulia matukio muhimu ya kiongozi huyo maarufu zaidi duniani tangu alipotoka jela hadi alipolazwa hospitali wiki iliyopita.
Februari 11, 1990
BAADA ya miaka 27 jela, Nelson Mandela, hatimaye aachiwa na serikali ya makaburu wa Afrika ya Kusini iliyokuwa ikiongozwa na Rais Fredrick Willem de Klerk.
Tukio hilo ni miongoni mwa matukio makubwa katika historia ya Afrika Kusini maana lilimaanisha kwamba makaburu wameanza kutambua kwamba hawawezi kushindana na nguvu ya umma.
Julai 5, 1991

Chama cha African National Congress (ANC) chamchagua kuwa Rais wa Afrika Kusini. Mandela alipewa nafasi hiyo akichukua nafasi ya swahiba wake wa kisiasa, Oliver Tambo, aliyefariki dunia.
Wadhifa huo ndio uliomwezesha kuchaguliwa na chama chake kuwania urais wa Afrika Kusini baadaye.
Aprili, 1992 

Atangaza kuachana na aliyekuwa mkewe, Nomzamo Winnie Madkizela Mandela, baada ya uhusiano wao wa zaidi ya miaka 30 uliotawaliwa na misukosuko mingi.
Inadaiwa Mandela alimuacha Winnie kutokana na mwanamama huyo kudaiwa kuwa na mahusiano ya kimapenzi na vijana wadogo mbalimbali ndani ya ANC aliokuwa akifanya nao kazi.
Oktoba 15, 1993
Atunukiwa tuzo ya Nobel kwa pamoja na De Klerk kutokana na mchango mkubwa katika kuleta upatanishi na maelewano nchini Afrika Kusini.
Mei 10, 1994 

Achaguliwa kwa kura nyingi kuwa Rais wa Kwanza Mweusi katika Uchaguzi wa Kwanza wa Kidemokrasia nchini Afrika Mashariki. Urais wake unaashiria kumalizika rasmi kwa zama za ubaguzi wa rangi nchini humo.
Julai 18, 1998
Akiwa ziarani nchini Canada, ofisi yake yatangaza kwamba anamuoa Graca Machel, mke wa rais wa zamani wa Msumbiji, Samora Machel.
Ndoa hiyo inaelezwa kumaliza upweke aliokuwa nao Mandela kutokana na uamuzi wake wa kumuacha Winnie miaka saba nyuma.
Mwaka 1999
Baada ya miaka mitano ya urais, Mandela alitangaza kutowania nafasi hiyo katika uchaguzi unaofuata na badala yake akamuachia makamu wake, Thabo Mvyelwa Mbeki, kuwania nafasi hiyo.

Mandela aliachia ngazi wakati bado akipendwa na wananchi wake. Hatua yake ya kuachia ngazi ilikwenda kinyume na viongozi wengi wa Afrika ambao hupendelea kung’ang’ania madaraka.
Mwaka 2000

Achaguliwa kuwa msuluhishi wa mgogoro wa Burundi akichukua nafasi ya Baba wa Taifa, Mwalimu Julius Nyerere, aliyefariki dunia mwaka mmoja nyuma.
Kazi hiyo aliifanya hadi alipoanza kudhoofu kiafya na akamwachia aliyekuwa Makamu wa Rais wa Afrika Kusini, Jacob Zuma, ambaye sasa ndiye rais wa nchi hiyo.
Mwaka 2001
Baada ya vipimo vya kitabibu, Mandela alibainika kuwa na ugonjwa wa kansa ya tezi ya kiume ya uzazi (prostate cancer).
Taifa la Afrika Kusini lilipatwa na mshtuko mkubwa kutokana na na habari hizo za kushtusha kumhusu kiongozi wao mpendwa.
Mwaka 2003
Kutokana na hatua ya Marekani na washirika wake kuivamia Irak kwenye vita ya pili ya Ghuba ikidai ina silaha za maangamizi, Mandela azungumza hadharani na kukemea sera za nje za taifa hilo kubwa duniani.
Mwaka 2004
Mandela atangaza kurejea kijijini kwake Qunu na kusema hatakuwa akionekana tena hadharani mara kwa mara. Aomba aachwe apumzike na wajukuu zake.

Aprili 19, 2009
Mandela atoa hotuba ya mwisho ya kisiasa baada ya kuongea kupitia hotuba iliyorekodiwa kwenye mkutano wa hadhara wa ANC wakati wa Uchaguzi Mkuu wa Afrika Kusini.
Kulikuwa na utata kuhusu iwapo Mandela amependezewa na hatua ya ANC kumchagua Jacob Zuma kuwa mgombea wake wa urais badala ya Mbeki.
Kwenye hotuba hiyo, Mandela aliweka hadharani msimamo wake wa kumuunga mkono Zuma na ANC. “Nitakuwa na ANC hadi kufa kwangu,” alisema Mandela.
Januari 26, 2011
Alazwa hospitali kutokana na kile kilichoelezwa kuwa matatizo katika mfumo wake wa kupumua.
Matatizo haya ndiyo yalikuwa kama yamefungulia njia ya yeye kuanza kuumwa mfululizo.


