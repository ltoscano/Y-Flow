
Mbo-I-Kamiti haitauza mali
Na ANNE MACHARIA
WANAHISA wa Kampuni ya Mbo-I-Kamiti jana wameiomba serikali ya kaunti ya Kiambu kusimamisha uuzaji wa mali yote ya kampuni hiyo ili kuzuia wakora kujitajirisha.
Akizungumza mjini Kiambu, Mwenyekiti wa Wanahisa Evanson Thiongo alisema kuwa kulikuwa na kikundi cha watu ambao walikuwa kwa uharamu wanauza shamba za kampuni hiyo kwa niaba ya wanahisa, lakini hao walikuwa wakora.
Aliongeza kuwa Gavana William Kabogo alikuwa amewahakikishia kuwa haki za wanahisa zitalindwa, na atahakikisha chini ya uongozi wake wanachama walio wa ukweli watagawiwa mali hiyo kwa utaratibu.
“Kampuni hii ina mabilioni ya pesa kwa mali na watu wachache hawawezi amka siku moja na kusema kampuni hiyo imeisha. Hatukuitwa mkutano, hesabu hazikusomwa jinsi kampuni inayoishwa inastahili kufanya,” alisema Bw Thiongo. 
Wiki iliyopita kulikuwa na ripoti kwenye redio na magazeti kuwa kampuni ya Mbo-I-Kamiti imeisha na shamba la mwisho kugawa, ripoti ambayo tunaikanusha na kusema si ya kweli.
“Tunaomba Gavana Kabogo na Rais Uhuru Kenyatta, ambaye ni wa Kiambu, kuingilia kati na kusimamisha kuuzwa kwa mali yote ya kampuni hadi mambo hayo yafanywe kwa uwazi zaidi,” aliongeza.
Wanahisa hao walisema hawataki kuandamana barabarani kwani ni wakongwe lakini wangeomba serikali iwasaidie.
Wanahisa hao walisema vyeti vya kampuni hiyo halisi vilikuwa vya rangi ya jano lakini vilivyotumiwa na wakora vilikuwa vya samawati.
Kampuni hiyo ilikuwa na baadhi ya mali ingine shamba tisa Ormorogi (Naivasha), Twiga and Bloodgate (Gatundu/ Thika) and Anmer, Kiura, Kiroma, Matropi, Kabazi na Loresho (Kiambu).
Mwekahazina Rose Njeri aliomba serikali ya kaunti ya Kiambu kutuma kamati ya ardhi kuangalia hoja zao na kusimamisha uuzaji wa shamba zao.
“Hakuna shamba ambayo inastahili kuuzwa bila idhini ya wanahisa kama tulivyosikia kwa vyombo vya habari juzi,” alisema Bi Njeri.
Bi Njeri aliongeza kuwa kampuni hiyo ilikuwa na mali nyingi nchini, ardhi, magari na viwanda vya kusaga kahawa lakini watu wasio wanahisa wanataka kujinufaisha.


