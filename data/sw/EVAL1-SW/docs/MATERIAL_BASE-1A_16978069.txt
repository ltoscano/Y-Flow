CCM yamhoji Membe

August 24, 2014
KAMATI ya Maadili ya Chama Cha Mapinduzi (CCM ), jana ilikamilisha mchakato wa kuwahoji baadhi ya makada wake wanaotuhumiwa kukivuruga chama na kuanza kampeni za urais 2015 kabla ya wakati.
Kada wa mwisho kuhojiwa na kamati hiyo Mjini Dodoma ni Waziri wa Mambo ya Nje na Ushirikiano wa Kimataifa, Bw. Bernard Membe. Akizungumza na waandishi wa habari baada ya kuhojiwa, Bw. Membe aliipongeza kamati hiyo kwa kumuita kila kada aliyetuhumiwa na kumuuliza maswali yanayohusiana na uvunjaji wa maadili katika uongozi ili kukiimarisha chama. Aliitaka kamati hiyo iendelee na kazi hiyo kila mara pamoja na kukitaka chama hicho kufika mahala kichague jina la mgombea anayefaa kuwa kiongozi (rais), ili wananchi waweze kumjua na kumjadili.
“Huwezi kununua uongozi kwani utakuwa mtu wa ajabu na kuharibu misingi ya chama, suala la kutumia fedha kama msingi wa kupata ushindi lazima iwe mwiko ndani ya CCM,” alisema.
Alisema uongozi wa chama hicho unategemewa sana na wananchi, hivyo alishauri CCM iwe na mwongozo maalumu ili inapofika wakati wa kuwania uongozi, kijue namna ya kuwabana wagombea watakaoharibu kanuni, taratibu za chama.
Bw. Membe aliwataka waandishi wa habari nchini, kuacha tabia ya kuwaandikia habari wagombea wanaowaunga mkono na kuchagua maneno ya kuwaandikia wengine kwani kufanya hivyo kunaharibu sifa ya mtu au kuleta ugomvi baina yao. Makada wengine ambao tayari wamehojiwa na kamati hiyo ni Mbunge wa Monduli, mkoani Arusha, Bw. Edward Lowassa, Mbunge wa Sengerema, mkoani Mwanza, Bw.William Ngeleja na Waziri Mkuu mstaafu Bw. Frederick Sumaye.
Wengine ni Mbunge wa Bumbuli, mkoani Tanga ambaye pia ni Naibu Waziri wa Mawasiliano, Sayansi na Teknolojia , Bw.Januari Makamba na Waziri wa Nchi, Ofisi ya Rais (Uhusiano na Uratibu), Bw. Stephen Wassira.


