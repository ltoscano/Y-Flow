
Ni sahihi Coca cola na sababu bilioni Afrika?
Sep 19, 2012

WAHENGA waliwahi kunena; “akutukanaye hakuchagulii tusi”, hakika hawakukosea.

Nashawishika kuamini kuwa wahenga wetu walitaka kutuambia mtu akutukanaye ni kwa hakika amekudharau na kamwe hawezi kuheshimu utu wala hadhi yako.

Wanazuoni wa siasa ya uchumi (political economy) wanasema kila unapomtazama binadamu, mtazame katika dhana ya uchumi.

Wamekwenda mbele zaidi kwa kudai kwamba kila kiungo cha binadamu kina tija katika uchumi. Maana yake hawa watu hawaoni chochote kwa binadamu zaidi ya pesa na mali.

Ubinadamu kwao hauna thamani zaidi ya mali au pesa. Kwao pesa kwanza halafu binadamu atafuata baadaye.

Mwaka 2008 katika kipindi cha kuelekea Siku kuuu za Noeli (Krismasi) na Mwaka Mpya, kampuni ya vinywaji baridi kupitia bidhaa yake ya Coca Cola kama zilivyo kampuni nyingine ilikuwa na matangazo yake mengi ya kibiashara, karibu katika kila kona ya nchi na katika vyombo mbalimbali vya habari.

Yalikuwa ni matangazo yenye nakshi mbalimbali na mbwembwe nyingi ili kuwavuta na kuwateka wateja wengi kadiri iwezekanavyo. Naamini walifanikiwa.

Kwa kawaida matangazo yoyote ya biashara huwa na lengo la kushawishi wateja waamini kuwa bidhaa inayotangazwa ni bora. Ndiyo maanam matangazo mengi ya biashara huwekwa nakshi na urembo wa aina kwa aina ukiwa na lengo la kushawishi wateja au watumiaji wa bidhaa hiyo.

Hii ndiyo sababu inayosukuma kampuni nyingi kutumia pesa na rasilimali nyingi katika kutangaza biashara na bidhaa zao.

Na pia ieleweke kuwa, kila neno au rangi na wakati mwingine alama yoyote inayotumika katika kutengeneza tangazo fulani la biashara huwa na maana yake.

Hakuna alama, rangi au ala yoyote inayotumika katika tangazo la biashara ikawa imewekwa kimakosa au kwa bahati mbaya. Hakuna kitu cha bahati mbaya katika kutengeneza matangazo ya biashara.

Daima zoezi hilo hufanywa na watu wenye weledi wa hali ya juu na ambao hulipwa vizuri sana.

Tukirudi katika mada yetu hapa, katika kipindi hicho cha kuelekea Sikukuu za mwisho wa mwaka 2008, kampuni hii ya vinywaji baridi kupitia kinywaji chake cha Coca Cola, lilitengenezwa bango kubwa na vipeperushi vilivyosambazwa kila sehemu.

Bango lile lilikuwa la rangi nyekundu likiwa na picha ya Santa Claus au wengine humwita Father Christmas ambaye ni mzungu akiwa na furushi kubwa (inaaminika kuwa ndani ya furushi lile huwa zinawekwa zawadi) za kugawa msimu huo wa Sikukuu ya Noeli, pia akiwam ameshika mkononi chupa ya kinywaji baridi aina ya Coca Cola.

Kama ilivyo ada tunaambiwa kuwa kazi kubwa ya Santa Claus huko Ulaya, sijui kama ni kweli huwa ni kugawa zawadi. Jambo ambalo huwa lilinifikirisha sana kuhusu tangazo lile ni watu wawili ambao ni mtoa zawadi ambaye ni Santa Claus (Mzungu) na mpokea zawadi (Mwafrika).

Kwa haraka ukitazama utanihoji ni kwa nini nadhani kuna tatizo wakati lile ni tangazo tu la biashara?

Lakini, katika biashara ni lazima kwanza kusadifu mazingira halisi yanayozunguka biashara husika. Nilipofuatilia sana kuhusu lile bango, niligundua kuwa linatumika katika nchi za Afrika ambako kampuni hiim inafanya biashara, japokuwa sina hakika na nchi za Kiarabu zilizoko Afrika.

Baada ya kujiuliza maswali mengi kuhusu tangazo lile, niliibuka na maswali haya mawili, kama lengo la Santa Claus ni kutoa zawadi msimu wa Sikukuu za Noeli, kwa nini Santa Claus asiwe Mwafrika ambaye anatoa zawadi kwa watoto wa Kiafrika kama lengo ni kuifanya hii kampuni kuwa ipo kwa ajili ya Waafrika, maana kampuni yenyewe inaitwa Coca Cola Africa? Au basi kwa nini asiwe Santa Claus Mwafrika ambaye anatoa zawadi kwa Wazungu ambao wao kimsingi ni wageni hapa Afrika na hivyo kinachofanyika ni ukarimu wa Kiafrika kwa wageni?

Maana niliyoipata kutoka katika matangazo yale ni kuwa Mwafrika ni mtu wa kupewa tu misaada na wageni. Yeye mwenyewe hawezi kujitegemea na hivyo ni mtu wa kuonewa huruma na Mzungu.

Viongozi wetu wa siasa ndiyo wanaoitafsiri hali hiyo kwa vitendo katika safari zao za Ughaibuni na ndiyo maana, hata mkuu wetu wa nchi alipoulizwa ni kwa nini Tanzania bado ni masikini alisema wala hajui kitu.

Wao kama kawaida wanapata nafasi ya kuendelea kutuwekea matangazo ambayo kwa namna fulani yanadhalilisha utu na uwezo wetu wa kujitegemea.

Baada ya ‘kejeli’ hiyo ya mwaka 2008, kampuni hiyo hiyo ya vinywaji baridim mwaka huu imekuja na ‘kejeli’ nyingine, kumbuka wahenga walisema akutukanaye hakuchagulii tusi.

Katika tangazo lao la wakati huu (tusi?) wamelibatiza jina la “Sababu Bilioni”, ni sababu bilioni za Waafrika kuendelea kutumia kinywaji cha Coca Cola.

Wataalamu wa falsafa ya maana wanasema kwamba, maana ya neno haiko kwa mtamkaji bali kwa yule anayelipokea neno husika na kulitafsiri. Wewe ukishatamka neno, si kazi yako kueleza maana yake, bali msikilizaji.

Tangazo la “Sababu bilioni” limeanza kwa kuwekwa nakshi na sifa ya maneno mengi mazuri na matamu kama vile nakupenda Afrika, mwanamke mzuri kuliko (sio mwenye elimu kuliko wanawake wote) anatoka Afrika, mwanaume mwenye mvuto kuliko wote (sio mwenye akili kuliko wote) anatoka Afrika, katika klabu zote bora za Ulaya kuna wachezaji bora kutoka Afrika, na vikorombwezo vyote na mbwembwe zote pamoja na mdundo mzuri wa muziki wa Kiafrika katika kupamba au kuburudisha tangazo husika. Lakini mwishoni mwa tangazo hilo ndipo penye tatizo ambalo limenikosesha raha hadi kuamua kuandika makala hii.

Tatizo lipo kwenye maneno kwamba; “Wakati dunia inahangaika na majanga na kuhofia maisha ya baadaye, bilioni moja ya Waafrika wanakunywa na kufurahia Coca Cola.”

Kwa kuzingatia wanafalsafa ya maana, tafsiri ninayoipata katika maneno hayo ni kwmaba, Waafrika bilioni moja hawajishughulishi kuhusu maisha ya baadaye.
Kamwe hawana hofu na maisha ya baadaye.

Waliotumika katika matangazo yale kwa asilimia kubwa ni Waafrika. Lakini sitaki kuamini kuwa waliofikiria kutengeneza matangazo yale ni Waafrika wenyewe.

Nimechukua muda mrefu sana kutafakari maana ya tangazo hilo na hitimisho langu ni kwamba siku moja wahusika watatuomba radhi.

Hizi kampuni za kigeni hata kama zinalipa kodi na kuajiri watu wetu katika biashara zao, lakini watumie namna nzuri ya kuendesha na kutangaza bidhaa zao.

Ni kweli tunahitaji wawekezaji wa kigeni na wabia wengine wa biashara, lakini ukweli utabaki pale pale kuwa tunahitaji wabia katika biashara na wawekezaji ambao hadhi yetu kama binadamu inapewa nafasi ya kwanza.

Natoa wito kwa Wa tanzania wenzangu na wote wenye kupenda heshima na utu wa binadamu kuwa sasa ni wasaa wa kampuni ya Coca Cola kuuomba radhi umma wa Waafrika kwa matangazo yao ambayo kwa namna fulani yamebeba tafsiri ya kudhalilisha utu wa Mwafrika na mtu mweusi kwa ujumla wake.


