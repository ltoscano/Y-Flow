
Gavana ataka mshahara wa maseneta upunguzwe kwani ‘hakuna wafanyalo’
Na TITUS OMINDE
GAVANA wa Kaunti ya Uasin-Gishu Bw Jackson Mandago anadai kuwa maseneta wanalipwa mishahara minono il hali hawatekelezi majukumu yoyote muhimu ikilinganishwa na magavana.
Gavana Mandago alitaka mishahara ya maseneta kupunguzwa kwa madai kuwa kuwepo kwa maseneta nchini ni mzigo kwa serikali kwa kuwa majukumu yao hayafaidi Wakenya mashinani.
Bw Mandago alisema maseneta wanalipwa mshahara mkubwa ili hali wamekita kambi jijini Nairobi wakiendelea kupokea marupurupu kutoka kwa serikali.
“Hawa maseneta wanazidi kulipwa pesa nyingi hata kuliko magavana ili hali hatuoni umuhimu wao kazi nyingi inafanywa na magavana pesa wanazolipwa ni mzigo kwa serikali mimi sioni umuhimu wa maseneta kwa ugatuzi” alisema.
Mandago alikosoa mbinu ya kisayansi inayotumiwa na tume mishahara na marupurupu kuoaninsha mishahara ya wafanyikazi wa umma nchini.
Kulingana na Mandago ni kwamba mbinu hiyo inashusha motisha ya maafisa wa uma haswa maafisa wa polisi.


