
Polo ajikata kidole akitamani ‘mteja’
Na KIMANI WA NJUGUNA
KALAMENI wa hapa alijikata kidole kwa makasi alipokuwa akikata kitambaa cha kushona nguo, huku akimkodolea macho mwanadada aliyekuwa karibu naye dukani. 
Minong’ono kutoka mji huu inasema ingawa kwamba kalameni huyo anayemiliki biashara ya kushona nguo ameoa, anatambuliwa mtaani kwa sababu ya tamaa yake ya wanawake.
“Kila mara akiona mwanamke mrembo, jamaa hushindwa kujizuia na kudondokwa na mate akimtamani,” akasema mdokezi.
Siku ya kisanga, buda alikuwa katika duka lake akiendelea na kazi yake ya kila siku.
Lakini mambo yalibadilika ilipofika mwendo wa saa kuni na mbili jioni alipokuwa akikatakata kipande cha kutambaa ili ashone nguo. “Wakati huo, jamaa alipata mteja kipusa aliyejaliwa umbo na sura la kuvutia ajabu. Kama kawaida yake jamaa alishindwa kujizuia alipotizama mashavu ya mwanadada huyo yaliyoacha vishimo alipotabasamu,” akasema mdokezi wetu. Kulingana na mdokezi huyo, mwanadada huyo alikuwa amevalia sketi fupi iliyoacha mapaja yake wazi na blausi iliyoacha sehemu kubwa ya kifua chake ikiwa wazi. Mara tu macho yake yalipomuangukia mrembo huyo, buda alionekana kuchanganyikiwa na kujisahau kabisa.
“Tabasamu na mavazi ya mwanadada huyo yalimfanya buda apandwe na msisimko wa ajabu kiasi cha kumwambia angempima na kumshonea nguo bila malipo yeyote. Ilikuwa wazi alikuwa amechotwa akili na urembo wa kimwana huyo,” akasema mdokezi.
Lakini alipokuwa akiongea na kumkodolea macho binti huyo, buda alisahau alikuwa akitumia makasi yaliyokuwa na makali kukatakata kitambaa cha kushona nguo.
Ni kwa sababu hiyo alijikata kidole chake kwa makasi hayo na kujijeruhi vibaya sana. Ilibidi jamaa akimbie katika zahanati iliyokuwa karibu ili akapate matibabu ya dharura kwani alikuwa anavuja damu kwa wingi huku mwanadada huyo akienda zake. 


