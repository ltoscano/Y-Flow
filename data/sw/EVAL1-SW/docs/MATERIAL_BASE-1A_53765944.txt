
Ahukumiwa kunyongwa kwa kuua
MWANAUME aliyeua mwanamke na kutupa mwili wake kichakani, jana alihukumiwa kunyongwa na mahakama ya Kibera jijini Nairobi.
Kimson Muturi Murithi anayejulikana kwa jina lingine Edward Njeru, na anayefanya kazi katika shamba katika kaunti ya Kajiado, alipatikana na hatia ya kumuua Jane Wairimu Njoroge katika shamba la Engashura, Kiserian, Kajiado Kaskazini mnamo Mei 20, 2010.
Hakimu Mkuu Ann Ongâ€™ijo, alisema kutokana na ushahidi uliowasilishwa mahakamani, hakuwa na shaka kwamba, Muturi alimuua mwanamke huyo. Alisema Muturi alitoweka muda mfupi baada ya kitendo hicho na alikamatwa alipopatikana na simu ya marehemu kaunti ya Meru.
Polisi walimshtaki kwa wizi wa mabavu makosa ambayo yalipelekea yeye kupatikana na hatia.
Baada ya kukamatwa aliwapeleka maafisa wa polisi katika kichaka eneo la Engashura ambapo mwili wa marehemu ulipatikana ukiwa umeoza na kuliwa na wanyama.
Fulana ya marehemu na viatu vyake vilipatikana eneo hilo.
Ripoti kuhusu athari za kifo cha mwanamke huyo kwa watu wa wafamilia yake, iliyowasilishwa mahakamani ilisema walishtuka walipopata mwili wake baada ya miezi miwili. 


