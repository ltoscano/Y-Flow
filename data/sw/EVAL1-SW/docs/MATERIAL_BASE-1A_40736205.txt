Rais Kikwete asiposaini haya mawili yatajitokeza
Oct 11, 2013

KAMA ningemshauri Rais Jakaya Kikwete hata kidogo tu kuhusu Sheria ya Marekebisho ya Sheria ya Mabadiliko ya Katiba ya mwaka 2013, basi ningemshauri aisaini sheria hiyo kwa kuzingatia lengo kuu la kutengeneza muafaka wa kitaifa, na kwa maana hiyo makundi yote ndani na nje ya Bunge ni muhimu ili afanikishe kutupatia Katiba Mpya.
Pia, ili kupata muafaka na kundi moja ni busara kulinda ulichonacho mkononi kabla ya kile kilicho angani, kama wanavyosema wazungu kwenye semi zao kuwa one bird in hand is worth more than a thousand on a tree (ndege mmoja mkononi ana thamani kubwa zaidi ya alfu moja mtini)
Tayari Rais Kikwete, kama mkuu wa nchi, anakuwa na jukumu la kimaadili na la kiuongozi kuhakikisha anatufikisha salama katika mchakato huu. Hatumtarajii kutowasikiliza wapinzani au wadau wengine. Kuwasikiliza ndiyo uongozi. Ni lazima awasikilize wote na atafute usawa kwenye mizania ya haki ili kuwe na muafaka wa kitaifa kwenye mchakato huu nyeti. Na binafsi nimpongeze kwa kuwa msikivu, mvumilivu na mwenye kujenga madaraja na watu wote, badala ya uzio wa ukuta.
Kufanikisha mchakato wa kuandika Katiba linapaswa kuwa jukumu la kwanza la kimaadili kwa Wa tanzania wote tunaoishi leo. Kwa viongozi wote, hii ni dhamana kubwa kwao. Kuwa makini na waangalifu, kuwa na maadili ya kiuongozi na wakweli wakati wote, kuwa wavumilivu na wenye subira kwa wenzetu ni tabia zitakazotufikisha salama, hivyo tuzikumbatie.
Majuzi hapa, Rais Kikwete, akilihutubia taifa, pamoja na mambo mengine alizungumzia sintofahamu iliyojitokeza kwenye mchakato wa majadiliano na hatimaye kupitishwa kwa Muswada wa Sheria ya Marekebisho ya Sheria ya Mabadiliko ya Katiba ya mwaka 2013. 
Katika hotuba yake akasema; “Nimeambiwa kuwa Kanuni za Bunge hazina sharti hilo hivyo Kamati haistahili kulaumiwa. Kama hivyo, nashauri kuwa suala hili lirudishwe bungeni ili wabunge walizungumze na kulifanyia uamuzi muafaka. Vinginevyo watu wataendelea kulaumiana isivyostahili. Hivyo basi, kuligeuza jambo hili kuwa ni suala la kukataa muswada au kususia vikao vya Bunge au kufanya maandamano sidhani kama ni sawa.”
Rais Kikwete, katika hotuba yake alishauri suala hili lirudishwe bungeni ili wabunge walizungumze. Nimejiuliza linarudi katika sura ipi? Na je, kurudi maana yake nini? Kwamba, mchakato ulikosewa – japokuwa Rais anaweka wazi kwenye hotuba yake kuwa haukukosewa. Sasa kwa nini tunarudi nyuma – jibu hapo ni moja tu kuwa tunatafuta muafaka wa kitaifa wa kutupeleka kupata Katiba Mpya. Hili ni lengo la kila mwenye akili timamu. Nampongeza Rais kwa uamuzi huu. Je, kurudi maana yake tunaanza upya au tunaanzia wapi?
Hoja ya makala yangu ni kushauri namna gani suala hili linarudi bungeni na linarudi kwa muafaka wa kitaifa ambao ndiyo nia ya Rais. Kwa kuwa hoja ya muswada huu ilipitia hatua zote za lazima za kikanuni na kwa kuwa kuna kundi la wabunge walishiriki kikamilifu hata kufikia muswada ule kupita, na kwa kuwa imebakia sehemu moja ya ‘Bunge’ tu kukamilisha kazi ya kutunga sheria, ambayo ni Rais, ushauri wangu ni kuwa Rais aisaini kwa faida ya kuondoa uwezekano wowote ule wa kutengeneza matabaka ya wabunge ‘walio wengi’ (majority) kutokufurahishwa na hatua hiyo, kwa jambo ambalo wanaamini lilikuwa sahihi.
Pili, kwa kuwa kulikuwa na wabunge ‘walio wachache’ bungeni (minority) na kwa kuwa katika demokrasia yoyote ile yenye afya nzuri, maoni na sauti za wachache ni lazima kusikilizwa kwa umakini zaidi na kwa kuwa kupitishwa kwa sheria ile haimaanishi kuwa ni lazima ilikuwa sahihi kwa asilimia 100 na kwa kuwa tayari Rais amechukua jukumu lake la kiuongozi la kuliunganisha tena Bunge letu, ili liwe na sura ya umoja na mshikamano wa kitaifa, ni busara kurudi mezani na kusikilizana na kisha kuleta mapendekezo ya vipengele vinavyowakosesha usingizi na amani wapinzani kwa njia ya ‘muswada wa mabadiliko ya sheria’ (ambayo itakuwa imekwishasainiwa sasa na Rais).


