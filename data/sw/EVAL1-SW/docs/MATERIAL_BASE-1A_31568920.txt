
Raia wafurahia kujiondoa mamlakani kwa kiongozi
PORT-AU-PRINCE, Haiti UPANDE wa Upinzani wa Haiti, ulipokea vyema kujiuzulu kwa Waziri Mkuu Laurent Lamothe Jumapili.
Waziri huyo mkuu alikuwa akikabiliwa na shinikizo kumtaka aondoke mamlakani kutokana na kushindwa kwake kuandaa uchaguzi wa wabunge kwa miaka mitatu iliyopita.
Kujiuzulu kwa Lamothe ambaye amezidi kupoteza umaarufu kulitarajiwa na wengi baada ya Rais Michel Martelly kusema Ijumaa kuwa, mkuu wa baraza lake la mawaziri alikuwa tayari kuondoka “kusaidia kupata suluhisho” kwa mtafaruku wa kisiasa uliopo nchini humo.
Hata hivyo, bado haijulikani ikiwa uamuzi wa Lamothe kuondoka mamlakani utapelekea kupatikana kwa suluhisho katika nchi hiyo maskini zaidi magharibi mwa ulimwengu, na iliyo na historia ya udikteta na maandamano yenye ghasia.
Ikiwa uchaguzi hautaandaliwa kabla Januari 12, bunge litavunjwa na Martelly ataendelea kutawala.
Wakosoaji wake wameonya huenda akapelekea Haiti irudie utawala wa kiimla na pia wanamtaka ajiuzulu. 
Tume iliyobuniwa na rais, imependekeza kubuniwa kwa serikali kwa njia ya maelewano ambayo itajumuisha wanachama wa upinzani, na kuvunja tume ya uchaguzi nchini humo na pia kuachilia huru wafungwa wa kisiasa.


