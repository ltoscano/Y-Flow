
Mwenyekiti wa Korogwe kikaangoni Oct 26, 2012

TAARIFA ya Tume iliyoundwa kuchunguza tuhuma za uvunaji na upasuaji wa mbao katika Msitu wa Sakare wilayani Korogwe, Tanga imewabana Mwenyekiti wa Halmashauri ya Wilaya hiyo na watendaji wengine wa serikali wilayani humo.
Mwenyekti huyo ambaye pia ni Diwani wa Kata ya Dindira, Sadick Yusuph Kalaghe, anatuhumiwa kuaandaa “mpango haramu” wa kuvuna miti katika msitu wa Sakare wilayani humo kinyume cha sheria.
Pamoja na udiwani, Kalaghe pia ni Mwenyekiti wa ALAT Mkoa wa Tanga, Katibu wa Fedha, Uchumi na Mipango Wilaya ya Korogwe na ndiye anayedaiwa kusuka mtandao wa uvunaji miti kwa ajili ya upasuaji mbao, nguzo za umeme, kuni na miti ya ujenzi.
Tume hiyo iliundwa Desemba 2010 na aliyekuwa Mkuu wa Wilaya hiyo ya Korogwe Erasto Y. Sima baada ya kupewa maagizo ya kufanya hivyo na Waziri Mkuu, Mizengo Pinda baada ya malalamiko ya mwananchi moja aitwaye Shembazi Shemazingira mkazi wa kijiji cha Kwefingo.
Mkazi huyo alimwandikia barua Waziri Mkuu akilalamika hali ya kuharibiwa kwa mazingira katika msitu huo pamoja na maeneo mengine ya Kata ya Dindira na ushiriki wa viongozi wa kisiasa pamoja na watendaji wa serikali akiorodhesha majina yao katika barua hiyo. 
Taarifa ya Tume yawakaanga
Tume hiyo iliundwa na wajumbe watano ambao ni Mussa Chaullo (Mwenyekiti) na anatajwa kuwa ni kamanda wa TAKUKURU wilaya ya Korogwe, Issa Msumari (Katibu), Bi. Najum Tekka (Mjumbe), Athuman Kiluwasha (Mjumbe) na Haji M. Balozi (Mjumbe).
Pamoja na “kumwanika” Mwenyekiti wa Halmashauri tume hiyo imeanisha majina ya watumishi kadhaa wa idara mbalimbali za serikali pamoja na askari polisi ambao kwa namna moja au nyingine wanadaiwa kuhusika na uvunaji miti,upasuaji mbao na uharibifu wa mazingira.
Baadhi ya watumishi ambao wameguswa na tuhuma hizo ni pamoja na Betty Munuo ambaye ni Kaimu Mkuu wa Idara ya Maliasili na Mazingira Wilaya ya Korogwe, Damas Mumwi, ambaye ni Afisa Misitu, Juma Mohamed Udassa (Afisa Maliasili Tarafa ya Mombo) na Edward Senyagwa (Afisa Maliasili Tarafa ya Bungu). 
Wengine ni Bernad Mwigulu (Meneja Hifadhi ya Misitu) Simon Mhina (Msaidizi wa Misitu)Dalton Ulaya (Meneja wa shamba la Chai Dindira), Daud Michael Mtaji (Meneja Msimamizi Msaidizi wa shamba la Chai) na Mbwana (Katibu wa Kamati ya Uchumi na Mipango wa CCM Kata ya Dindira).
Wamo pia wenyeviti wa vijiji vyote vya Kata za Dindira na Mpale na watendaji wa vijiji na kata ambao wanadaiwa kuhusika na biashara ya mbao pamoja na kushirikiana kwa karibu na uvunaji na upasuaji wa mbao.
Katika taarifa yake hata hivyo hiyo ya tume imemsafisha Afisa wa taasisi ya TFCG Revocatus Wilbard Njau ambaye katika toleo letu lililopita alituhumiwa kama moja wahusika waliosuka mpango huo.
Kuhusu tuhuma za Kalaghe tume hiyo ambayo taarifa yake (nakala tunayo) ilibainisha kuwa Diwani huyo wa Kata ya Dindira ambako msitu huo upo anahusika na madai ya uvunaji miti, upasuaji mbao na uharibifu wa mazingira ya msitu huo.
Sehemu ya taarifa hiyo inamtuhumu Kalaghe kuwa wakati wa uchunguzi huo alikutwa na shehena ya mbao vipande zaidi ya 4000 ikiwa mbao za aina mbalimbali zilizohifadhiwa katika ghala au nyumba yake ya ghorofa iliyopo katika kijiji cha Mghwashi ambazo hata hivyo hazikuwa zimepigwa muhuri wa nyundo kuthibitisha uhalali wake.
Tume ilifika katika nyumba hiyo pamoja na maafisa Maliasili wa Wilaya kwa lengo la kufanya upekuzi katika nyumba hiyo lakini walikosa ushirikiano kutoka kwa viongozi wa vijiji, kwa makadirio mbao hizo ziliweza kufikia vipande 4000.
“Wakati Tume ikiwa katika uchunguzi wake ilitaarifiwa kuwa nyumbani kwa ndugu Kalaghe kuna mbao, Tume ilifanya ufuatiliaji na kweli ilizikuta mbao hizo,” inasomeka sehemu ya taarifa ya Tume hiyo. 
Taarifa hiyo iliendelea:”kukutwa kwa mbao hizo zisizo na vielelezo vyovyote vya uvunaji na pia mbao hizo kutopigwa nyundo kunaashiria kuwa umilikii wa mbao hizo si halali”.
Tume hiyo iliongeza katika taarifa yake kuwa kwa mujibu wa maelezo ya siri kutoka kwa wananchi wa Kata hiyo waliohojiwa, Mwenyekiti huyo wa Halmashauri anajihusisha sana na suala la uvunaji miti ya asili kwa kuwafadhili watu wanaofanya shughuli hizo.
Taarifa hiyo imeendelea kubainisha kuwa Kalaghe amefanikisha mipango yake hiyo kwa kutumia mtandao wa viongozi wa vijiji ambao ni wenyeviti na watendaji na inadaiwa kuwa akitokea kiongozi asiyekubaliana na matakwa yake basi hadumu katika kata hiyo kwa kuhamishwa mbali na eneo hilo akitumia nguvu yake kama Mwenyekiti wa Halmashauri.
Madai ya tume dhidi ya Mwenyekiti huyo wa Halmashauri yalitiwa nguvu na hatua yake ya kuidanganya tume hiyo pale alipoitwa kwa mahojiano Desemba 9 mwaka 2010 ambapo alidai kuwa asingeweza kuhudhuria kwa kuwa anamwuguza Baba yake mzazi aliyekuwa mgonjwa Jijini Dar es Salaam.
“Hata hivyo Desemba 10 tume ilipotembelea nyumbani kwake ilikutana na mkewe ambaye ni Mwalimu wa Shule ya Msingi Bungu ambaye alithibitisha kuwa mumewe yuko Korogwe na kwamba jana yake alikuwepo nyumbani,” ilieleza taarifa ya tume hiyo.
“Kwa mantiki hii Tume imejiridhisha bila shaka yoyote kuwa ndugu Kalaghe anahusika na suala zima la uharibifu wa mazingira na tuhuma za upasuaji mbao na uvunaji miti kwa kukutwa na mbao bila ya leseni na kwa kushindwa kwake kama kiongozi kukemea uharibifu huo,” ilieleza taarifa hiyo.
Taarifa hiyo inapendekeza kuwa Diwani Kalaghe achukuliwe hatua za kisheria kwa kuzingatia sheria ya misitu namba 14 ya mwaka 2002, kwa kuhujumu uchumi na kuikosesha serikali mapato yake halali.
Imependekeza pia uongozi wa Chama Cha Mapinduzi (CCM) wilaya Korogwe uchukue hatua za kinidhamu kwa viongozi na wanachama wake waliohusika na kadhia hiyo akiwemo Diwani huyo.
Kuhusu watuhumiwa wengine waliotajwa katika sakata hilo tume hiyo imejiridhisha kuwa walihusika kwa namna moja au nyingine katika kufanikisha mpango huo wa uvunaji miti kinyume cha sheria na pia kushindwa kutekeleza majukumu yao ya kikazi.
Kushindwa kwa hatua za kisheria Habari zilizopatikana kutoka Korogwe zinadai kuwa mpango wa kumfikisha mahakamani Mwenyekiti huyo wa Halmashauri na wenzake umekwama kwa kile kinachodaiwa kuwa wahusika kukingiwa kifua na baadhi ya viongozi hao.
“Suala la kufikishwa mahakamani kwa wahusika imekuwa ndoto kwa sababu viongozi wa serikali na wale wa CCM wamekuwa mstari wa mbele kumkingia kifua Mwenyekiti wa Halmashauri pamoja na baadhi ya watumishi,” kinaeleza chanzo chetu.
Mtoa habari wetu aliongeza: “ Badala yake Mwenyekiti huyo wa Halmashauri amekuwa anawatishia maisha wananchi waliofichua ufisadi huo na watendaji wanaokwenda kinyume na maagizo yake jambo ambalo ni kinyume kabisa na utumishi wa umma”.
Akitoa mfano mtoa habari wetu alieleza kuwa mbao alizokutwa nazo Mwenyekiti huyo zilikamatwa na kufikishwa katika ofisi za Halmashauri kwa kukosa nyaraka muhimu lakini baadaye walipata maagizo kutoka ofisi za Mkuu wa Mkoa wakati huo Said Kalembo, kuwa ziachiwe haraka na arudishiwe mbao zake.
“Cha kushangaza mbao hizo zilirudishwa kwa kutumia magari ya Halmashauri na kwa gharama za Halmashauri jambo ambalo ni kinyume kabisa na utaratibu kwa sababu mbao hizo hazikukamatwa na Halmashauri bali tume ya serikali,” alieleza.
Kauli za Watuhumiwa Akizungumzia tuhuma zinazoelekezwa kwake Kalaghe alikanusha kuwa hahusiki kwa namna yoyote na uvunaji miti na upasuaji mbao kwa kuwa hakuwa mjumbe wa kamati iliyoundwa kuratibu hujuma hiyo.
“Nimezungumza na wewe ndugu mwandishi wiki iliyopita na nilikanusha madai hayo msimamo wangu ni ule ule, sihusiki kwa namna yoyote na masuala unayotaja,”alisema Kalaghe.
Kuhusu taarifa za tume kumtaja kwa mtuhumiwa namba moja Kalaghe alidai kuwa taarifa ya tume hiyo haikumtendea haki kwa kuwa hakupewa nafasi hata ya kuhojiwa, na tume iliegemea zaidi katika maneno ya kusikia kutoka kwa wabaya wake kisiasa.
“Kama wana tuhuma za kweli dhidi yangu mbona hawapeleki kesi mahakamani?
Wanifungulie mashitaka nikajitetee mahakamani, nikishindwa nitafungwa na udiwani na uenyekiti wa Halmashauri utakuwa umefikia kikomo na malengo yao yatakuwa yametimia,” alisema Kalaghe.
Aliongeza: “ Juzi Ijumaa (wiki iliyopita) nilikwenda msikitini kuzungumza na Waislamu wenzangu, kuwa ninaonewa hivyo nimeona nimshitakie Mungu, naamini Mungu atatenda haki katika hili.” Kalaghe alieleza kuwa yuko tayari muda wowote kufikishwa katika vyombo vya sheria ambako anaamini kuwa haki itatendeka na kuongeza kuwa wanasiasa wanaomchafua inabidi wasubiri muda wake wa uongozi umalizike mwaka 2015.
“Wanaonichafua watambue kuwa mimi siwezi kuwa Diwani na Mwenyekiti wa Halmashauri milele. Muda wangu ukifikia tamati nitaondoka kwenda kufanya shughuli zangu za maisha hivyo natoa rai kwao kuwa vute subira,” alisema.
Naye Afisa Maliasili wa wilaya ya Korogwe Betty Munuo ambaye naye ametajwa katika taarifa ya tume kwa kufanya uzembe katika sakata hilo aliimbia Raia Mwema kuwa haziwezi kuzungumzia madai hayo hadi atakapopata ridhaa ya Mkurugenzi wa Halmashauri.
“Siwezi kusema chochote hadi hapo nitakapopata ridhaa ya Mkurugenzi wa Halmashauri kama taratibu za kazi zinavyoeleza, hivyo wasiliana na ofisi yetu nikiwapewa ridhaa nitakujibu,”alisema Munuo.
Kauli za viongozi Kwa upande wake aliyekuwa Mwenyekiti wa kamati hiyo ambaye pia ni Kamanda wa TAKUKURU Wilaya ya Korogwe Musa Chaulo alikataa kuzungumzia suala hilo kwa njia ya simu na badala yake akatoa masharti ya kuonana ana kwa ana mwandishi.
“Sula unalouliza ni nyeti sana kwa hiyo naomba uje ofisini tuzungume ana kwa ana ila siwezi kulizungumzia kwenye simu kabisa,” alisema Chaullo.
Aliyekuwa Mkuu wa Wilaya hiyo Erasto Sima, ambaye kwa sasa amehamishiwa Wilaya ya Bariadi alithibitisha kuwa ni kweli tume iliyoundwa iliibua tuhuma dhidi ya Kalaghe na wenzake lakini hata hivyo hakuwapewa mamlaka ya moja kwa moja kushughulikia suala hilo.
“Ni kweli tume ilifanya kazi lakini mapendekezo niliwasilisha kwa Mkuu wa Mkoa wakati wa Said Kalembo na baada ya hapo sikujua kilichoendelea,”alisema Sima.
Raia Mwema haikufanikiwa kumpata Kalembo ambaye kwa sasa inaelezwa kuwa amestaafu utumishi wa umma na Mkuu mpya wa Mkoa wa Tanga Chiku Galawa hakupatikana.


