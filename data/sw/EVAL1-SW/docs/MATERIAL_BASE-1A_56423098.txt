
Muuguzi anayeugua Ebola yu mahututi
LONDON, Uingereza MUUGUZI mmoja wa Uingereza anayeugua ugonjwa wa Ebola anapigania uhai wake huku wafanyakazi wengine wawili wakiwekwa katika uangalizi maalum nchini Amerika na Ujerumani.
Mnamo Jumamosi, hospitali ambako muuguzi Pauline Cafferkey anatibiwa, ilisema kuwa afya yake ilikuwa imeendelea kudorora.
“Hali ya Pauline imeendelea kudorora katika siku mbili zilizopita na kwa sasa yuko katika hali mahututi,” ikasema hospitali ya Royal Free Hospital katika taarifa.
Mnamo Jumatano, madaktari walisema kuwa raia huyo wa miaka 39 kutoka Scotland alikuwa akifanya kazi na shirika la Save the Children nchini Sierra Leone.
Waziri Mkuu wa Uingereza David Cameron alikiambia kituo cha habari cha BBC kuwa alikuwa “ akimfikiria mgonjwa huyo pamoja na familia yake.” Cafferkey alikuwa mfanyakazi wa afya wa kujitolea mjini Kerry Town, ambao uko karibu na mji wa Free Town, alikoambukizwa ugonjwa huo hatari. 
Alipatikana kuugua ugonjwa huo mnamo Desemba 29, siku moja baada ya kufika nchini Uingereza, ambako aliwekwa mahali palipotengwa mara moja.
Na AFP


