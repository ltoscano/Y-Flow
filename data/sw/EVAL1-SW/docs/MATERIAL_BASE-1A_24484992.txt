
Dar wazindua michuano ya ngumi

August 24, 2014

SHIRIKISHO la Ngumi za Ridhaa Mkoa wa Dar es Salaam, limezindua mashindano yake ya kwanza tangu viongozi wake waingie madarakani. Mashindano hayo yalifunguliwa jana na mgeni rasmi Mbunge wa Ilala, Mussa Azzan ‘Zungu’ ambayo yamekutanisha zaidi ya timu 20 na mabondia 60 wa mkoa huo. Akisoma risala kwa mgeni rasmi Mwenyekiti wa Ngumi Mkoa wa Dar es Salaam, Akaroli Godfrey alisema mbali na mashindano hayo kuwa na changamoto mbalimbali, wameamua kuyafanya kwa kuwa yapo kwenye kalenda yao. Hata hivyo alisema katika mashindano hayo hakutakuwa na zawadi zozote kwa mabondia watakaopigana. “Kama Mbunge wa Jimbo la Ilala, tunaomba utupatie angalau medali kwa mabondia, lakini pia vifaa tulivyo navyo havikidhi kimichezo,” alisema. Kwa upande wake Mbunge huyo aliahidi kutoa zawadi pamoja na kuwa mlezi wa ngumi za ridhaa Mkoa wa Dar es Salaam na kuwasaidia kutafuta wadhamini mbalimbali kwa ajili ya kuinua mchezo wa masumbwi nchini, ili ngumi zisonge mbele. Katika uzinduzi huo mabondia Anthon Idoa alimtwanga kwa KO ya raundi ya pili bondia, Mohamed Mzeru huku John Christian akimsambaratisha Omari Said. Naye Shabani Almasi alimdunda Said Kondo na bondia pekee kutoka timu ya Ashanti ya Ilala, Hussein Pendeza alipigwa kwa pointi na Ayoub Ibrahimu.


