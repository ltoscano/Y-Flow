Kuwaondoa wamachinga mijini ni sera ya kutupwa
May 23, 2013

MIAKA nenda rudi Serikali ya Chama cha Mapinduzi (CCM) imekuwa ikijaribu kutekeleza sera ya “uhamisho” wa Wamachinga ili kuwaondoa katikati ya miji na majiji na kuwaweka pembezoni mwa maeneo hayo.
Sera hii imejaribiwa kutekelezwa karibu kila mkoa nchini lakini kwa kiasi kikubwa imeonekana ikijaribiwa sana katika Jiji la Dar es Salaam, Arusha, Mwanza, Mbeya na sasa tunaona ikijaribiwa Iringa. Tumeona sera hii hii ikijaribiwa Songea na baadhi ya mikoa ya kusini.
Waliotengeneza sera hii na wale wanaoitekeleza (mara nyingi ni manispaa husika) wanaamini kuwa Wamachinga – wafanyabiashara ndogondogo wa mitaani – ni kero kubwa kwa wananchi, watembea kwa miguu na hata kwa magari. Wanaamini Wamachinga ni tatizo kubwa mijini na wanaona kuwa wanachangia uchafu na kuifanya miji yetu ionekane haijapangwa vizuri. Hivyo, juhudi kubwa zimekuwa zikifanyika “kuwahamisha” Wamachinga kutoka katikati ya miji na kuwaweka pembezoni.
Katika Tanzania mifano mikubwa ya sera hii ni Dar es Salaam na Mwanza. Katika Jiji la Dar es Salaam wafanyabiashara ndogondogo hawa walihamishwa (au walijaribiwa kuhamishwa) kutoka maeneo mbalimbali ya Jiji na kupewa ‘eneo maalumu’ lililotengwa kwa ajili yao katika majengo ya NSSF ya “Wamachinga” karibu na Uwanja wa Karume. Kabla ya hapo eneo la Kariakoo na hasa Mtaa wa Congo ulikuwa umefurika wafanyabiashara wa aina hii na hakuna mgeni yeyote ambaye alitembelea Dar ambaye angeweza kuondoka na kusema amefika Dar kama hakupata nafasi ya kutembelea mtaa maarufu wa “Congo”.
Kule Mwanza mtaa maarufu wa Makoroboi ndio ulikuwa kitovu cha biashara za Wamachinga; lilikuwa ni eneo ambalo mtu alikuwa anaweza kupita – akiwa anakumbatiwa na miamba ya mawe kila kona – na kujipatia mahitaji yake. Aliweza kupata kuanzia “koroboi” hadi nguo, vyombo vya nyumbani, viatu na kila kitu ambacho mtu alikihitaji. Wakati wa Sikukuu eneo lile lilikuwa linafuruka wachuuzi na wanunuzi wote wakijishughulisha na shughuli mbalimbali. Kulikuwa na maeneo ya chakula ambapo Mama Ntilie (napenda jina hilo kuliko hili jingine) walikuwa tayari kukuhudumia kwa furaha na raha tupu! Ukitoka Mtaa wa Makoroboi unakimbilia Stendi kwenda ulikotoka!
Na huko Mwanza nako ilikuwa hivyo hivyo, wanaojidai wenye akili (za kutosha?) katika Serikali ya CCM ambao walikuwa wakiongoza Serikali ya Jiji hilo wakati ule waliamua kuwahamisha wafanyabiashara wale na kuwapeleka moja ya Njia Panda mbali na mji– binafsi niligoma kwenda eneo hilo jipya ambalo lilikuwa mbali na kitovu na Jiji.

Bahati mbaya katika sehemu zote hizo serikali haijafanikiwa kuwahamisha kabisa wamachinga kwenda inakotaka serikali. Wameshindwa Dar, na wameshindwa Mwanza; kote huko vijana hawa wafanyabiashara wamejitahidi kurudi. Na tunashuhudia tena tukio hili huko Iringa ambako nako licha ya kujaribiwa tena na tena nako litashindwa. Sera hii imeshindwa.

Wafanyabiashara ndogondogo wanaweza kuchangia kwa kiasi kikubwa sana katika kuendesha uchumi wa mahali. Hili linawezekana endapo watatambulika kama sehemu ya uchumi huo na si kama wadandiaji tu wa uchumi wa wafanyabiashara wakubwa. Wakitambulika kuwa wao ni sehemu ya uchumi basi wanaweza kusaidiwa kuendesha biashara zao katika miji na majiji tena katikati kabisa ili kuchochea watu kuja mijini na kutumia fedha zao.


