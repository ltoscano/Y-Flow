Askofu Bagonza, muumini wa theolojia ya kuingilia
Feb 20, 2014

NAANDIKA makala hii kuwapongeza wachungaji na maaskofu chini ya uongozi wa Askofu Dk. Benson Bagonza wa Diosisi ya Karagwe KKKT, kwa kitendo chao cha kuandamana hadi Kituo cha Polisi Kayanga Karagwe na kuhakikisha mchungaji mwenzao anaachiwa kwa dhamana.

Sina lengo la kushabikia maandamano au kutaka kuonyesha kwama mchungaji yuko juu ya sheria, la hasha! Lengo letu ni kuielezea dunia nzima kwamba mchungaji ni raia kama walivyo raia wengine, yuko chini ya sheria na analindwa na sheria pia. Kumkatalia mchungaji dhamana kwa sababu zisizokuwa za msingi na kumweka ndani kwa siku nyingi, ni kulenga kuwakosesha huduma waumini wanaotegemea huduma ya mchungaji huyo.
Inajitokeza mara nyingi watu wananyimwa dhamana hapa Tanzania, na mara nyingi inakuwa ni sababu za kisiasa au kutaka kukomoana na kudhalilishana. Dhamana ni haki ya kila raia, labda kama tukio lenyewe ni la mauaji. Ni wazi kumnyima mtu dhamana ni kutengeneza mianya ya rushwa kwa pande zote mbili; upande wa mshitakiwa na upande mlalamikaji. Anayetoa donge nono ndiye anasikilizwa.
Lakini, pia tunataka kuitangazia dunia nzima kwamba sasa Askofu Dk. Bagonza, ameanza kutenda! Amekuwa akihubiri theolojia ya kuingilia kwa muda mrefu, sasa anaionyesha theolojia hii kwa matendo. Maana, kama serikali haisikilizi na kuendelea kuwanyanyasa watu, ni lazima viongozi wa dini waingilie kati.
Ni mpumbavu pekee anayeweza kuamini ana uwezo wa kupamba na viongozi wa dini ambao nyuma yao siku zote wana waumini wao ambao wako tayari kufa wakitetea imani yao na haki zao za msingi. Kinachoendelea Afrika ya Kati, ni viongozi waliokuwa madarakani kushindwa kutambua mchango wa hizi imani za kigeni kwenye jamii zetu za Kiafrika.
Kinachoendelea kule sasa hivi ni kutetea imani zaidi ya kulinda na kutetea uhai wa raia wa nchi yao. Hivyo na hapa Tanzania, tukiendelea kuwa na viongozi wasiokuwa na busara juu ya suala zima la imani hizi za kigeni, tutaliingiza taifa letu kwenye machafuko ya kidini. Ndiyo maana tunaamini kwamba theolojia ya kuingilia ni muhimu sana kwa nyakati zetu hizi.
Juzi, mchungaji wa KKKT Karagwe, alipandishwa kizimbani akituhumiwa kumpiga mfanyabiashara Joseph Gareba, alinyimwa dhamani baada ya mwendesha mashitaka Meja Juma Litafa kuzikataa barua za wadhamini hadi azifanyie uhakiki na kuamuru mchungaji awekwe rumande hadi Februari 26.
Hata hivyo, mchungaji huyo aliachiwa kwa dhamana juzi hiyo baada ya maaskofu, wachungaji na viongozi wengine wa kanisa hilo waliokuwa kwenye mafungo kukatisha mafungo yao na kuandamana hadi katika Kituo cha Polisi cha Kayanga – Karagwe kuomba mchungaji huyo apate dhamana kabla ya Februari 26.

Mbali na Askofu Dk. Bangonza, maaskofu wastaafu ambao ni Askofu Paulo Mkuta na Askofu Nelson Kazoba walishiriki maandamano hayo na kuandaa tamko ambalo walilikabidhi kwa Kamanda wa Polisi wa Mkoa wa Kagera.

Akizungumza na vyombo vya habari, Askofu Dk. Bagonza alisema “ Rushwa imetufikisha mahala pabaya sana. Wapo vijana walioajiriwa kwenye mahakama zetu wanasema wanapokea rushwa kwa sababu wanataka kurejesha mikopo waliyopewa na serikali wakati wakisoma. Leo Kanisa limeandamana kwa sababu mtu wetu kaguswa, jiulize wapo wangapi wanaonewa”.
Akizungumzia chanzo cha mzozo huo, Askofu Bagonza alisema mfanyabiashara Gareba alikuwa na kesi ya ardhi na kanisa tangu miaka ya 1980 na Mahakama iliagiza ardhi hiyo isiguswe hadi kesi itakapomalizika.
Aliendelea kuelezea kwamba mwaka jana mfanyabiashara huyo aliingia kwenye eneo hilo na kuanza kukata miti, lakini waumini walipoona hali hiyo walimjulisha mchungaji Jakson Kanyinginya, ambaye aliwapeleka polisi na kumkamata Gareba na kumuweka ndani.
Kwa maelezo ya Askofu Dk. Bagonza, baada ya tukio hilo, mfanyabiashara huyo alienda kufungua kesi ya kupigwa kwa siri bila kanisa kujua hadi juzi mchungaji Jakson Kanyiginya alipoitwa polisi na kufikishwa mahakamani.
Suala zima ni matatizo ya ardhi, ambayo yamekuwa kero sugu kwa Wa tanzania. Lakini pia ni dalili za rushwa zinazojionyesha kwenye suala hili. Kwa nini mtu anyimwe dhamana? Hapa ndipo Askofu Dk. Bagonza, amefumba macho bila kuogopa matokeo ya tendo hili la wachungaji na maaskofu kuandamana, ili kuhakikisha theolojia yake ya kuingilia inafanya kazi.
Maana kama leo Askofu Dk. Bagonza, ameongoza maandamano haya ya kutaka mchungaji apewe dhamana ni lazima makanisa mengine yataiga mfano. Haki isipotendeka, wataingia mitaani. Hata viongozi wa dini ya Kiislamu nao wataiga mfano huu, wakiona wanaonewa, wataandamana. Hoja hapa ni kwamba nguvu za kupambana na maandamano ya dini ni lazima ziwe kubwa kiasi cha kuleta maafa makubwa pia.


