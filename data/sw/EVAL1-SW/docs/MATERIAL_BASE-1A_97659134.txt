Mkwe wa Osamakufikishwa kortini

April 3, 2014

MKWE wa aliyekuwa kiongozi wa mtandao wa kigaidi wa Al-Qaeda, Osama Bin Laden anatarajiwa kufikishwa mahakamani leo mjini New York, Marekani kujibu mashtaka ya kupanga na kuwaua raia wa Marekani pamoja na kuwaunga mkono magaidi. Kwa mujibu wa DW, Suleiman Abu Ghaith ambaye alikuwa msemaji wa Al-Qaeda na aliishi na bin Laden nchini Afghanistan anajulikana kwa kutoa vitisho vya kuishambulia Marekani baada ya shambulizi la Septemba 9 ambalo liliwaua watu 3,000. Mtuhumiwa huyo mwenye umri wa miaka 48 raia wa Kuwait ni miongoni mwa wanachama wakuu wa Al-Qaeda wanaokabiliwa na mshtaka nchini Marekani. Imeelezwa kuwa mshtakiwa huyo endapo atapatikana na hatia atakabiliwa na adhabu ya kifungo cha maisha gerezani. Abu Ghaith amemuoa binti yake bin Laden, Fatima huku waendesha mashtaka wa Marekani wamedai aliufanyia kazi mtandao huo wa kigaidi hadi mwaka 2002 alipotoroka nchini Afghanistan kufuatia kuwepo kwa majeshi ya Marekani nchini humo.


