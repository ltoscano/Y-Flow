
Malumbano yaendelea
Na WYCLIFFE MUIA
LICHA ya magavana kufanya kikao maalumu na Rais Uhuru Kenyatta Jumanne, bado malumbano yanaendelea kuhusu hatua ya Rais kuwapa Makamishna wa Kaunti mamlaka makuu ya kutekeleza ajenda za serikali kuu katika kaunti zao. 
Mwenyekiti wa Baraza la Magavana Isaac Ruto ameelezea hofu yake kuwa huenda majukumu ya makamishna hao yakavuruga yale ya maafisa wa serikali za kaunti iwapo mwangozo wa kikatiba hautafuatwa.
“Katika mkutano wetu na Rais tulijiadiliana kuhusu masuala kadhaa lakini bado tuna hofu kuwa utawala wa kimkoa wa zamani unawezarejeshwa iwapo wananchi na viongozi wa kaunti hawatahusishwa katika mchakato huu,” alisema Bw Ruto.
Bw Ruto ambaye pia ni Gavana wa Bomet alisema hatua ya Rais kutaka makamishna hao kuripoti kwake moja kwa moja bila kupitia kwa magavana ni ishara ya kuvuruga utaratibu uliotolewa katika katiba.
UTARATIBU “Kwa rais kuwaagiza makamishna kuhakikisha kuwa sera za serikali kuu zimefuatwa katika kaunti ni kinyume cha sheria. Serikali za kaunti zina utaratibu wake na hatuhitaji kushurutisha kufuata mwongozo wa serikali kuu,” alisema Bw Ruto katika mahojiano na kituo kimoja cha humu nchini.
Baada ya mkutano huo kukamilika, ujumbe kutoka Ikulu ya Nairobi ulimnukuu Bw Ruto ukisema kuwa, “hatuna shida na maagizo ya Rais yanayolenga kulainisha shughuli za serikali kuu.” Aidha jana Bw Ruto alionekana kupuuza msimamo huo na kushutumu maagizo yaliotolewa na rais wakati wa kuzindua upya majukumu ya makamishana wa kaunti.
“Agizo la Rais alilosoma wakati wa kuwapa nguvu zaidi makamishna hao liliandikwa na wakereketwa walioendeleza mfumo katili wa kimkoa katika serikali zilizopita,” akasema.
“Kuna habari za kukanganya kati ya hotuba aliyotoa Rais na taarifa aliyosoma katika Agizo lake rasmi. Serikali za kaunti zinapaswa kushughulikia matukio ya dharura ilhali Rais aliwapa makamishna majukumu sawa. Pia Magavana wanapaswa kujulishwa kuhusu hali ya usalama katika kaunti zao, jambo Rais alitaka makamishna waripoti kwake moja kwa moja,” akaongeza Mwenyekiti wa Tume ya Utekelezaji wa Katiba (CIC) Charles Nyachae alisema hatua iliyochukuliwa na Rais ni kulingana na mapendekezo ya katiba na kutaka magavana kuendelea kushauriana kwa kina na serikali kuu ili kupata mwelekeo wa pamoja.
“Chini ya kipengele cha 245 Rais ana uhuru wa kubuni mikakati ya kuimarisha utendakazi wa serikali yake. Magavana hawapaswi kuwa na wasiwasi iwapo shughuli hiyo inafanywa kulingana na sheria,” alisema Bw Nyachae.
Aidha Bw Ruto alisisitiza kuwa makamishna wa kaunti ni wepesi wa kushawishiwa kisiasa na kuelezea hofu yake kuwa huenda wakavuruga shughuli za maafisa wa kaunti.


