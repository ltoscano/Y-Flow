Demokrasia itawale Sumbawanga Mjini
Oct 12, 2012

UAMUZI wa Mahakama ya Rufaa Tanzania, kutupilia mbali rufaa ya aliyekuwa Mbunge wa Sumbawanga Mjini kwa tiketi ya CCM, Aeshi Hilaly, aliyevuliwa ubunge na Mahakama Kuu Kanda ya Sumbawanga, Aprili 30, mwaka huu, ni uamuzi unaofungua mlango wa kufanyika uchaguzi mdogo wa ubunge, Jimbo la Sumbawanga Mjini.

Sasa, kwa mujibu wa sheria, uchaguzi huo mdogo unaweza kufanyika ndani ya miezi mitatu kuanzia siku ya uamuzi huo wa Mahakama ya Rufaa Tanzania. 

Kimsingi, tunazipongeza pande zote mbili katika kesi hiyo, kwa sababu pande hizo zimetimiza wajibu wao kisheria.

Ni haki kwa anayedhani ameonewa kwenda mahakamani kudai haki yake, lakini pia ni haki kwa anayedhani ngazi fulani ya Mahakama imetoa hukumu ya kumuonea, kukata rufaa katika ngazi ya juu ya Mahakama, kupinga hukumu hiyo.

Kwa hiyo, kwa upande wetu, tunasisitiza kuzipongeza pande zote kwa kutii sheria ambazo msingi wake ni mwongozo wa Katiba ya Jamhuri ya Muungano wa Tanzania.

Ni katika msingi huo huo, tunaamini pande hizo kupitia vyama vyao vya siasa wataendelea kuheshimu misingi ya sheria halali za nchi, katika kuendesha shughuli zao za kisiasa.

Kwamba, nidhamu yao katika kutii sheria haitashia katika kuta za Mahakama kama walivyofanya wakati wote wa kusikiliza kesi hiyo ya kupinga matokeo, iliyofunguliwa awali na aliyekuwa mgombea ubunge kwa tiketi ya CHADEMA Sumbawanga Mjini, Nobert Yamsebo.

Tunatarajia vyama vya siasa vitakavyoshiriki uchaguzi mdogo Sumbawanga Mjini vitaendesha siasa za kampeni kwa utulivu na amani. Vyama vyote vizingatie na kukumbuka kuwa, hadi sasa hakuna matukio ya kikatili,
yakiwamo mauaji kwa misingi ya kisiasa ambayo yametokea Sumbawanga.

Hali ya amani na utulivu Jimbo la Sumbawanga Mjini si ya shaka, na kwa hiyo, tunataraji ujio wa kampeni hautaweka rehani amani na utulivu huo miongoni mwa wanaSumbawanga.

Wakati wote wa kampeni hatutarajii kusikia maisha ya Wa tanzania yakipotea kwa sababu tu ya kampeni za siasa. Tunatambua heshima, upendo na utulivu wa wenyeji wa Sumbawanga na Wa tanzania wengi kwa ujumla.

Kitendo cha chama chochote cha siasa kusafirisha makundi ya kufanya fujo Sumbawanga wakati wa kampeni, si kitendo
cha kizalendo na hatutarajii hali hiyo. Amani na utulivu kwanza.


