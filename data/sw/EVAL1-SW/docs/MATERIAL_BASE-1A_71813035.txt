
Mwanafunzi jogoo kulipiwa karo ya upili na viongozi
Na NELCON ODHIAMBO
VIONGOZI katika Kaunti ya Siaya watamlipia karo mvulana aliyekuwa amezoa alama ya 440 katika mtihani wa darasa la nane.
Gavana Cornel Rasanga na Mbunge wa Alego Usonga MP George Muluan walisema “watahakikisha Russell Otieno Omondi amehitimu kidato cha nne bila matatizo yoyote.” Bw Rasanga alisema atahakikisha Omondi ametimiza ndoto yake ya kuwa mtaalam wa tiba ya neva.
Alisema serikali yake itafanya kila juhudi kuwasaidia watoto kutoka jamii maskini kwa kuwapa misaada ya masomo.
“Tutawapa misaada ya kugharamia elimu ya watoto kutoka jamii maskini waliopita mitihani. Watakaopewa kipau mbele ni wale watakaoteuliwa kujiunga na shule za kitaifa,” Bw Rasanga alisema akiwa nyumbani kwake jana. 
UFANISI Gavana alimpongeza mwanafunzi huyo (Russel Omondi) kwa kuibuka mmoja wa waliokuwa wamefanya vyema zaidi nchini Kenya.
“Hii ndiyo zawadi yetu ya mwaka mpya kutoka kwa Mungu. Waalim walikuwa wameniahidi kwamba matokeo yatakuwa mazuri.Tutaendelea kuunga mkono elimu na kuhakikisha watoto wanaofanya vyema hawafukuzwi shuleni kwa kukosa karo,” akasema Bw Rasanga.
Bw Muluan aliahidi kumlipia Omondi karo yote ya kidato cha kwanza pamoja na kugharamia mahitaji mengine yote.
Mbunge huyo alisema hayo alipofika nyumbani kwa Omondi katika kijiji cha Aringo.
Alisema hazina ya ustawishaji wa maeneo bunge itagharamia elimu ya mvulana huyo.


