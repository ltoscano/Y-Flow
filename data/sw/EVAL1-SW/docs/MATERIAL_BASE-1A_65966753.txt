
Utulivu warejea Migingo
KISUMU HALI ya utulivu imerejea tena katika Kisiwa cha Migingo, Ziwa Victoria kufuatia mapigano kati ya wavuvi wa Kenya na Uganda mwishoni mwa juma.
Jana, wavuvi wa Kenya na Uganda walionekana wakiendelea na shughuli zao kwa amani ingawaje kulionekana kuwa na hali ndogo ya taharuki.
Wafanyabiashara wa Kenya walianza kusambaza chakula na mafuta katika eneo hilo baada ya kusimamisha shughuli zao wikendi iliyopita kupinga kile walichotaja kuwa kuhangaishwa na kukamatwa kwa wavuvi wa Kenya na majirani.
Maafisa wa usalama wa Uganda na wavuvi kawaida hutegemea bidhaa kutoka Kenya kama maeneo ya Muhuru na Nyandiwa kwa sababu yako karibu.
Hii ni kwa sababu huwa inachukua saa mbili kwa kuwa na motaboti kutoka nchi kavu hadi kisiwani na saa nane kutoka eneo la Bugiri Uganda hadi Migingo.
“Amani imerejea na mikutano mingi ya pande zote inafanyika kisiwani ili kutatua sababu za kuibuka kwa mizozo. 
Usambazaji wa chakula na mafuta pia umerejelea hali ya kawaida,” alisema mkuu wa wilaya ya Nyatike, Bw Jame Namtala.
Jumamosi iliyopita, wavuvi 15 wa Kenya na wenzao watano wa Uganda walijeruhiwa katika mapigano kisiwani humo.
Waathiriwa walipata majeraha baada ya kupigwa kwa mawe na vitu vingine.
Mapigano hayo yalizuka asubuhi Waganda walipozuia wavuvi wa Kenya kwenda kuvua kwenye maji yao.
“Ugomvi mkali uliibuka kati ya makundi hayo mawili ambao uliishia kuwa vita,” alisema Bw John Obunge, mwenyekiti wa ufuo wa Migingo.
Maafisa wa usalama wa Uganda kisiwani walifyatua risasi 20 hewani kutawanya makundi hayo mawili.
Jaribio la baadhi ya Waganda kuchoma nyumba za Wakenya halikufaulu.
Na ELISHA OTIENO


