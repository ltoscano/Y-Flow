Dawa ya mgogoro na Kenya ni kufufua ATC
Feb 13, 2015

TANGU mwishoni mwa wiki iliyopita, vyombo vya habari na mitandao ya kijamii imetawaliwa na taarifa kuhusu mgogoro baina ya Tanzania na Kenya juu ya suala la magari ya watalii kuingia au kutoingia kwenye maeneo ya hifadhi.
Tanzania inalalamikia uamuzi uliotangazwa na Waziri wa Utalii wa Kenya, Phyllis Kandie, wa kutoruhusu magari ya Tanzania kuingia katika eneo la Uwanja wa Ndege wa Jomo Kenyatta (JKIA) kwa vile eneo hilo limetajwa kama mojawapo ya maeneo ya hifadhi.
Ni wazi kwamba hata kama Kenya inatumia kisingizio cha mkataba wa mwaka 1985 kuhusu ushirikiano, iko wazi kuwa hawajafurahishwa na kitendo cha Tanzania kuzuia magari ya Kenya kuingia kwenye maeneo ya Hifadhi za Taifa.
Hatua hii ya Kenya ina athari kubwa kwa uchumi wa Tanzania. Ina athari zaidi kwa vijana na watu wanaotegemea shughuli za utalii kujipatia kipato kwa upande wa Kaskazini mwa Tanzania.
Inafahamika kuwa asilimia 30 ya watalii wanaoingia Tanzania hupitia Kenya. Hiii maana yake ni kwamba pengine asilimia 30 ya mapato yanayotokana na utalii hutokea katika nchi hiyo jirani.
Watalii wanapitia Kenya kwa sababu ya usafiri. Shirika la Ndege la Kenya (KQ) linafika katika nchi nyingi ambako watalii wanatoka. Namna pekee ya kukabiliana na hali ni kuwa na Shirika la Ndege la Taifa kama ilivyokuwa ATC zamani.
Tayari Tanzania imetajwa kama mojawapo ya nchi saba duniani zinazovutia watalii kwa wingi. Kwa sababu ya ushindani, ni wazi kuwa majirani watafanya kila jitihada kuhakikisha wanashindana nasi.
Ni Shirika la Ndege la Taifa pekee ndilo litakuwa suluhisho la kudumu. Kuna wanaolikataa kwa madai kuwa litaingiza hasara. Ukweli ni kwamba, shirika la ndege mara nyingi huchochea ukuaji wa sekta nyingine.
Shirika la Ndege la Taifa litachochea watalii wengi kuja nchini moja kwa moja na hivyo kukuza utalii. Litasaidia wafanyabiashara wa kilimo cha maua na mbogamboga kusafirisha bidhaa zao haraka kwenda ughaibuni.15——100
Kama tutaangalia hasara tu shirika tu bila kutazama faida zitakapatikana, tutakuwa tunafanya makosa. Sekta ya utalii ililiingia Taifa pato la takribani shilingi trilioni 1.5 mwaka jana na hivyo sekta hii inaweza kukua zaidi kama kama vitu kama usafiri vitaboreshwa.
Wafanyakazi wapo, ujuzi upo, fursa zinaonekana za kutosha na kilichobaki ni dhamira ya kweli ya kutaka ATC irudi kama ilivyokuwa zamani.
Kulialia hakusaidii kitu. Wakati wa kutenda umefika.


