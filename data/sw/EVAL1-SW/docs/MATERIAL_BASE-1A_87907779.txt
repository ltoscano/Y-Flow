
Chai ya Ikulu au majadiliano?
Oct 17, 2013

WAMERUDI tena jumba kuu kwa kazi inayofanana na ile ya mwanzo, ingawa katika maudhui mengine. Nawazungumzia viongozi wakubwa wa vyama vikubwa kubwa vyenye wawakilishi mjengoni Dodoma.
Ncheme nchicheme? Eti wengine wanauliza kama Jumanne wiki hii mlivyokwenda hapo jumba kubwa Dar es Salaam ili kuzungumza na Bwana Mkubwa, mlikunywa chai pale pale kama wakati ule mlivyokwenda mwanzo? Wanasema kama mmekunywa, basi kuna waziri, eti anajidai waziri mkaazi wa pale pale jumba kubwa, anaweza akawavizia akawatwanga hoja ya kuwakera huko mbele ya safari kama ikitokea katika uwanja wa majukwaa mtamzidi kwa nguvu ya hoja.
Yule waziri mkazi wa pale jumba kubwa-Dar es Salaam, mwenye kazi ya kuunganisha mipango na uhusiano kati ya eneo lake la kazi na huko kwa wengine kama akina ninyi na wenzenu. Tena, kama mmekunywa chai ya jumba kubwa shauri zenu kwa sababu siku nyingine mkitaka kurudi huyo, waziri mkaazi atasema hakuna chai ya mara ya tatu, anaweza kufoka bila kujali ninyi shida yenu sio chai.
Lakini nafurahi kuna mwenzenu mmoja Jumanne hii, kakumbuka, kabla ya kwenda pale jumba kubwa lililopo karibu na Bahari ya Hindi, alikunywa kabisa chai yake nyumbani kwake. Eti kuna mwingine naye alikunywa chai yake katika ofisi ya chama chake kabisa, sijui huyo mwenzenu mwingine, maana ile chai ya jumba kubwa sambamba na vijikashata vinavyoagizwa kutoka nje ya nchi si mchezo, vitamu ingawa hoja zilizowapeleka hapo ni tamu zaidi kwa wananchi.
Ncheme, nchicheme? Msihofu lakini, mnaweza kunywa tu na kula hivyo vijikashata kwa sababu si mambo ya maana kuliko uwapo wenu hapo unaohusu masuala ya kitabu kikuu cha mwongozo wa kitaifa, yaani Katiba. Nyie mbwieni kwa wingi tu hivyo vijichai, vijikashata na vijuisi kwa kadiri mnavyoweza, lakini pia angusheni hoja za maana kuhusu sheria ile inayozua malalamiko lukuki, sheria ya kimchakatochakato, iliyochakachuliwa.
Unajua, hoja za msingi ni afya ya akili wakati mwingine kuliko vijichai na vijijuisi, tena bora mtu anayeishia kuambulia vijichai vya jumba kubwa kuliko yule anayeng’ang’ania posho nzito nzito halafu anakuwa amefanya kazi yenye makosa bila yeye kuona, hadi ninyi mjisogeze hapo kwenye hivyo vijichai na vijisambusa vya hapa na pale ambayo hesabu zake sijui kama Mdhibiti na Mkaguzi Mkuu wa Hesabu za Serikali anajali sana na ndiyo maana vinakusanywa katika fungu moja la viburudisho wakati wa kupitisha bajeti bungeni.
Bugieni tu ndugu zangu hivyo vijiraha vya ku-beep, hayo mengine ya waziri mkazi na wenzake ni maneno tu hayamzuii mwenye nyumba kulala, mwacheni awekeze akili zake katika kuwaza namna ya kuwadhibiti kutumia vijikashata na juisi, lakini wananchi wengi wanawaza na kukubali hoja zenu na wala si hivyo vijiraha vinavyoweza kupatikana hata kwenye vijumba vingine nje ya hilo jengo kubwa la kitaifa.


