Bosi wa TANESCO amtetea mkewe
Jul 25, 2012

WAKATI Wizara ya Nishati na Madini ikitarajiwa kuwasilisha bajeti yake kwa Mwaka wa Fedha 2012/2013, mvutano miongoni mwa wabunge umezidi kutanuka kiasi cha kuhatarisha mjadala wa bajeti ya wizara hiyo.

Lakini wakati hali hiyo ya mvutano ikibainika miongoni mwa wabunge, kile kinachoweza kuelezwa kuwa ni mvutano kati ya viongozi wa Wizara ya Nishati na Madini kwa upande mmoja na viongozi wa TANESCO waliosimamishwa umechukua sura mpya, ikielezwa kuwa Mkurugenzi Mtendaji wa TANESCO (aliyesimamishwa), William Mhando, ana maslahi katika zabuni ya kusambaza vifaa vya ofisi ya kampuni ya mkewe, Eva Mhando, inayoitwa Santa Clara Supplies Co. Ltd.

Kampuni hiyo ya Santa Clara Supplies Ltd inadaiwa kupewa mkataba wa Sh. 884,550,000 na TANESCO kwa ajili ya kusambaza vifaa hivyo.

Lakini akizungumza ofisini kwa Raia Mwema jana Jumanne, Mhando alikiri kuitambua kampuni hiyo akidai ya kuwa kwa sasa, kampuni hiyo si mali ya familia yake bali mkewe, Eva ambaye awali alikuwa akifanya kazi TANESCO ndiye ameajiriwa na kampuni hiyo.

Kampuni kupewa zabuni

Taarifa zilizotufikia zinaeleza kuwa Mhando, akiwa Mkurugenzi Mkuu wa TANESCO, bila kujali mgongano wa kimaslahi aliacha mchakato wa kuipa zabuni kampuni hiyo uendelee na hatimaye kampuni ikashinda zabuni hiyo ya kusambaza vifaa vya ofisi kwa TANESCO.

Mhando anadaiwa kuipa mkataba kampuni hiyo iliyosajiliwa Aprili 04, mwaka jana (2011), taarifa zaidi zikieleza kuwa, kampuni hiyo ilianza na mtaji wa hisa wa Sh. milioni kumi na wanahisa wake ni Fred William, Veronica William na Steven William na kwa mujibu wa usajili wa kampuni hiyo, wanahisa hao pia ni makaimu wakurugenzi.

Maelezo ya usajili wa kampuni hiyo ya Santa Clara Supplies Co. Ltd, ambayo Raia Mwema imefanikiwa kuyaona, yanaonyesha kuwa ipo katika kitalu namba 204, Wilaya ya Ilala jijini Dar es Salaam.

Kwenye orodha ya wanahisa na makaimu wakurugenzi wa kampuni hiyo majina ya Fred na Veronica, yamebainika kuwa ni watoto wa Mhando.

Majibu ya Mhando
Katika kufafanua kuhusu suala hilo, Mhando alisema wakati akiwa TANESCO katika ngazi za chini alikuwa akifanya kazi katika shirika hilo na mkewe, Eva.

Hata hivyo, kwa mujibu wa maelezo yake, mara baada ya kuteuliwa kuwa Mkurugenzi Mtendaji wa shirika hilo pekee la kusambaza umeme nchini, Wizara ya Nishati na Madini, ilimwandikia barua ya kutaka mkewe aachishwe kazi ili kuepusha uwezekano wa kuwapo kwa mgongano wa kimaslahi.
“Mke wangu aliacha kazi, lakini tulikuwa na kampuni hiyo ya stationary Kariakoo na kwa sababu biashara haikuwa nzuri kutokana na uwezo mdogo wa kifedha, tuliuza kampuni hiyo mwaka jana. Mke wangu aliajiriwa tu katika kampuni hiyo baada ya kununuliwa ili waweze kutumia uzoefu wake katika kuiendesha.

“Sasa kwa nafasi ya mke wangu, yeye ni mtendaji wa hiyo kampuni lakini shughuli zote za kutafuta zabuni zinafanywa na wakurugenzi wa kampuni hiyo, si mke wangu. Kwa hiyo, walipoomba kazi TANESCO hatua zote zilifanyika kwa mujibu wa taratibu, kanuni na sheria na kampuni hiyo ilishindanishwa na kampuni nyingine na hatimaye kushinda,” alisema Mhando. 

Akizungumzia mkataba wa zaidi ya Sh milioni 884 kwa kampuni hiyo, Mhando alisema kiwango hicho cha fedha si lazima kitumike chote katika mahitaji ya kampuni na kwamba kutumika kwake kunategemea cash flow (mzunguko wa fedha).

“Hiyo kampuni hadi sasa ni kama imepewa kazi ya milioni zisizozidi 15. Kwa hiyo si lazima fedha zote kwenye mkataba huo zitumike,” alisema Mhando.


