China na dosari ya uduni wa bidhaa
Oct 02, 2013

WIKI hii nilikumbushwa kuwa kasi yangu ya kujifunza kichina ni ndogo sana na nahitajika kujitahidi zaidi baada ya kupata mkasa ambao nusra ungenisababishia kufedheheka vibaya kwenye jumuia.

Mapema siku ya tukio nilihudhuria darasani na kisha baada ya kutoka nikaenda kula, ambapo nilijaribu mlo mpya wa wali na mayai ya kukaanga yaliyochanganywa na nyanya mbichi.

Baada ya mlo, nikaanza safari kuelekea Ofisi ya Afya hapa Shanghai kwa ajili ya vipimo, ikiwa ni sehemu ya mchakato wa kupata kibali cha kuishi China.

Nikiwa njiani kwenye treni, tumbo likaanza ‘kero’: maumivu kidogo, mara ‘grrr’, mara linanyonga. Niliendelea na safari nikiamini ni mtibuko mdogo wa tumbo ambao hautadumu.

Kituo kimoja kimoja kabla ya kushuka, tumbo likichachamaa hadi hamu ya safari ilinitoka na kuanza kusali nikiomba Mungu anihifadhi. Juhudi za kutafuta maliwato niliposhuka kituoni zilipogonga mwamba, nikalazimika kuuliza ingawa wakati huo, maumivu ya tumbo yalinivuruga kiasi cha kusahau sentensi na maneno machache za Kichina niliyojifunza.

Kila abiria niliyemuuliza, aidha hakujua kiingereza au kichina nilichotumia hakikunyooka na hivyo ikawa kama napigia mbuzi gitaa.

Muongoza treni akiwa na kibendera-ishara chake ndie aliyeokoa jahazi. Alijua naumwa na nahitaji msaada wa haraka. Alisimama na kupiga ukelele uliosikika kituo kizima akirudia mara kadhaa …ingliiiish.. ingliiish, mwito ambao ulimleta abiria mmoja aliyejua kiingereza na kusaidia kuniulizia.

Unaweza kunilaumu kwa kushindwa kuwasiliana kichina hata baada ya kuhudhuria madarasa ya lugha hiyo kwa takriban wiki mbili; lakini ukweli ni kwamba Kichina ni kigumu.

Ugumu wake upo katika matamshi. Hii ni lugha ya toni (tone) ambapo maana ya neno inategemea na jinsi unavyolitamka. Nieleweke, sio baadhi ya maneno, bali maneno yote yatakuwa na maana uliyoikusudia tu kama ulitamka kwa toni sahihi. Kila neno la mandarin lina toni yake.

Toni, walimu wanasisitiza ndio kila kitu. Neno ‘ma’, kwa kadiri ya unavyolitamka linaweza kumaanisha mama, malighafi ya kutengenezea nguo, punda, kulaani au kukaripia, safisha au linaweza kuwa ni kiulizo.

Katika kuonesha umuhimu wa toni, somo la kwanza kufunzwa lilikuwa ni toni tano za mandarin na mpaka sasa kila mwalimu anayekuja darasani anaanza na mazoezi ya toni kabla ya kuendelea na somo la siku hiyo.

Katika safari yangu ile iliyoniletea zahama ya tumbo, wakati wa vipimo katika kituo kile cha afya watu hutakiwa kuvua nguo zao na kuvaa nguo za maabara ambapo ukivua nguo, unaweka katika droo ndogo na kuchukua ufunguo.

Mmoja kati ya walioenda kupima alichanganya namba na kuweka vitu vyake katika droo isiyo yake. Aligundua hilo baadaye wakati anataka kuchukua vitu vyake. Alipofungua droo la namba ya ufunguo hakukuwa na kitu. Alipofikiria zaidi, akagundua droo aliloweka vitu vyake ni pembeni ya lile. Lakini ufunguo ule ulifungua na kufunga kitasa cha droo isiyo ya namba yake, alimoweka vitu vyake. 

Ubora wa bidhaa ni jambo muhimu hata kama ni kwa kitu kidogo kama ufunguo wa kitasa. Vitasa vile vya droo ni miongoni mwa bidhaa maarufu za China, nchi ambayo ubora wa bidhaa ni suala tete ambalo linatishia sifa zake nyingine nzuri.


