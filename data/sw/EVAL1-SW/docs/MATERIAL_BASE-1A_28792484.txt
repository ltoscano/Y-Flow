DULLY SYKES: Nimedumu kwa sababu ya kipaji
Aug 21, 2014

NI miaka 14 sasa tangu Abdul Sykes maarufu ‘Dully Sykes’ aanze kufahamika katika medani ya muziki hapa nchini.
Wakati huo, akiwa kijana mdogo na mbichi katika fani, aliibuka na nyimbo zilizoteka wengi kutokana na midundo na ujumbe uliokuwamo ndani yake.
Nyambizi ndiyo wimbo uliomtambulisha katika dunia ya muziki nchini na tangu hapo amekuwa kileleni hadi sasa.
Kupokelewa vizuri kwa wimbo huo uliokuwa gumzo mitaani kwa misemo iliyopo kwenye mashairi yake kulifanya jina lake litajwe kila mahali na kujikusanyia mashabiki na kuwa kipenzi kikubwa kwa akina dada.
Licha ya kuwapo kwa changamoto nyingi kwa wasanii waliokuwa wanaimba muziki wa bongo fleva ikiwemo kuonekana wahuni, alikabiliana nazo na kufanikiwa kutetea kipaji chake huku wanamuziki wengine wakikata tamaa.
Changamoto kubwa zilionekana zaidi katika familia wanazotoka wasanii kwa wazazi kuwazuia watoto wao kujihusisha na muziki wa aina hiyo.
Kulikuwepo pia ugumu katika uwasilishaji wa kazi zao katika kumbi za starehe, redio na televisheni ili ziweze kusikika kutokana na uchache wa sehemu za kutengenezea na kurusha burudani hizo.
Hata hivyo, ameendelea kusimama na kufanikiwa kutoa nyimbo nyingi zilizopendwa. Nadhani mashabiki wa bongo fleva wanakumbuka nyimbo za Salome, Julietha, Mtoto wa Kariakoo, Dhahabu, Tamika, Joka, Utamu, Historia ya Kweli, Mr. Misifa, Handsome, Asha, Loud Speaker, Popo, Shikide, Biberon, Hunifahamu, Watasimuliwa, Eva na Hi.
Baadhi ya nyimbo na vituko vyake awapo jukwaani vimemfanya apachikwe majina na mashabiki wake kama vile Mr Misifa, Handsome na ‘Brazamen’,Dully alifanya mahojiano na Raia Mwema kuzungumzia hali ya muziki huo.
Raia Mwema: Ukiwa miongoni mwa wanamuziki waanzilishi wa bongo fleva, Ni mabadiliko gani unayaona kwenye tasnia hii ukilinganisha na mwanzo?
Dully: Zamani kila mtu aliweza akaimba kutokana na aina ya muziki uliokuwepo hasa wa bongo fleva lakini hivi sasa kuna mabadiliko makubwa.
Imekuwa ngumu kupata nafasi ya kutoka kama huna kipaji kwa sababu lazima ujue kuimba kweli si utani.
Ukitaka kudhibitisha hilo, wanamuziki wengi walioibuka kipindi kile ambao walikuwa wababaishaji asilimia kubwa wamepotea katika ulimwengu wa muziki, tuliobaki tunahesabika na ni wale tuliokuwa tunafanya muziki kwa vipaji tulivyokuwa navyo.
Raia Mwema: Kuibuka kwa studio nyingi mtaani zisizokuwa na viwango, kunaleta athari gani katika muziki?
Dully: Hizi mimi naziita studio za uchochoroni na watayarishaji wake hawana viwango na wanaua muziki kwa kuwa kazi zao hazifiki mbali. Zinaishia kusikilizwa na watu wachache.
Ninachowashauri wasanii kama wana malengo ya kufanya muziki na kufika mbali watafute fedha ili kufanya kazi na watayarishaji wenye uelewa na uzoefu wa muziki na hata vyombo vinavyotangaza muziki vinahitaji kazi iliyo bora.
Raia Mwema: Dully wa sasa ana tofauti gani na kipindi anaanza muziki?
Dully:Nimekuwa kiakili na muziki na ninajielewa tofauti na mwanzo.

Nimebadilika kimawazo na kikazi pia.
Hivi sasa siendeshwi na mapromota nafanya kazi zangu mwenyewe tofauti na mwanzo. Ninafanya show zangu mwenyewe na kwa utaratibu. Nafanya kazi zaidi na taasisi, media na waandaaji wa matamasha makubwa kwa kuingia nao mkataba wenyewe si promota aje anichukue.
Raia Mwema: Umejipangaje na ushindani wa soko la muziki kwa sasa?
Dully: Sifanyi kazi kwa kushindana na mtu kwa kuwa ninaofanya nao muziki kwa miaka hii wote ni wadogo zangu ambao wengi wameingia katika sanaa wakivutiwa na kazi nilizozifanya katika miaka ya nyuma.
Mimi naona sawa na faraja kwangu wakiendelea kufanya vizuri na sifikirii kama watataka kushindana na mimi kaka yao. Wanaonifuata kunitaka ushauri nawapa bila matatizo. 
Raia Mwema: Nini kinawafanya wasanii wengi kukimbilia kufanya kazi na kampuni za nje. Kuna kitu kinakosekana kwa watayarishaji wa nyumbani?
Dully: Hapa kuna waongozaji na watayarishaji wa muziki wazuri, ila kutokana na kasumba iliyopo kwa watu wengi Weusi wanaona kitu kizuri ni kile kilichotengenezwa na Mzungu. Ukitaka kuwadanya Wa tanzania waletee kitu kutoka kwa mtu mweupe hapo utawateka.
Raia Mwema: Kitu gani kifanyike kuleta mapinduzi ya muziki kimataifa kama nchi nyingine za Kiafrika zinazowika duniani kimuziki hivi ?
Dully; Tunahitaji vyombo vizuri ili tuweze kufika malengo ya muziki wa Tanzania tunavyohitaji. Tukipata vyombo bora hata watayarishaji watano tunaweza kufanya kazi zenye viwango. Vifaa tunavyotumia siku hizi havilingani na maadiliko ya muziki yaliyopo kwenye soko na ushindani wa muziki duniani.
Studio zetu zinatumia sana ‘software’ badala ya ‘hardware’ nina maana kuwa tunatumia sana kompyuta kutengeneza muziki kuliko vyombo vya kupiga kwa mkono yaani live.


