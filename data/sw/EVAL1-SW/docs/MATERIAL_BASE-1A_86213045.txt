
Nani mwenye nia ya dhati kuongoza mapinduzi ya sasa?
Jan 17, 2014

JUMAPILI iliyopita, Januari 12, tumeadhimisha miaka 50 ya Mapinduzi ya Zanzibar. Ni Mapinduzi yalioung’oa utawala wa Sultan na kuviweka visiwa hivi huru, chini ya utawala wa Waafrika wenyewe.

Simulizi kuhusu Mapinduzi ya Zanzibar ni nyingi, zikiwa zimehifadhiwa kwa njia mbalimbali, hasa katika vitabu. Kuanzia katika vitabu vya historia vinavyotumika katika taasisi za elimu yaani shule na vyuo hadi vile vya simulizi binafsi na vya riwaya.

Simulizi hizi zinabainisha maisha na hali iliyokuwepo visiwani kabla ya kuja kwa wakoloni (Waarabu, Wajerumani na Waingereza); wakati wa ukoloni na yaliyotokea na hata kusababisha Mapinduzi hayo ya mwaka 1964.

Kwa mfano, kati ya vitabu vinavyosimulia vizuri kabisa historia hii, hasa madhila waliyopata Waafrika Wazanzibari wakati wa ukoloni, na hasa waliyotendewa na Waarabu wakati ule ni kitabu cha riwaya, ‘Kasri ya Mwinyi Fuad’, kilichoandikwa na mwandishi mahiri wa Zanzibar, Shafi Adam Shafi.

Katika kitabu hiki tunasimuliwa ubaguzi uliokuwepo visiwani humo kati ya Waafrika (weusi) na Waarabu au wale wenye asili ya Uarabu, huku kundi hilo la weusi likikandamizwa na kunyonywa kwa kufanya kazi ngumu mashambani kwa manufaa ya Waarabu, kutomiliki ardhi au kuwa na ardhi isiyo na rutuba, na madhila mengine mengi ya kijamii, kisiasa na kiuchumi.

Kitabu kingine cha hivi karibuni kunapopatika historia ya hali ya Zanzibar wakati ule, ni kile kinachohusu mafunzo kuhusu Muungano wetu wa Tanganyika na Zanzibar, kilichoandikwa na mwanataaluma maarufu hapa nchini, Profesa Issa Shivji. Hiki ni kitabu kiitwacho ‘Pan-Africanism or Pragmatism: Lessons of Tanganyika-Zanzibar Union’.

Mathalani, katika kitabu cha Shivji, tunaelezwa kuhusu mfumo uliokuwa umetamalaki na kuwa na mizizi imara visiwani humo; mfumo huu ni ule wa matabaka ambao kwa miaka mingi uliendeleza na kudumisha hali ya unyonyaji na ukandamizaji kati ya tabaka moja hadi jingine.

Matabaka kama vile tabaka la Wabwana wakubwa, tabaka la wafanyabiashara na tabaka la wafanyakazi (wavuja jasho) ndio yaliunda mfumo wa maisha, mfumo ambao ulidumu kwa miaka mingi na wengi hata hawakufikiria kuwa mfumo kama huo unaweza siku moja ukabadilishwa.

Kwa kifupi tu, hoja hapa ni kuwa Mapinduzi ya Zanzibar tuliyoadhimisha majuzi sio jambo dogo hata kidogo lililotokea kwa urahisi rahisi mithili ya mtu tu kukaa usiku mmoja na kutengeneza mpango-mkakati kuwa kesho na yawe mapinduzi!

Mapinduzi ya Zanzibar yalikuwa ni matokeo ya juhudi na mikakati ya miaka mingi: tangu miaka ya 1920 au kabla pale zilipoanza juhudi mbalimbali kama vile kuunda vyama vya siasa vyenye lengo la kuunganisha nguvu za Waafrika kupigania haki na raslimali zao zilizopokonywa na wageni.

Mapinduzi ya Zanzibar ni matokeo ya nia madhubuti za baadhi ya watu walioamua kujitolea kwa hali na mali kuikomboa nchi yao. Ni matokeo ya sadaka kubwa waliyoitoa kwa ajili ya nchi yao na watoto, watoto wa watoto wao na vizazi vingi vinavyofuata hapo baadae.

Ni kwa msingi huu wa maana ya Mapinduzi haya, hakuna shaka kwamba maadhimisho haya kamwe hayawezi kuchukuliwa kwa urahisi tu. Inahitajika tafakari ya kina na uzito unaostahili kuhusu Mapinduzi haya hasa kwa kuzingatia iwapo malengo ya mapinduzi haya yamefikiwa. Malengo haya ni pamoja na Wazanzibari kujipatia maendeleo ya kiuchumi, kisiasa na kijamii kwa kadri walivyotarajia wakati wakipanga na kutekeleza mapinduzi ya mwaka 1964.

Maadhimisho haya pia yana maana kubwa zaidi hasa kipindi hiki, kama nchi, tunapofikiria upya kuhusu dira na mwelekeo wa nchi yetu katika mchakato wa kuandika Katiba mpya.

Pamoja hayo yote, katika kipindi hiki hatuna budi pia kufikiria aina ya watu waliotekeleza Mapinduzi ya Zanzibar, nia zao, utayari wao na ujasiri wao katika kutekeleza azma yao hiyo ambayo iliandika historia mpya katika visiwa hivyo na hatimaye kupelekea kuundwa kwa taifa la Tanzania.

Hatuwezi kujilinganisha nao kwa kila kitu, lakini tunaweza kujilinganisha nao katika baadhi ya mambo. Kwa mfano, kwa miaka mingi tumeendelea kuwa chini ya utumwa wa maadui kadhaa kama vile maradhi, umaskini, rushwa na ufisadi.

Lakini pia, kwa sehemu kubwa nchi zetu zimeendelea kuzalisha aina ya viongozi walio na tabia ya ubinafsi wa kupindukia na ambao kujali maslahi ya walio wengi ni kipaumbele cha pili, baada ya hicho cha kwanza cha kujinufaisha wao binafsi.

Haishangazi kuona kuwa watu wengi isivyo kawaida wanapigania, wakipigana vikumbo vikali, kutaka madaraka ya kila aina kuanzia Urais hadi uenyekiti wa mtaa/kitongoji kwa mbinu nyingi haramu hasa rushwa. Kwa muktadha huu huu, haishangazi kuona watu wananyosheana vidole kuhusu chembechembe za ubaguzi wa kidini na kikanda.

Kuporomoka kwa uwajibikaji miongoni mwa viongozi, migongano hii na chokochoko za kuanza kubaguana miongoni mwetu, na malalamiko kuwa malengo ya Mapinduzi na Uhuru uliopiganiwa na wale waliokuwa na nia njema hayajatimizwa ni ujumbe mzito kuwa juhudi kubwa zinahitajika ili kurekebisha hali hizi zote.

Kila mmoja katika nafasi yake aliyopo analo jukumu la kujiuliza swali kama alilopata kuwaambia wananchi wa Marekani Rais wa zamani wa nchi hiyo, Hayati John F. Kennedy, “usiulize tu Marekani imekufanyia nini, jiulize wewe mwenyewe umeifanyia nini Marekani?”. Hatuna budi pia kujihoji wenyewe kwamba, “nimeifanyia nini nchi yangu ili kurekebisha haya yanayoendelea?”.

Kila mmoja wetu analo jukumu la kusaidia kuleta mapinduzi ya uongozi bora, maisha mazuri, kutokomeza rushwa na ufisadi na mengine mengi ya aina hiyo katika taifa hili.


