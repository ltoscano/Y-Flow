
Shivji ‘afunguka’ Bunge la Katiba

August 24, 2014

MWENYEKITI wa Kigoda cha Mwalimu Nyerere, Profesa Issa Shivji, amewataka wabunge wa Bunge Maalumu la Katiba, kuijadili Rasimu ya Pili ya Katiba katika mfumo wa demokrasia badala ya kujikita katika idadi ya Serikali. Prof. Shivji aliyasema hayo Dar es Salaam jana wakati akitoa mada kwenye mkutano wa wabunge wa Bunge hilo akizungumzia mambo matano magumu yaliyopo katika rasimu hiyo .
Alisema maadili ya miiko ya viongozi na watumishi wa umma, hayajawekwa wazi katika rasimu hiyo bali hao viongozi wa Serikali ya Muungano si wa Serikali ya mashirika.
“Masuala matano magumu ni kuhusu maadili na miiko ya uongozi, shughuli za Serikali ya Muungano, mapato ya Serikali ya Muungano, polisi na masharti ya mpito,” alisema.
Aliwataka wabunge hao kuwa makini wanapoichambua rasimu hiyo na kuhoji masuala mbalimbali ambayo hayajaainishwa ili iweze kupatikana Katiba Mpya waitakayo wananchi.
Hata hivyo, alisema masuala ya Muungano yanatakiwa kujadiliwa kwa kina yakishirikisha Wazanzibari na wananchi wote ili yaweze kukidhi matakwa ya kila mmoja bila kubaguliwa. Aliongeza kuwa, mfumo wa Serikali tatu na ile ya Muungano ni dhaifu kimamlaka lakini ni kubwa kitaasisi na kiurasimu. Alisema mambo mengi mazito yanapaswa kuwa chini ya Serikali ya Muungano jambo ambalo halitakubalika na washirika hususan Wazanzibari. Prof. Shivji alisema haiwezekani kuendelea na mfumo wa Serikali uliopo bali kunahitajika mabadiliko, misingi ya kuongoza muundo na kuufuata ili kuwepo na ushiriki sawa kati ya Wazanzibari na Watanganyika. “Tunapaswa kujadili Muungano bila kuvunja masuala ya Muungano kwani ndio uhai wa nchi yetu na Taifa, kama wabunge hawatakuwa makini, Serikali inaweza kuvunjika.


