
Wakulima watoa wito kwa NCPB ilipe pesa
Na DENNIS LUBANGA
WAKULIMA wa mahindi kutoka eneo la North Rift wameiomba serikali iharakishe kutoa malipo ya mazao waliyopeleka kwa depo za Halmashauri ya Kitaifa ya Mazao na Nafaka (NCPB).
Wakulima hao wamelalamika kuwa NCPB inachukua muda mrefu kuwalipa baada ya kupeleka zao lao kwa hifadhi zao.
NCPB imekuwa ikinunua gunia la kilo 90 kwa Sh2,800.
Wakiongozwa na Bw John Tarrus, ambaye ni mkulima kutoka Naiberi, Kaunti ya Uasin Gishu, wakulima hao walisema kuwa hawakuweza kumudu familia zao kwa sababu ya malipo hayo kucheleweshwa. 
Aliomba serikali kupitia kwa Wizara ya Kilimo kuchukua hatua na kuwasaidia wakulima kwa sababu wanateseka.
“Wakulima wengi kutoka eneo hili hawawezi kuwarudisha watoto wao shule muhula wa kwanza kwa sababu bado hawajalipwa pesa za mahindi waliyopeleka kwa bohari za NCPB tangu zilipofunguliwa mwezi uliopita,” alieleza.
Akizungumza na Taifa Leo nje ya depo ya Eldoret, Bw Tarrys alisema wakulima wengi walihangaika baada ya kuuza mahindi yao kwa wafanyibiashara kabla ya depo hizo kufunguliwa na serikali.
“Baadhi ya wakulima walipata hasara baada ya kuuza mahindi kwa wafanyabiashara kwa sababu hawakuwa na sehemu za kuyahofadhi na pia walitaka pesa za Sikukuu ya Krismasi,” aliongeza. 
Mkulima mwingine, Bw Hosea Kipkorir kutoka Kaunti ya Nandi, alilalamika kuwa NCPB inanunua mahindi taratibu sana ambayo ni hali tofauti na miaka ya nyumba., “NCPB huanza kununua mahindi kutoka kwa wakulima mapema Novemba, lakini wakati huu, tuna foleni ndefu ya malori yenye mahindi kwa sababu bohari zilifunguliwa kuchelewa kushinda kawaida .,” alisema Bw Kipkorir ambaye alikuwa amefikisha magunia 150 ya mahindi katika depo.
Uchunguzi wa Taifa Leo ulifichua kuwa NCPB ilikuwa inanunua mahindi yenye unyevu wa kati ya asilimia 13.5 na asilimia 13.9 pekee.


