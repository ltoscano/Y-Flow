
Maalim Seif, Shein msuli kwa msuli May 23, 2012

WAKATI karatasi za kupigia kura (ballot papers) katika uchaguzi mkuu wiki ijayo zikiwa zinatarajiwa kuletwa wiki hii kutoka Afrika Kusini ambako zilichapwa, wagombea urais wa Zanzibar kupitia Chama cha Wananchi (CUF) Maalim Seif Saharif Hamad na wa Chama cha Mapinduzi (CCM), Dk. Ali Mohamed Shein, wameanza kutamba kupata ushindi. 
Pamoja na kutokuwapo vurugu za kutisha, kumekuwapo mivutano kiasi katika matumizi ya viwanja vya kampeni huku wagombea wote wawili wakionyesha kuwa na uhakika wa ushindi, kila mmoja akijivunia historia katika uongozi wa kisiasa, na kukubalika kwao kwa wananchi visiwani humo.
Wakati Maalim Seif akisema Zanzibar ya sasa inahitaji mageuzi makubwa katika kujipatia maendeleo ya kweli, Dk. Shein amejigamba akidai kwamba uongozi hauhitaji majaribio akijivunia uongozi wake chini ya Rais Benjamin Mkapa na sasa chini Jakaya Kikwete, akisema amepata uzoefu wa kutosha.
Wakati hayo yakijiri, maridhiano ya kisiasa Zanzibar na tume ya uchaguzi Zanzibar (ZEC) yamepata changamoto la kwanza katika kuelelekea uchaguzi huo.

Changamoto hilo imetokea baada ya kuibuka kwa mvutano kati ya CUF na viongozi wa serikali na tume juu ya kutumia uwanja wa shule ya Donge.
Mvutano huo wa siku moja uliibuwa hisia kali za wafuasi, lakini baadaye kabla ya siku ya mkutano Oktoba 16 mwaka huu, CUF wakatangza kuvunja mkutano wao.

Lakini kabla ya kuendelea na mada ya habari hizo ni vyema tukajuwa kuwa ZEC inaendelea na matayarisho ya uchaguzi na habari zilizotolewa na Mkurugenzi wa ZEC, Salum Kassim Ali katika mkutano hivi karibuni na na wadau wa uchaguzi ni kwamba watu wapatao 407,658 waliyojiandikisha wanatarajiwa kupiga kura katika vituo 1,291 vya uchaguzi.

Taarifa za kuletwa kwa karatasi za kupigia kura ni ishara kuwa matayarisho kwa ajili ya uchaguzi yanafikia ukingoni huku tume ikitamba kuwa imejiandaa kusimamia uchaguzi uliokuwa huru, haki, na wazi.
Katika kuanza kutekeleza ahadi hizo, ZEC imetoa nakala ya daftari lenye wapiga kura kwa vyama vya siasa vinavyogombea nafasi ya urais wa Zanzibar. Kila chama kilipewa CD moja yenye taarifa za wapiga kura.

Mwenyekiti wa tume hiyo, Khatib Mwinyichande alisema wakati wa kutoa daftari hilo kuwa tume yake imetoa orodha ya wapiga kwa vyama katika kukuza demokrasia nchini na kuonyesha uwazi (transparency) wakati huu wa uchaguzi.

Wadau wa uchaguzi, na hasa chama cha CUF) kwa muda mrefu kimekuwa kinalalamika kwamba zipo kasoro kadhaa katika daftari, na kuitaka ZEC itoe daftari la wapiga kura kwa ajili ya uhakiki, ili kuondoa wasiwasi wa kuwapo kwa wapiga kura hewa pamoja na wapiga kura waliojiandikisha mara mbili na zaidi.

Vyama vya siasa ambvyo vimepewa nakala ya CD ya daftari la wapiga kura ni CCM, CUF, AFP, TADEA, Jahazi-Asilia, NRA, na NCCR-Mageuzi. CUF imeanza kutumia wataalam wake kuhakiki daftari hilo, huku baadhi ya vyama vikionyesha kutokuwa na umuhimu wa kuhakikiki daftari na kuamua kuunga mkono CCM. Mfano uliowazi ni wa mgombea wa urais kutoka AFP, Saidi Soud ambaye ametanganza kumuunga mkono Dk. Ali Mohamed Shein.

“Nichagueni kura rais, lakini kama hamunitaki mchaguweni Dk. Shein…” hiyo ilikuwa kauli ya hivi karibuni ya Saidi alipohutubia mkutano wa hadhara katika jimbo la mkoani, Kusini Pemba.

ZEC ililaumiwa sana katika chaguzi zilizopita, lakini baada ya maridhiano ya kisiasa kati ya Rais Amani Karume na Maalim Seif Sharif Hamad hivi sasa tume inaahidi kusimamia kwa haki uchaguzi mkuu wa mwaka huu, utakaoangaliwa au kufuatiliwa na waangalizi zaidi ya 2,000 kutoka ndani ya Tanzania na nje.


