
Dereva aliyeua mtoto aachiliwa kwa Sh1 milioni
DEREVA wa lori aliyesababisha kifo cha mvulana wa miezi tisa na kujeruhi abiria wanane katika barabara kuu ya Thika aliachiliwa huru jana kwa dhamana ya Sh1 milioni pesa tasilimu.
Bw Arthur Chege Thuo alikanusha mashtaka mbele ya Hakimu Mwandamizi Elisha Cherono katika mahakama ya Milimani Nairobi.
Bw Thuo alishtakiwa kwa kusababisha kifo cha James Kabui Kamau aliyekuwa akisafiri pamoja na baba yake Bw John Wachira Kabui.
Ajali hiyo ilitokea katika makutano ya barabara za Thika na Outering karibu na Allsops Aprili 28 alfajiri lori ambalo Thuo alikuwa akiendesha lilipogogana na matatu ambapo abiria wanane walijeruhiwa. 
Thuo alikabiliwa na mashtaka tisa ya kusababisha kifo cha mtoto huyo na kujeruhiwa kwa abiria wanane kwa kuendesha gari vibaya.
Na RICHARD MUNGUTI


