
Azam Wajilaumu Wenyewe Kwa Kupokwa Pointi
JULIUS KIHAMPA
Aam imejitoa katika mbio za ubingwa wa Ligi Kuu wiki iliyopita katika matukio mawili ambayo yalisababishwa na uzembe wao wenyewe.
Licha ya kutoka katika mbio za ubingwa, Azam imejihakikishia kucheza mashindano ya kimataifa msimu ujao kwa kutinga fainali ya Kombe la FA, ambalo mshindi wake ataiwakilisha nchi katika Kombe la Shirikisho Afrika.
Lakini kwao wana faida ya kucheza na Yanga, ambayo kama itatwaa ubingwa wa Ligi Kuu Tanzania Bara hata ikiibuka na ushindi katika fainali ya FA, nafasi yao bado itakuwa katika Ligi ya Mabingwa Afrika na Azam kuchukua nafasi ya Kombe la Shirikisho Afrika.
Lakini wiki iliyopita, Azam ilianza kuonyesha dalili za kukata tamaa mapema kutokana na kuingia katika mchezo dhidi ya JKT Ruvu kama waliojua kuwa hawawezi kutwaa ubingwa na kulazimishwa sare ya mabao 2-2 na maafande hao.
Baya zaidi, Azam imejikuta katika wakati mgumu kwa kunyangâ€™anywa pointi tatu walizopata katika mchezo dhidi ya Mbeya City walioshinda mabao 3-0, kwa kumchezesha Erasto Nyoni ambaye hakutakiwa kucheza kutokana na kuwa na kadi tatu za njano.
Shirikisho la Soka Tanzania (TFF) lilitumia kanuni ya 37 (4) inayomkataza mchezaji mwenye kadi tatu za njano kucheza mchezo unaofuata, lakini kinachonishangaza ni kwa Azam ambao walishindwa kuwa makini hata katika michezo ya mwisho.
Kuanzia kwa mchezaji mwenyewe kulikuwa na matatizo kwa kushindwa kujua kama alikuwa na kadi za mfululizo na kushindwa pia kulisaidia benchi la ufundi kukwepa matatizo ambayo yamewakuta kwa sasa katika mbio za ubingwa.
Lakini ukiachana na Nyoni, benchi la ufundi lenyewe limeonyesha ni jinsi gani linavyoshindwa kuwa makini na kukatishwa tamaa mapema katika mbio za ubingwa kwa kushindwa kuwa na rekodi za wachezaji wake.
Kama hivyo ndivyo, kulikuwa hakuna sababu kwa makocha kusimama na kupiga kelele muda wote wakitoa maelekezo katika mchezo ambao hawauoni. Haina maana kwa sababu kama wanaweza kuona makosa ya mwamuzi na kulalamika, wanashindwaje kuona akionyesha kadi.
Leicester City walijua kabisa kuwa hawawezi kukosa pointi tatu katika michezo yao mitatu iliyobaki, lakini walikusanyika katika nyumba ya mshambuliaji wao, Jamie Vardy kuangalia mchezo wa Chelsea dhidi ya Tottenham ambao ungeweza kuwapa ubingwa wa mapema.
Mfano huo, unaonyesha ni jinsi gani wenzetu walivyokuwa makini na ubingwa, walitaka kuona kazi hiyo inaisha kabla ya kuivaa Everton na baadaye Chelsea ili wacheze kwa uhuru zaidi, huu ndiyo umakini ninao uzungumzia.
Lakini, Azam walikata tamaa wakiwa na michezo mitano mkononi. Hakuna kitu cha namna katika soka, na huwezi kuwa unakata tamaa mapema kama unataka mafanikio katika soka.
Kushindwa kuona kadi za njano ama kuziandika ni tatizo kwa klabu nzima, hii inaonyesha dhahiri kuwa ni jinsi gani hamko makini tena katika michezo iliyobaki na sikushangaa tena na Azam kulazimishwa sare nyumbani na JKT Ruvu Jumatano iliyopita.
Ingekuwa hilo linaweza kuwa suluhisho (kukata tamaa), Samuel Kuffor asingelia uwanjani baada ya mabao ya dakika mbili za nyongeza wakati Manchester United walipotoka nyuma na kuichapa Bayern Munich katika fainali ya Ligi ya Mabingwa Ulaya 1999.
Udhaifu huu wa Azam kushindwa kujua kama Erasto Nyoni ana kadi tatu za njano na hatakiwi kucheza mchezo unaofuata ni kukata tamaa kama ambavyo kocha wao msaidizi, Dennis Kitambi alivyosema kabla ya mchezo wao dhidi ya JKT Ruvu kuanza.
Katika mchezo ule, Kitambi alionyesha kuikubali nafasi ya pili kabla ya mchezo kuanza na kabla ya uamuzi wa kufutiwa matokeo yao dhidi ya Mbeya City kujulikana, kwa hali hiyo asingeweza tena kujua nani alipewa kadi ya njano Jumatano pia.
Hakuna lawama kwa TFF katika adhabu hiyo na sidhani pia kama Azam walisubiri shirikisho hilo liwaambie kuhusu kadi ya njano ya Nyoni kwa sababu kadi hizo zilitolewa uwanjani akiwa na wachezaji wenzake na benchi lote la ufundi likishuhudia.
Lakini badala yake ni lawama tu kwa mwamuzi katika kila mchezo, bila kuzingatia matukio muhimu. Kocha anakuwa mwepesi kuona alipokosea mwamuzi na mchezaji wake bila kujua kuzingatia kadi inayotolewa wakati mpira umesimama. Inashangaza sana. 


