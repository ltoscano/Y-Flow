
Kizungumkuti cha Mkurugenzi Korogwe Aug 15, 2012

VIONGOZI wa serikali wameanza kutupiana mpira kuhusu sakata la Mkurugenzi wa Halmashauri ya Wilaya ya Korogwe, Anna Mwahalende, kuendelea na kazi wakati
anakabiliwa na kesi ya matumizi mabaya ya madaraka katika Mahakama ya Hakimu Mkazi mkoani Kilimanjaro. 

Mkurugenzi huyo anakabiliwa na kesi katika Mahakama ya Hakimu Mkazi Kilimanjaro kwa tuhuma za matumizi mabaya ya madaraka na rushwa wakati alipokuwa Mkurugenzi wa Halmashauri ya Moshi Vijijini kabla ya kuhamishwa wilayani humo.
Malalamiko dhidi yake yaliibuliwa kwa mara ya kwanza na Baraza la Mji mdogo wa Mombo ambao wanamlalamikia kwa kuwa kikwazo katika kuupandisha hadhi mji huo na kuwa Halmashauri kinyume na ahadi na maelekezo ya Rais Jakaya Kikwete wakati wa kampeni za Uchaguzi Mkuu wa mwaka 2010.
Pamoja na mambo mengine, katika maazimio yao katika kikao cha Baraza kilichofanyika Julai mwaka huu, Baraza hilo lilianisha kuwa kwa mujibu wa sheria za utumishi wa umma Mkurugenzi huyo alipaswa awe amesimamishwa kazi lakini badala serikali imemhamishia Korogwe.
“Muda mwingi amekuwa anashughulika na kesi yake iliyopo mahakamani kwa hiyo anakosa muda wa kufanya kazi za kuwahudumia wananchi na kwa utaratibu tunavyofahamu ni kwamba anatakiwa kusimamishwa kazi hadi hapo atakapomaliza shauri lake mahakamani,”anasema Mwenyekiti wa Baraza hilo Richard Rwizile.
“Kwa mujibu wa kanuni za utumishi wa umma, mtumishi mwenye kesi hasa ya ubadhirifu anatakiwa awe amesimamishwa kazi hadi hapo suala lake litakapoamuliwa na vyombo vya sheria lakini nimeshangazwa na hatua ya Mkurugenzi huyo kuendelea na kazi kama kawaida,” alisema.
Mkurugenzi huyo analalamikiwa pia na watumishi wa Halmashauri yake kuwa muda mwingi amekuwa nje ya kituo chake cha kazi kutokana na kushughulika na suala la kesi inayomkabili hivyo kukwamisha shughuli nyingi za kiutendaji.
“Mara kwa mara nafasi yake imekuwa inakaimiwa na watumishi wengine ambao hawawezi kufanya maamuzi yoyote yenye tija na hali hiyo imesababisha baadhi ya mambo ya msingi ndani ya Halmashauri kushindwa kufanyika kwa muda unaoatakiwa,”kinaeleza chanzo chetu kutoka ndani ya Halmashauri hiyo.
Aidha taarifa zaidi zinaeleza kuwa katika kipindi cha mwezi Juni na Julai Mkurugenzi huyo hakuwa katika kituo chake cha kazi kwa siku zaidi 30 jambo ambalo ni kinyume cha sheria za utumishi wa umma na hakukuwa na sababu za msingi za kutokuwa kwake kazini.
“Pia watumishi wengine wanahoji ni kwanini Mkurugenzi huyo aendelee na kazi wakati akikabiliwa na kesi wakati watumishi wengine bila ya kujali vyeo vyao wanaokabiliwa na kesi huwa wanasimamishwa kazi kusubiri hatma ya kesi zao mahakakamani,”aliongeza mtumishi huyo.
“Tunashindwa kuelewa kwanini serikali inakuwa na sheria ambazo ni double standard, watumishi wengine wamekuwa wanasimamishwa kazi na wengine wanaendelea na kazi wakati wote wanakabiliwa na tuhuma zinafanana, ”alihoji mtumishi huyo.
Akizungumzia sakata hilo Katibu Tawala wa Mkoa wa Tanga Benedict ole Kuyan aliimbia Raia Mwema kwa njia ya simu kuwa suala hilo halipo chini ya ofisi yake kwa kuwa ajira ya Mkurugenzi huyo inatoka mamlaka ya juu.
“Waulize wanaohusika mimi RAS sihusiki na ajira za Wakurugenzi ambao wamaeajiriwa na mamlaka nyingine”alisema kwa kifupi Ole Kuyan.
Kwa upande wake Waziri wa Serikali za Mitaa (TAMISEMI) Hawa Ghasia alisema hafamu suala la Mkurugenzi huyo kuendelea na kazi kwa kuwa halijawahi kufikishwa ofisini kwake.
“Kwa kweli sina taarifa hizo, hakuna suala kama hilo ofisini kwangu ndiyo kwanza nimesikia kutoka kwako ila nalifuatilia nifahamu zaidi,”alisema Waziri Ghasia.
Akizungumzia tuhuma zinazoelekezwa kwake Mkurugenzi huyo Mhandisi Anna Mwahalende alisema suala la yeye kuendelea kufanya kazi pamoja na kwamba anakabiliwa na kesi liko chini ya mwajiri wake ambaye ni serikali.

Alisema sheria za utumishi ziko wazi na zimefafanunua kuwa mwajiri anaweza kumsimamisha kazi mtumishi pale anapoona inafaa au vingnevyo (may or may not) kutegemeana na mazingira ya kesi inayomkabili.
“Hayo yameanishwa katika kanuni ya 38 ya sheria za utumishi wa umma ukurasa wa 92, hivyo naamini dhamira na nia ya serikali katika jambo hilo ni njema kwa sababu kesi iliyopo mahakamani haiathiri kwa namna yoyote utendaji wangu wa kazi,”alisema.
Mkurugenzi huyo aliwatuhumu baadhi ya watu aliodai kuwa ni watumishi wenzake ambao wako katika mkakati wa kumhujumu na kumwangamiza kwa kutengeneza tuhuma za uongo dhidi yake.
“Yote hayo nataka nikueleze kuwa ni mambo ya uongo mtupu. Mimi sijawahi kushindwa kutekeleza majukumu yangu kama inavyodaiwa, ila kuna watu ambao wanafanya juhudi za kunihujumu na sielewi malengo yao,”alisema.
Alifafanua kuwa hajawahi kukataa wala kuhujumu kwa namna yoyote mpango wa kupandisha hadhi kuwa Halmashauri Mji mdogo wa Mombo na malalamiko yanayotolewa na viongozi hao wa Baraza la Mji yalijadiliwa katika vikao vya Halmashauri ambavyo baadhi yao ni wajumbe.


