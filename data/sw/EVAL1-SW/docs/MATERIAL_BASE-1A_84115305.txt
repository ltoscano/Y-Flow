
Tutabanana hapahapa – Waganga May 31, 2012

WAKATI Serikali mkoani Mwanza ikikuna kichwa jinsi ya kupambana na watu wenye ulemavu wa ngozi (Maalbino) imefahamika kuwa wastani wa vikongwe 120 huuawa kila mwaka mkoani humo kutokana na imani za kishirikina.
Mkoa wa Mwanza ndio unaoongoza kwa mauaji ya maalbino, kati ya maalbino 43 waliokwisha kuuawa, 20 ni wa Mkoa wa Mwanza. Mauaji hayo yalianza kuripotiwa mwaka 2006.
Hata hivyo, tofauti na mauaji ya maalbino, mauaji ya vikongwe katika mikoa ya Mwanza na Shinyanga yamekuwapo kwa miongo kadhaa sasa na wadau mbalimbali wanaona kwamba Serikali haikutoa uzito unaostahili kwa mauaji hayo kama ilivyo sasa kwa maalbino.
Mabula William, mkazi wa Missungwi anasema kwamba baada ya kusahaulika kwa muda mrefu, vikongwe ambao wameuawa kwa mamia sasa nao wamekumbukwa na kuunganishwa na mauaji ya maalbino.
“Mauaji ni mauaji tu ilimradi yanamhusu binadamu. Wazee wetu wamekuwa wakichinjwa kila mwaka hapa Mwanza na Shinyanga. Naweza kusema juhudi zilizokuwa zikifanywa na vyombo vya dola si kubwa kama hivi sasa. Hata kama wanasema kuwa mapambano haya yanahusu mauaji ya maalbino na vikongwe lakini tunaona Serikali imeeleekeza nguvu kubwa kwa maalbino. 
“ Mpaka sasa sijasikia kuna wauaji wa vikongwe waliokamatwa, na hiyo si kwamba mauaji dhidi yao yamekoma, hapana. Ni kweli maalbino ni kundi fulani la jamii ambalo linatishiwa kutoweka lakini na vikongwe pia tishio lao ni hilohilo, hawa nao ni baba na mama zetu kama maalbino,” anasema William.
Mkuu wa Mkoa wa Mwanza James Msekela ambaye alikiri kuwa mkoa wake unakabiliwa na aibu hiyo ya mauaji ya maalbino na vikongwe, anasema kuwa wamejipanga kuondoa aibu hiyo.
Akizungumza baada ya maandamano ya maalbino wiki hii hapa, alisema kuwa uzoefu unaonyesha kuwa mauaji mengi ya maalbino na vikongwe yanahusisha ndugu wa marehemu.
Akianisha baadhi ya mikakati waliyojiwekea katika kukomesha mauaji hayo mkuu huyo wa mkoa anasema kuwa ni pamoja kufufua walinzi wa jadi- sungusungu – kwamba kila kijiji kitakuwa na walinzi.
Aidha, anakwenda mbali zaidi kwa kusema kuwa ni marufuku kwa mtu kwenda kwa mganga wa kienyeji na atakayekutwa kwa mganga wa kienyeji naye pia atakamatwa.
“Kuanzia sasa nataka vibanda vyote (vya msonge) vya waganga wa kienyeji vibomolewe na kama wanataka wajenge nyumba nzuri. Nataka wakuu wa wilaya kwa kushirikiana na sungusungu wasimamie hili zoezi. Wanatakiwa wabomoe wenyewe, wakishindwa tutabomoa sisi halafu tuone jinsi ya kuwatoza gharama hizo za ubomoaji,” alisema.
Hata hivyo, baadhi ya wadadisi wa mambo wanasema huenda kauli hiyo ikazua mjadala mwingine kama ile ya Waziri Mkuu Mizengo Pinda ya kufuta leseni za waganga wa jadi. 

Mkoa wa Mwanza ni miongoni mwa mikoa iliyosheheni waganga wa kienyeji, kuanzia wenye leseni na wasiokuwa na leseni, na hata wenye hivyo vibanda vidogo nao ni wengi.
Mganga mmoja wa jadi ambaye hakupenda jina lake litajwe, ameiambia Raia Mwema ya kuwa leseni walizonazo ni kwa mujibu wa sheria ya tiba za asili ya mwaka 2002 na kwamba kikatiba kila Mtanzania ana haki ya kuishi popote iliradi havunji sheria.
“Sijui itakuwaje kama sungusungu wataenda nyumbani kwa mtu na kuanza kuvunja makazi yake wakati hajavunja sheria yoyote ya nchi. Kama ni aina ya makazi basi Serikali haiwezi kumchaguliwa mtu aina ya nyumba ya kuishi. Zile nyumba zina maana yake na si kwamba kila mtu anajijengea tu. Kwakweli hapa serikali itakuwa imeingia mgogoro mkubwa na wananchi wake.
“Kwa maoni yangu Serikali isingekimbilia kufuta leseni, badala yake ingekutana na viongozi wa vyama vya waganga wa tiba za asili, wakashirikiana jinsi ya kukabiliana na tatizo hili maana si wote wanafanya vitu hivyo vya mauaji ya maalbino.
Kuna wanaochukizwa na hali hii. Wanasema mchawi mpe mwana akulele, sasa Serikali ingetuachia sisi tubanane wenyewe maana tunajuana,” anasema na kuongeza kwamba waganga wa jadi wanaishi kwa kufanya shughuli hizo, hivyo kufuta leseni na kuwazuia ni kutesa familia zao na wategemezi wengine.
Anaongeza: “ Tujue wazi kwamba kuna watu wanategemea kabisa tiba za asili kwa ajili ya kutibu maradhi yaliyoshindikana hata hospitalini, sasa leo ukimwambia aondoke pale kwa mganga ataenda wapi…kufa? Naomba turudi kwenye ukweli kwamba tiba za asili zinahitajika sana na watu wetu wengi. Tusifuate ule msemo wa samaki mmoja akioza, wote wameoza.” Mganga huyo anayemiliki vibanda vingi vyenye wagonjwa ‘waliolazwa’ anasema ni vyema Serikali ikakaa nao kuona namna ya kutokomeza tatizo hilo la mauaji ya maalbino na vikongwe.
Mwezi ujao, Machi, Serikali imetangaza kufanya zoezi la kupiga kura za moani za kuwafichua watu wanaojihusisha na mauaji ya maalbino na vikongwe nchini.


