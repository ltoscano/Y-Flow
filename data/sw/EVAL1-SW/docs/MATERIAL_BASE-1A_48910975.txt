
Kampuni za maji na usafi mijini zatuzwa
KAMPUNI ya maji na taka ya Nyeri iliibuka bora zaidi kwa mwaka mwingine mfululizo katika utoaji huduma za maji mijini, katika Tuzo za Sekta ya Huduma za Maji mwaka 2014.
Kampuni ya Thika ilikuwa ya pili nayo Meru Water and Sewerage ikichukua nafasi ya tatu.
Miongoni mwa kampuni zinazotoa huduma katika maeneo ya mashambani, Muthambi 4K Water Association ilichukua nafasi ya kwanza. Nithi Water and Sanitation na Murugi Mugumango Water Society zikichukua nafasi ya pili na tatu mtawalia.
Kiamumbi Water Trust iliibuka na tuzo ya kampuni bora ya kibinafsi katika utoaji huduma za maji, nayo Bodi ya Tana Water Services ikawa bodi bora zaidi.
Kampuni za Gusii na Imethe Water ndizo zilizoimarika zaidi katika huduma zao maeneo ya mjini na mashambani mtawalia. 
Tuzo hizo zilitolewa katika hafla ya uzinduzi wa Ripoti ya Utendakazi wa Sekta ya Maji iliyofanyika mjini Nairobi.
RIPOTI Ripoti hiyo ya kila mwaka ilizinduliwa na Waziri wa Maji, Prof Judi Wakhungu aliyewakilishwa na Katibu wa Maji Bw James Teko.
Ilibainika kuwa sekta ya maji nchini inakabiliwa na uhaba mkubwa wa fedha.
Kwa mujibu wa Mpango Mkuu wa Kitaifa wa Maji 2030, sekta hiyo imetengewa Sh592.4 bilioni kwa kipindi cha 2013-2030.
Hii ni ikilinganishwa na takriban Sh1.765 trilioni zinazohitajika kutimiza Ruwaza ya 2030 ya kutoa maji kwa Wakenya wote.
“Kuna uhaba wa Sh1.16 trilioni.
Kutimiza hilo sekta itahitaji kukua kwa asilimia tatu kila mwaka: kwa sasa ukuaji ni wa asilimia moja pekee,” alisema Mkurugenzi wa Huduma za Kifundi katika Bodi ya Usimamizi wa Huduma za Maji nchini, Mhandisi Peter Njaggah. 
Alisema kampuni za maji zitalazimika kusaka fedha katika sekta ya kibinafsi, na kuunganishwa kwa ndogo zilizojaa eneo moja ili kuziwezesha kufanikiwa vilivyo kibiashara.


