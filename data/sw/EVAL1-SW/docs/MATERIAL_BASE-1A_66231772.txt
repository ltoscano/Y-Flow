
Mzozo wazuka katika shamba la Delamere
NA KNA
WAFANYAKAZI wa shamba la Delamere jana walizozana na mjenzi wa kibinafsi kuhusiana na umiliki wa ardhi ya ekari nne, katika eneo la barabara ya Nakuru-Nairobi, wanayodai wamenyang’anywa.
Mzozo huo nusura uishie kwa vita lakini polisi kutoka kwa kituo cha Naivasha waliingilia kati na kuwatuliza.
Akizungumza na wanahabari, Meneja Msimamizi wa shamba hilo, Bw Nelson Rotich pamoja na wafanyakazi walielezea kushtushwa kwao na madai ya umiliki mpya wa ardhi hiyo ambayo wanadai imenyakuliwa na mjenzi huyo wa kibinafsi.
Bw Rotich alitilia shaka stakabadhi zilizotolewa na kampuni na mjenzi huyo ya Madisurp Investment Company, zikisema kuwa wao ndio wamiliki halali wa ardhi hiyo, ilhali familia ya Delamere haijawahi kumuuzia yeyote shamba. Meneja huyo sasa anataka Tume ya Maadili na Kupambana na Ufisadi (EACC) kuingilia kati na kuchunguza jinsi kampuni hiyo ilivyopata stakabadhi zinazodaiwa na kuchukua hatua ya kisheria inayostahili. 
“Familia ya Delamere ina stakabadhi zote za umiliki wa shamba na haijauza sehemu yoyote ya ardhi kwa watu wanaodai ambao tunashuku ni walaghai,” alisema.
Meneja huyo alidai kuwa mjenzi huyo wa kibinafsi alifika huko mwishoni mwa juma na kutisha wafanyakazi waliokuwa hapo kabla ya kuanza kujenga.
Aliongeza, “Hii iliwafanya wafanyakazi wetu kupiga ripoti kwa wasimamizi wa shamba ambao, waliarifu polisi.” Bw Rotich alisema kuwa hawajaelewa jinsi mjenzi huyo alivyopata stakabadhi za umiliki wa ardhi hiyo ya ekari nne.
Pia alidai kuwa mjenzi huyo ni mhalifu anayelenga kunyakua ardhi lakini akaapa kuwa wasimamizi watalinda ardhi hiyo kwa kuwa ni yao.
Vile vile, alishangaa vipi serikali ya kaunti inaweza kuidhinisha mipango ya ujenzi kwa ardhi inayomilikiwa na familia ya Delamere.
Wakati huo huo, alitoa changamoto kwa mjenzi huyo kujitokea wazi na kufichua mtu aliyemuuzia ardhi hiyo.
Hata hivyo, mkurugenzi mmoja katika kampuni hiyo, Madisurp Investment Company, Bw Joseph Nduati, alidai kuwa walinunua ardhi hiyo zaidi ya miaka 15 iliyopita na kwamba ujenzi unaofanywa sasa ulistahili kufanyika kitambo.


