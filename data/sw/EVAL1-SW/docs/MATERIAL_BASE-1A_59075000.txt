04 December 2013

KILI STARS 'MTOTO HATUMWI SOKONI LEO'
Na Mwandishi
Wetu, Nairobi

Timu ya
taifa ya Tanzania Bara (Kilimanjaro Stars), leo itakuwa na kibarua kigumu dhidi
ya Burundi katika mechi ya michuano ya Chalenji inayofanyika jijini hapa, ikiwa
inawania pointi tatu muhimu ili kujiweka vizuri kucheza robo fainali ya
mashindano hayo. 

Kikosi hicho kinachonolewa na Kocha Mkuu, Kim Poulsen
anayesaidiwa na Sylivester Marsh, itacheza mechi hiyo kwenye Uwanja wa Nakuru
nje kidogo ya jiji la Nairobi, saa 8 mchana ambapo itaamua timu ipi
itakayosonga mbele.

Akizungumzia mchezo huo, Poulsen alisema kikosi chake
amekiandaa kwa ajili ya ushindani ili kuhakikisha inashinda mechi hiyo na
kusonga mbele.Poulsen alisema wamefanya mazoezi ya nguvu, kwa ajili ya kutoa
upinzani kwa Burundi ambayo nayo inahitaji ushindi kwa udi na uvumba.

Alisema, anatarajia kuwa mchezo huo utakuwa mgumu kwa kuwa Burundi
inacheza vizuri na ina kikosi kizuri chenye kuleta changamoto kwa wapinzani
wao.Kocha huyo raia wa Denmark alisema wana uhakika katika mechi ya
leo wachezaji wake watajituma ili kushinda na kuwapa matumaini Wa tanzania.

Alisema pamoja na michezo mingine ya michuano hii itatoa nafasi
kwa wachezaji wake vijana kuonesha uwezo wao."Ninatarajia wachezaji wangu watapata wakati mgumu katika
mchezo wa leo kutokana na uwanja utakaotumika ambao una nyasi za kawaida, kwa
kuwa kwa muda mrefu wamekuwa wakifanya mazoezi kwenye uwanja wenye nyasi
bandia," alisema.

Katika mchezo wa leo, Kili Stars
itaongezewa nguvu na washambuliaji Mbwana Samatta na Thomas Ulimwengu
wanaocheza soka la kulipwa katika timu ya TP Mazembe ya Jamhuri ya Kidemokrasi
ya Congo (DRC).


