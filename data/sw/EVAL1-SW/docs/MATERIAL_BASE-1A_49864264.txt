Enzi za Mkulu na Afande Ubwabwa!
Apr 03, 2013

SASA ncheme nchicheme? Lakini ngoja tu ncheme. Ni kuhusu mkulu wetu wa Magogoni – jijini Dar es Salaam, Jakaya Kikwete na Afande wake enzi za JKT, Afande Ubwabwa.

Enzi zile, mwaka 1972 wakati mkulu akiwa Kambi ya Jeshi la Kujenga Taifa (JKT) Ruvu, mkoani Pwani akitumikia operesheni matumaini.

Mkulu hivi karibuni amesimulia mwenyewe kwamba yeye na wenzake JKT enzi hizo walikuwa wakipeana zamu za kuiba ubwabwa ili angalau kujituliza, baada ya kuvuja na kuvujishwa kijasho katika mikikimikiki ya Operesheni Tumaini, pale Ruvu JKT.

Lakini kwanza nitoe hadhari kwamba, karibu kila mmoja anacho kituko au kumbukumbu yake ya kimzaha, enzi zake za kale (iwe utotoni au ujana) kwa hiyo, mkulu wetu hiki ni kituko chake cha enzi hizooo!

Ndiyo, ilikuwa Machi 26, mwaka huu, siku ya Jumanne, Rais Jakaya Kikwete, mwenyewe bila hata kunukuliwa vibaya, alisimulia maisha yake alipokuwa Ruvu JKT.

Kwenye simulizi, akalonga kuhusu kuiba ubwabwa na kisha kukamatwa na Afande Ubwabwa, akiwa anachomoza mlangoni baada ya kufanikisha hatua zote za awali za tukio.

Usishangae, ndiyo, alisimulia enzi zake hizo za JKT juzi juzi tu, alipokuwa akifunga mafunzo kwa wabunge na hapo hapo kuzindua mafunzo ya JKT, kwa mujibu wa sheria.

Ncheme nchicheme? Kwa kumbukumbu tu, mkulu alikuwa JKT Ruvu mwaka 1972, katika operesheni iliyopewa jina la Tumaini.

Sasa katika simulizi yake kuhusu ubwabwa…..chakula kinachopendwa mno na idadi kubwa ya watoto nchini, Rais Kikwete alisema (hivi karibuni alipokuwa Ruvu JKT); “Nakumbuka namna nilivyokamatwa na bwana ubwabwa nikiiba wali kule katika bwalo la chakula.

“Katika kombania yetu tulikuwa na mchezo siku zikipikwa nyama na wali tunaiba tunakwenda kuficha kisha baadaye tunakuja kula baada ya kazi.

“Sasa siku hiyo ilikuwa zamu yangu kuiba wali, kama kawaida nikachukua wali ili nikafiche, natoka tu nje, hamad! Afande ubwabwa huyu hapa mlangoni.

“Akaniambia piga magoti, huku nimeshikilia mestini zangu za wali. Akaniambia hivi, brother wewe ni form six umekuja kuchukua mafunzo.

“Huko juu kuna Makamu wa Rais anaitwa Rashid Mfaume Kawawa, akisikia kwamba kuna kijana wa form six ameiba wali kambini atafurahi?

“Nikamwambia hapana, akasema kama hivyo ndivyo acha tabia hiyo, akanikanya nisiendelee na tabia ile. Nilikamatwa lakini nilifanikiwa kuondoka kwa huruma.”

Sasa twende katika mjadala mfupi. Ingawa Kikwete alifanikiwa kuachiwa na Afande Ubwabwa (kama walivyompachika jina) kwa huruma, sina uhakika kama alichofanya kuhusu watuhumiwa wa EPA nao ni mwendelezo wa huruma ya Bwana Ubwabwa au ulegevu wa sheria za nchi, lakini kikubwa katika simulizi zake hapa yanajitokeza mambo mawili ya msingi kwa upande wa ncheme nchicheme.

La kwanza la msingi ni ujumbe mzito wa Afande Ubwabwa mara baada ya kumkamata Mheshimiwa sana wa sasa pale Magogoni kwamba; kiongozi wa juu akisikia kijana wa form six kaiba ubwabwa atafurahi?

Ncheme nchicheme anaamini huu ni ujumbe mzito hata katika enzi hizi za maisha ya ujanja ujanja zaidi ya ule wa wizi wa ubwabwa.

Utaweza kubaini namna nidhamu ya kiuongozi aliyokuwanayo Afande Ubwabwa, nidhamu ya kutenda kwa kuzingatia mwongozo au dira ya mamlaka za juu, ya kutengeneza vijana wenye nidhamu. Afande Ubwabwa alitambua mamlaka za juu zimejenga matumaini makubwa kwa vijana wasomi enzi hizo na kwa hiyo, alikuwa na jukumu la kulinda matumaini hayo, hapo kambini na ndiyo maana swali lake kwa Kikwete lilikuwa; makamu wa rais akisikia umeiba ubwabwa atafurahi? Swali hili ni funzo kubwa.

Tujiulize, Kikwete aliiba ubwabwa enzi hizo na kuonywa kwa swali hilo zito kutoka kwa Afande Ubwabwa; je, leo hii wengine wanaiba nini na nani anawapa ushauri mzito kama ule wa Afande Ubwabwa?

Vijana kwa wazee wanaoiba katika taasisi za umma, mamlaka zao za nidhamu zinalinda vipi matumaini ya mamlaka za juu zaidi katika kutunza mali za nchi, kwa kuzingatia mfano wa Afande Ubwabwa?

Afande Ubwabwa alikuwa na uchungu wa mafanikio katika kuhifadhi matumaini ya mamlaka za juu yake na ndiyo maana alimhoji Kikwete kwa kutumia mfano wa Makamu wa Rais angefurahi kusikia kijana msomi kaiba ubwabwa.

Lakini pili katika tukio hili la wizi wa ubwabwa mkulu alikiri mbele ya Afande Ubwabwa, kwamba Makamu wa Rais Kawawa angesikia kijana wa form six kaiba ubwabwa, asingefurahi.


