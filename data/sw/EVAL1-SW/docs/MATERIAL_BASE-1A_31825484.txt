Hifadhi ya jamii, rafiki wa kweli nyakati zote za shida
Oct 11, 2014

JARIDA la kila wiki la Uingereza la The Economist (toleo la Septemba 20, 2014), yenye kichwa cha habari “Saving in poor countries, beyond cows’
Makala hiyo inasema kuwa ni asilimia 18 tu ya watu wazima katika Mashariki ya Kati na Afrika wenye akaunti katika taasisi za fedha zilizo rasmi. Katika nchi zilizoendelea asilimia 80 ya watu wazima wana akaunti benki. Watu masikini wanapaswa kuweka akiba zaidi kwa sababu “itawasaidia kulipia mahitaji muhimu yasiyotarajiwa kama vile kuumwa na hata ada za watoto shuleni. Akiba pia huongeza uwekezaji wa ndani na kuchochea kasi ya kukua kwa uchumi”
Makala hiyo imeeleza ugumu uliopo kwa watu masikini kujiwekea akiba, sababu kubwa ikiwa nidhamu ya kuweka akiba. Kwa sababu hiyo zimeanzishwa akaunti maalumu zinazozuia mweka akiba kutoa akiba aliyoweka mpaka muda fulani upite (Commitment savings accounts – CSAS). Watu masikini wengi katika nchi kama Tanzania hujiunga na vyama vya kuweka na kukopa (SACCOS) kwa sababu wanataka kuzifikia pesa zao wanapokuwa na mahitaji na ili kupata mikopo ya gharama nafuu kwa sababu mbalimbali.
Hata hivyo kuna changamoto katika uwekaji akiba wa watu masikini, “masikini hutaka pesa zao ndani ya muda mfupi ama kwa ajili ya kugharimia matibabu au kwa ajili ya kuanzisha biashara ndogo” hii ni kwa mujibu wa utafiti uliofanywa na Nava Ashraf wa Chuo Kikuu cha Harvard na kunukuliwa katika makala hiyo. Tanzania imetoa jawabu la changamoto hizo kwa kuhimiza uwekaji akiba kupitia mfumo wa hifadhi ya jamii.
Shirika la Hifadhi ya Jamii la Taifa (NSSF), mfuko mkubwa zaidi katika eneo la Afrika Mashariki na Kati umeanzisha skimu maalumu kuwezesha wananchi wasio katika sekta rasmi kujiandikisha na kuwa wanachama.
Skimu ya Wakulima inaandikisha wakulima wadogo (kiuchumi) kupitia vyama vyao vya ushirika. Kila mkulima huchangia shilingi elfu ishirini kwa mwezi na kufaidika na mafao ya muda mfupi na yale ya muda mrefu. Mafao ya muda mfupi ni pamoja na bima ya afya na mikopo kupitia SACCOS na ya muda mrefu ni pamoja na pensheni ya uzeeni.
Wakulima wa kahawa mkoani Kigoma kutoka vijiji vya Matyazo, Mkabogo na Rusaba ndio waanzilishi wa mpango huu. Kupitia chama chao cha msingi cha ushirika walijiunga na NSSF mwaka 2013. Kuanzia msimu wa mavuno ya kahawa wa mwaka 2013 wamekuwa wakipata mkopo wa kununua kahawa ili kuwalipa wakulima bei ya awali, mkopo huo kwa riba nusu ya kiwango walichokuwa wanalipa kwenye benki za biashara (kutoka 18% mpaka 9%).
Pia walipata mikopo binafsi kuwezesha kuboresha mashamba yao na kununua pembejeo kama dawa na mbolea. Mfumo wa mavuno ya 2014 umekuwa mara mbili ya mwaka jana, wamelipa madeni yao kwa wakati na wanaendelea kupata matibabu bure katika kituo chao cha Afya cha Matyazo Mission.
Kutokana na mafanikio haya makubwa NSSF waliamua kuanzisha mpango huu kwa wakulima wote nchi nzima. NSSF wana lengo la kuandikisha wakulima 400,000 katika skimu hii ifikapo mwaka 2016. Iwapo wakulima wadogo wanaoshiriki katika mpango wa SAGCOT, wakijiunga na skimu hii, jumla ya wakulima milioni 2.5 watafikiwa na kuifanya Tanzania kuongoza katika nchi za Afrika kwa kiwango kikubwa cha watu wenye hifadhi ya jamii, wenye bima ya Afya na pia kiwango kikubwa cha uwekaji akiba.
Iwapo watu milioni tatu, wakulima wa vijijini, watakuwa wanachama wa mifuko ya hifadhi ya jamii yenye kutoa bima ya afya, maana yake ni kwamba Wa tanzania milioni 12 watakuwa wamefikiwa na Bima ya Afya (Baba, Mama na wategemezi wanne). Hii ni sawa na 25% ya Wa tanzania kuwa na Bima ya Afya! Hakuna nchi ya Afrika imefikia kiwango hiki. Haya ni mapinduzi ya kijamii. Akiba itawezesha mapinduzi hayo.
Uwekaji akiba unakuza uwekezaji wa ndani (domestic investments). Akiba na uwekezaji umepaisha sana uchumi wa nchi mbalimbali. Nchini China, 50% ya Pato la Taifa huwekwa kama akiba wakati Tanzania ni 17% tu. Ukuaji uchumi wa Tanzania unavutwa nyuma na maendeleo duni ya sekta inayochangia zaidi kwenye uchumi, sekta ya kilimo. Ili kuwekeza vya kutosha kwenye kilimo na kilimo kiweze kukua na kutokomeza umasikini, inabidi Tanzania ikuze uwezo wake wa kuweka akiba mpaka angalau 30% ya Pato la Taifa.


