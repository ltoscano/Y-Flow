07 November 2013

MAPIGANO YA WAKULIMA, WAFUGAJI YAPAMBA MOTO
Mapigano makali ambayo yanaripotiwa
kusababisha vifo yametokea wilayani Mvomero, mkoani Morogoro yakihusisha
wakulima na wafugaji, ambapo jana yaliingia siku ya pili mfululizo.

Habari za
kuaminika kutoka eneo la tukio mjini humo jana, zilieleza kuwa mapigano hayo
yalianza juzi katika eneo la Endeki baada ya sungusungu kuzuia makundi mawili
ya ng'ombe wa wafugaji wanaodaiwa kula mazao.

Mmoja wa
mashuhuda wetu kutoka eneo la tukio alisema kuwa baada ya ng'ombe hao
kushikiliwa walitokea wafugaji wa jamii ya Wamasai wakitafuta mifugo hiyo,
ndipo mapigano yalipoanza yakihusisha pande zote mbili. 

Kwa mujibu wa
mtoa taarifa, wakati wa mapigano hayo sungusungu 11 walijeruhiwa huku mmoja
akiripotiwa kufa. Kwa upande wa wafugaji, iliripotiwa kuwa upande wao ulipata
majeruhi saba akiwemo mmoja aliyejeruhiwa kwa mshale uliomchoma mgongoni na
kutokea kifuani.

Mtoa habari
wetu huyo aliyezungumza kwa sharti la jina lake
kutochapishwa gazetini, alisema baada
ya kutokea kwa mapigano hayo, makundi ya Wamasai na sungusungu yalizidi
kukusanyika, huku Wamasai wakijaribu kukomboa mifugo yao bila mafanikio hali iliyosababisha
mapigano hayo kupamba moto. 

Mapigano hayo
jana yaliingia siku ya pili, ambapo watu waliokuwa mstari wa mbele walidai
kushuhudia miili ya watu watano ikiwa imelala chini, lakini haikujulikana mara
moja kama walikuwa wamepoteza maisha au
hapana.

"Kwa
kweli hali ni mbaya hasa kwenye milima ya Kigurukilo, ndipo miili ya watu hao
inaonekana na tayari sungusungu zaidi ya 1,000 wamejikusanya na kuingia kwenye
kijiji cha wafugaji cha Kambala kwa lengo la kuwatia umaskini Wamasai kwa
kuchoma nyumba zao," alisema mtoa habari wetu.

Alipoulizwa
kama ng'ombe wamepatikana, alisema sungusungu wametokomea na mifuko hiyo
porini. Kutokana na hali ya mapigano kuwa mbaya, wanawake na watoto wa jamii ya
Wamasai walilazimika kuomba hifadhi kwenye Kituo cha Polisi Dakawa.
Juhudi za kupata wasemaji
wa Jeshi la Polisi kuzungumzia vurugu hizo zilishindikana baada ya simu zao
kutopatikana


