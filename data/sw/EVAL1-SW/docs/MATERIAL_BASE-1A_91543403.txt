Maajabu ya Wa tanzania
Aug 07, 2014

UTAFITI mpya unaonyesha kwamba Wa tanzania wengi hawafahamu kitu kuhusu kashfa kubwa pamoja na kuandikwa sana kwenye vyombo vya habari –huku wakieleza kwamba rushwa imekuwa mbaya zaidi sasa kuliko miaka 10 iliyopita.
Wakati vyombo vya habari vikiwa vimeripoti mno kuhusu suala la uchukuliwaji wa fedha zilizowekwa katika akaunti ya Tegeta Escrow ya Benki Kuu ya Tanzania (BoT), utafiti umeonyesha kwamba suala la Independent Power Tanzania Limited (IPTL) ndilo suala linaloongoza kwa kutofahamika kabisa kwa watu hapa nchini.

Utafiti huo unaojulikana kwa jina la Sauti za Wananchi uliofanywa na taasisi ya Twaweza ya hapa nchini kati ya Juni tisa hadi Juni 25 mwaka huu, ndiyo wa kwanza unaoeleza kuhusu hali hii ya kushtua kuhusu Wa tanzania.
Miongoni mwa watu waliohojiwa kupitia utafiti huu, asilimia 78 walisema kwamba hawajawahi kabisa kusikia kuhusu sakata ya IPTL, ambayo bado iko katika vyombo vya habari kuhusiana na mada maarufu ya sasa ya Escrow Account, huku asilimia 44 wakiwa hawajawahi kusikia kitu kuhusu kashfa ya Richmond iliyosababisha kuvunjwa kwa Baraza la Mawaziri mwaka 2008 na kujiuzulu kwa aliyekuwa Waziri Mkuu, Edward Lowassa.
Utafiti wa Sauti za Wananchi hufanyika kwa wananchi kupigiwa simu na kuulizwa maswali; wananchi 1425 wa Tanzania Bara walihusishwa safari hii.
Katika maswali waliyoulizwa wananchi, kashfa kubwa tano zilizowahi kutokea hapa nchini katika miaka ya karibuni ziliorodheshwa; Richmond, EPA, David Jairo, IPTL na Ununuzi wa Rada kutoka kampuni ya BaE Systems ya Uingereza.
Katika suala la Richmond, serikali ililipa mabilioni ya shilingi kwa ajili ya kuagiza kutoka nje ya nchi mitambo ya kufua umeme ambayo haikuletwa.
Jairo alikuwa ni Katibu Mkuu wa Wizara ya Nishati na Madini aliyedaiwa kutaka kuwahonga wabunge mwaka 2011 ili bajeti ya wizara yake ipitishwe na wabunge.
Kuhusu rada, ilibainika kwamba malipo ya karibu dola milioni 12 yalifanywa kwa viongozi mbalimbali wa serikali ili serikali ipitishe ununuzi wa rada ya bei chee kwa kulipa bei kubwa kuliko ya sokoni.
EPA inahusu malipo yaliyofanywa na Benki Kuu ya Tanzania kupitia Akaunti yake ya Madeni ya Nje katika kipindi cha mwishoni mwa mwaka 2005 na mwanzoni mwa mwaka 2006, ambapo kiasi cha dola milioni 114 (zaidi ya shilingi bilioni 123) zilidaiwa kuchotwa.
Hata hivyo, pamoja na kuripotiwa kote kwa kashfa hizo, wananchi wameonyesha kuwa na ufahamu mdogo sana kuhusu hilo.
Kimsingi, ripoti hiyo inaonyesha kwamba ni asilimia nne tu ya waliohojiwa ndio waliotoa majibu ya kuonyesha wanafahamu vya kutosha kuhusu suala la IPTL.

Asilimia mbili walieleza kuwa wamewahi kusikia kuhusu suala hilo lakini wakashindwa kutoa maelezo ya uhakika kuthibitisha ufahamu wao huku asilimia 16 ya waliohojiwa wakidai kwamba wamewahi lakini hawaelewi kwa undani kuhusu nini hasa kimefanyika.
Kuhusu IPTL na kashfa nyingine zilizotajwa, ripoti hiyo ambayo Raia Mwema limepata nakala yake, imeeleza kwa kina namna kulivyo na utofauti mkubwa wa upataji taarifa baina ya matajiri au watu walioelimika na masikini na wasio na elimu.
Kwa mfano, utafiti umeonyesha, asilimia 84 ya watu matajiri waliohojiwa wameonyesha kufahamu kuhusu walau kashfa moja huku asilimia 47 tu ikiwa na uelewa kama huo miongoni mwa watu masikini.
Pia, asilimia 86 ya waliohojiwa ambao wana elimu ya walau kidato cha nne wameonyesha kufahamu walau kashfa moja, huku wale ambao hawakumaliza elimu ya msingi wameonyesha kufahamu kwa asilimia 49 tu. 
“Kuripotiwa kwa kashfa hizi kwenye vyombo vya habari mara kwa mara kunatakiwa kuwafanye wananchi waelewe zaidi kuhusu mambo haya. Kutokujua huku kwa wananchi kunamaanisha kwamba ule uhusiano baina ya serikali na watu wake unapotea maana wananchi wameshindwa kujua ni namna gani matukio haya yanaathiri maisha yao moja kwa moja,” inasema ripoti hiyo yenye kurasa 11.

Rushwa

Kwenye eneo la rushwa, zaidi ya nusu ya wananchi waliohojiwa wameeleza kwamba hawana imani kama rushwa inaweza kuondoka kabisa; huku asilimia 70 ya waliohojiwa wakisisitiza kwamba hata kama chama cha upinzani kitachukua madaraka, hakitaweza kupambana na suala hilo.
Taarifa mpya katika ripoti hii ni maelezo ya wananchi walioeleza kwamba asilimia 60 ya Wa tanzania wamewahi kuombwa rushwa na askari Polisi na asilimia 43 kati yao wamelipa rushwa hiyo.
Kama ambavyo tafiti nyingi za siku za nyuma zimewahi kuonyesha, Jeshi la Polisi limetajwa kukithiri katika suala la rushwa, likifuatiwa na taasisi nyingine kama vile vyama vya siasa, Mamlaka ya Mapato Tanzania (TRA), Wizara ya Ardhi, Asasi zisizo za kiserikali na Sekta ya Afya huku taasisi za kidini zikiwa za mwisho katika kundi hili.


