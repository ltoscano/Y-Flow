
Kizunguzungu cha siasa Makueni
MWAKA huu ulikuwa mgumu kwa Gavana Profesa Kivutha Kibwana wa Kaunti ya Makueni kwani alijipata mahakamani kuzima kuondolewa mamlakani baada ya bunge la kaunti hiyo kumtimua.
Profesa Kibwana alilazimika kupata agizo la kuzuia seneti kujadili kuondolewa kwake na kuzua mzozo sawa na uliotokea Kaunti ya Embu.
Maseneta waliapa kupuuza amri ya mahakama ambayo Prof Kibwana alikabidhiwa kuwazuia kujadili uamuzi uliopitishwa na wawakilishi wa wadi wa Kaunti ya Makueni wa kumtimua wakisema mahakama iliingilia majukumu yao.
Profesa Kibwana alisema madai yaliyotolewa dhidi yake hayakuwa na msingi na hayakufikia kiwango kinachohitajika kumwondoa mamlakani.
Waliomtetea Bw Kibwana walisema kwamba bunge la kaunti ya Makueni lilishinikizwa kumwondoa mamlakani baada ya gavana huyo kukataa kushiriki katika mipango yao ya ufujaji wa pesa za umma. 
Lakini MCAs nao walimlaumu kwa matumizi mabaya ya mamilioni ya pesa za kaunti hiyo.
Gavana huyo alisema katika kesi aliyowasilisha kortini kwamba MCAs walitaka kuiba pesa za mwananchi lakini akakataa.
Seneta wa Makueni Kilonzo Junior alisema tofauti kati ya maafisa wakuu wa serikali ya kaunti hiyo na bunge la kaunti zimekuwa kizingiti kwa maendeleo.
Maseneta walivamia mahakama wakisema zilikuwa zikiwalinda viongozi waliolaumiwa kwa kutumia vibaya pesa zilizotengewa kaunti zao na kutumia mamlaka yao vibaya.
KIZINGITI Walitaja mahakama kama kizingiti kikubwa kwa ugatuzi kwa sababu ya kile walichodai kama kuwalinda magavana wasiotaka kuwajibika. Lakini ingawa waliapa kuendelea kujadili kuondolewa ofisini kwa Bw Kibwana hata baada ya kupata agizo la mahakama, maseneta hawakufanya hivyo.
Katika ombi alilowasilisha mbele ya Jaji Mumbi Ngugi, Wakili wa Kibwana, Wilfred Nyamu, alisema bunge la Kaunti ya Makueni halikumpa gavana huyo nafasi ya kujibu madai yaliyopelekea kutimuliwa kwake Oktoba 6. 
Alisema gavana huyo alikuwa ametayarisha majibu ya madai hayo.
Jaji Ngugi aliagiza ombi hilo kusikilizwa katika mahakama kuu mjini Machakos ambayo inaishughulikia.
Gavana Kibwana alisema yu tayari kujitetea mahakamani na mbele ya seneti kwa sababu aliamini madai dhidi yake hayakuwa na msingi wowote.


