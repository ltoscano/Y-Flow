"Ezalí mpɔ̂ ya bôngó tɛ̂," ezóngísí Mákalámbá. "Yóká malámu. Bínó áwa bolingí kosála mánsɔ maye mibáli basálaka, lokóla komɛlɛ masanga, komɛlɛ likáyá mpé ná makambo masúsu mánsɔ maye mibáli basálaka. Mobáli áloba tɛ̂. Sɔ́kí alobí, ozóngísélí yĕ te ozalí mŏmbo tɛ̂. Sɔ́kí mobáli azalí na likambo mɔ̆kɔ́, yɔ̆ osílákí kokóma na makambo zómi. Bolingí na bínó kolanda efándɛli ya mindɛ́lɛ́ sé na mbángo mbángo, ná makambo ya mabé míngi nsima ya bínó. Bolingí nzelá ya kotíka makambo mánsɔ ma bonkɔ́kɔ. Bolingí sé mánsɔ makosála mwăsí wa mondɛ́lɛ́. Ndé sɔ́kí nalobélí yɔ̆ te mwăsí wa mondɛ́lɛ́ akɔ́tí na kelási mpé akosálaka mánsɔ maye •makoútaka• na motó mwa yĕ, kási na motéma tɛ̂, okondima ngáí tɛ̂. Nalobí boye pámba tɛ̂, mwâsí akosálaka mánsɔ ya motéma, ezalí lokóla moto sɔ́kí alingí lɛlɔ́ álíya mbísi, akokamata sé falánga mpé akokɛndɛ o zándo mpɔ̂ ya bosómbi mbísi wâná. Sɔ́kí asómbí, azóngí na mbóka mpé alámbí yangó. Nsima sɔ́kí ebélí, aléí. Wâná asálí makambo maye matíndámí na motéma. Kási mpɔ̂ ya bosáli makambo mánsɔ maye makoútaka na motó, ezalí likambo monɛ́nɛ́. Sɔ́kí moto alingí kotónga ndáko, akokanisa naíno ndéngé níni akotónga. Sɔ́kí asílí koyéba ndéngé akotónga ndáko, nsima ndé abandí kobómbáká falánga. Sɔ́kí asíĺí kozwa mwa ndámbo ya falánga ya botóngi ndáko, akobénga sé bato, bátála ndéngé níni bakokí kotóngela yĕ ndáko wâná. Bakotála mpé esíká ndáko ekotóngama ézala esíká ya malámu mpenzá. Sɔ́kí makambo mâná mánsɔ makokí, ndé mosálá mwa botóngi ndáko mobandí. Kási sɔ́kí makambo mánsɔ wâná makokí tɛ̂, ndáko mpé ekokí kotóngama tɛ̂. Oyókí ntína yangó ya kosála makambo na motó@"