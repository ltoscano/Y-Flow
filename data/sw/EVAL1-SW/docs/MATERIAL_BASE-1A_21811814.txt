
Cord yapanga kunoa makali zaidi 2015
MUUNGANO wa Cord unapanga mikakati mipya ya kukabiliana na serikali katika mwaka wa 2015.
Kinara wa muungano huo Raila Odinga amesema serikali ilikosa kutekeleza majukumu mengi kwa wananchi 2014, na upande wa upinzani hautakoma kushinikiza kuwepo kwa mabadiliko ya jinsi shughuli za kiserikali zinavyoendeshwa. 
“Katika siku chache zijazo nitaeleza mikakati ambayo upande wa upinzani utachukua kuziba mapengo ambayo kwa mtazamo wetu, yamesababisha kasoro zilizoshuhudiwa 2014,” akasema kwenye makala maalum aliyoandika na kuchapishwa katika gazeti la ‘Sunday Nation’, la kampuni ya Nation Media Group.
Muungano wa Cord ambao vinara wake wengine ni Seneta wa Bungoma Moses Wetangula na aliyekuwa makamu wa rais Kalonzo Musyoka, ulizidi kukabiliwa na changamoto makali zaidi 2015 mwaka huu kwenye juhudi zake za kutekeleza majukumu ya upinzani.
Muungano huo ulifunga mwaka vibaya baada ya wabunge wake kushindwa kuzuia kupitishwa kwa mswada wa marekebisho ya sheria za usalama, ambapo vurugu zilishuhudiwa bungeni wakati wa kupitishwa kwake.
Muungano huo pia haukufanikiwa kushawishi serikali iandae mashauriano ya umma kujadili masuala tata yanayohusu taifa hili, licha ya mkutano mkubwa wa hadhara walioandaa Julai 7, maarufu kama Sabasaba, ambao ulidhaniwa ungepelekea serikali kulegeza kamba na kuandaa mashauriano.
“Ingawa upande wa upinzani una jukumu kuhusu jinsi nchi itakuwa wakati kama huu 2015, majukumu mengi yako mikononi mwa serikali.
“Ni Muungano wa Jubilee unaosimamia nchi kwa kile kinachodaiwa kuwa ni kwa msingi wa ahadi zilizotolewa kabla ya uchaguzi,” aeleza Bw Odinga.


