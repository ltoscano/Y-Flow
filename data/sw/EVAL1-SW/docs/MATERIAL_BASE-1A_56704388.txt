
Nani alichochea uasi wa jeshi mwaka 1964?
May 31, 2012

MIAKA 45 iliyopita, Januari 21, 1964, Jeshi la Tanzania liliasi na kushikilia serikali kwa muda, tukio ambalo Baba wa Taifa, Mwalimu Julius K. Nyerere, alilielezea kuwa ni “siku ya aibu sana kwa Taifa” .
Wakati Jeshi hilo likiasi; siku hiyo hiyo, na saa hiyo hiyo, majeshi ya Kenya na Uganda nayo yalikuwa katika maasi kama hayo. Maasi yote ya nchi tatu yalizimwa na majeshi ya Uingereza siku moja na wakati huo huo.
Kwa Tanzania, maasi haya yalitokea wiki moja tu baada ya Mapinduzi ya Zanzibar, Januari 12, 1964; na usiku huo, kiongozi wa Mapinduzi ya Zanzibar Field Marshal” John Gidion Okello, alikuwa na mazungumzo na Mwalimu Ikulu, Dar es Salaam, kubadilishana mawazo juu ya hali ya Zanzibar ambapo Mwalimu, alimshauri afanye kazi kwa imani na Rais Abeid Amani Karume.
Maasi hayo yalitulizwa kwa juhudi kubwa za Waziri wa Mambo ya Nje na Ulinzi, Oscar Satiel Kambona, kabla ya kudhibitiwa kabisa na wanajeshi wa Kiingereza siku moja baadaye.
Mpaka leo, haijafahamika vizuri aliyepanga maasi hayo; lakini swali kuu linaloulizwa bila kupata jibu ni je, ilikuwaje majeshi ya nchi tatu za Afrika Mashariki yakaasi siku na wakati ule ule, juma moja tu baada ya Mapinduzi ya Zanzibar? .
Dhana moja inajitokeza kwamba, kwa kuwa John Okello ndiye aliongoza Mapinduzi ya Zanzibar, mzaliwa la Lang’o, Uganda, na pia aliwahi kuishi Kenya kabla ya kwenda Zanzibar miezi michache kabla ya Mapinduzi; huenda alikuwa na mkono wake katika maasi hayo.
Lakini, kwa vipi maasi hayo nchini Tanzania, yaanze usiku huo huo alipokuwa mgeni wa Mwalimu, Ikulu, na alitorokaje yalipoanza?
Ipo dhana nyingine inayozungumzwa kwamba, huenda Oscar Kambona alikuwa na mkono wake. Kwa nini wanajeshi walimsikiliza, wakati huo huo askari hao wakimtafuta Mwalimu hadi Ikulu, bila shaka yoyote kwa shari?
Ili kupata majibu ya maswali haya, hatuna budi kuangalia kwa ufupi matukio kadhaa yaliyotangulia maasi hayo, kuona kama yana uhusiano wowote.
Tanzania bara ilirithi Jeshi kutoka kwa Wakoloni wa Kiingereza baada ya Uhuru, Desemba 9, 1961, likijulikana kama “Kings African Rifles” – KAR, na baadaye kuitwa “Tanganyia Rifles” (TR).
Katika kipindi kilichofuatia uhuru, zilitakiwa hatua za haraka kuhakikisha kwamba nafasi zote za juu serikalini na taasisi zake, zinashikwa na wazalendo.
Huu ni utamaduni uliojengeka kwa nchi zote za Kiafrika. 
Nyerere hakuwa na ujasiri huo, kama pia ambavyo Waziri wa Mambo ya Ndani, Clement George Kahama, alivyokuwa, wa kuwatimua Waingereza katika nafasi za juu. Yakaanza malumbano ndani ya Halmashauri Kuu (NEC) ya Chama Tawala, Tanganyika African National Union (TANU), kwamba Nyerere alikuwa anairudisha Tanganyika katika enzi za Ukoloni.
Ili kuepusha shari, na Chama kisifarakane, Mwalimu akaachia ngazi Januari,
1962 na kurejea kijijini kuimarisha Chama kama Mwenyekiti wa Taifa wa TANU, na Rashidi Kawawa akachukua Uwaziri Mkuu na Oscar Kambona, ambaye mwanzo alikuwa Waziri wa Elimu, akachukua Mambo ya Ndani. Wote wawili hao wakaachiwa kazi ya kuwaondoa Wazungu katika vyeo walivyokuwa bado wanashikilia.
Kazi ya kwanza ya Kambona ilikuwa ni kumtimua Kamishna wa Polisi Mwingereza, na kumteua Elangwa Shaidi, lakini hakufanya mabadiliko kwa TR. Zoezi hili la
“Africanisation” lilifanywa kwa kasi ya kutisha kiasi cha kuishitua jamii ya kimataifa.

Januari 1963, Mwalimu alirejea madarakani na kusitisha mara moja zoezi la Africanisation na kuchochea hasira ya viongozi wa Vyama vya Wafanyakazi nchini, ambao waliapa kutolala usingizi wala kukilazia damu kitendo hicho
“mpaka kieleweke” Kwa wiki nzima baada ya Mapinduzi ya Zanzibar, Mwalimu alijishughulisha zaidi na mambo ya hali ya kisiasa nchini Zanzibar, ambapo Jumapili, Januari 13,
1964 alikutana na Karume (aliyeondoka Zanzibar usiku saa chache kabla ya Mapinduzi kuanza), akamshauri arudi Zanzibar mara moja.
Siku hiyo Okello ndipo alipotangaza Serikali yake mpya, ambapo alijiteua kuwa Kiongozi wa Serikali ya Mapinduzi, na akamteua Karume Rais; akamwita aje haraka popote alikokuwa ili ashike nafasi yake.
Jumatatu, Januari 14, Kambona, wakati huo Waziri wa Mambo ya Nje na Ulinzi, alikuwa Nairobi, alimpigia simu Nyerere kumwambia kwamba Kenya na Uganda zilikuwa zimeitambua Serikali mpya, na kumwomba naye aitambue. Nyerere alikataa akisema kwamba, hakuwa na hakika kama kweli Karume alikuwa amekamata madaraka.
Jumanne; Januari 15, Mwalimu alikwenda Nairobi kukutana na Waziri Mkuu wa Kenya, Jomo Kenyatta, kuzungumzia Shirikisho la Afrika Mashariki, ambako alibaini kuwa Kenyatta na Milton Obote (Uganda) walikuwa wamefuta kabisa wazo hilo.
Jumatano, Januari 16, Sultani wa Zanzibar, aliyetimuliwa na Okello Zanzibar, alitia nanga Dar es Salaam, baada ya kukataliwa hifadhi na Serikali ya Kenya.
Mwalimu alimpokea na kumpa hifadhi hadi hapo atakapokamilisha mipango yake kwenda uhamishoni Uingereza.
Alhamisi Januari 17, Karume, Abdulrahman Babu na Kassim Hanga, walikutana na Mwalimu, Ikulu, kuelezea hali ya kisiasa Visiwani na kuomba wapelekewe askari wa kutuliza Ghasia (FFU) ili kurejesha amani. Siku hiyo, Okello akabatilisha uteuzi wa Karume, akampa Umakamu wa Rais, kwa sababu “hakushiriki hata kidogo katika mapambano, kisha akajiteua kuwa Rais.
Ijumaa; Januari 18, na Jumamosi, Januari 19, zilikuwa tulivu kwa Mwalimu, ambapo Jumamosi hiyo, askari wa FFU 300 waliwasili Zanzibar kuitika ombi la Karume. Hata hivyo, kwa kupeleka askari hao 300 Zanzibar, Mwalimu hakujua kwamba alikuwa anajipunguzia nguvu ya ulinzi wa nchi kwa siku ya maasi ambayo hakuitarajia.
Matata yalianza usiku wa Januari 20, kuamkia 21 usiku huo, ambapo Okello alikuwa na mazungumzo na Mwalimu Ikulu. Lakini ilipofika alfajiri, Januari 21, Mkuu wa Kikosi cha kwanza cha TR, Bregedia Patrick Sholto Douglas, aliamshwa nyumbani kwake na sauti ya buruji na ving’ora karibu na kambi ya jeshi ambayo sasa ni Lugalo.
Alipotoka nje aliona askari wake 12 wakikamatwa na wenzao wenye silaha na kutiwa mahabusu. Ndipo alipo fahamu kwamba nusu ya askari 800 wa kikosi hicho walikuwa wameasi. Aliweza kutoroka yeye na familia yake hadi katikati ya jiji, akaiacha kwa Balozi wa Australia, kisha akakakimbilia kwa ofisa mwenzake eneo la Oysterbay.
Huko, akampigia simu Oscar Kambona, akamwomba na akakubali, zipelekwe ndege tatu Kikosi cha Pili huko Tabora, kuleta askari waliokuwa bado waaminifu.
Douglass na Kambona hawakujua kwamba, waasi tayari walikuwa wamefunga barabara iendayo uwanja wa ndege; kwa hiyo marubani walirudi mbio; naye akakimbilia kwenye Ubalozi wa Uingereza akajificha kwa siku tano hadi Januari 25.
Douglas alikuwa amempigia simu Mkuu wa Polisi, ambaye alikwenda moja kwa moja nyumbani kwa Makamu wa Rais, Rashidi Kawawa, eneo la Ikulu na kumwamsha, kisha hao wawili kwa pamoja wakaenda kumpa habari Mwalimu.
Mwalimu alipoelezwa juu ya maasi hayo, alilipuka papo hapo na kutaka kwenda kukutana na waasi ili wamweleze sababu ya kitendo cha aibu hicho. Mama Maria Nyerere, kwa machozi na kwa kupiga magoti, alimsihi mumewe asitoke kukutana na watu wenye silaha bila kumgeuza nia.
Ndipo watu wa usalama walipojenga hoja nzito ikamwingia, akakubali kuteremka dari ya chini, kisha yeye, Kawawa na Mama Nyerere wakatorokea mahali kusikojulikana. Wakati huo, tayari waasi walikuwa kwenye lango kuu la Ikulu.
Bado ni kitendawili kuhusu mahali Mwalimu na wenzake walikokuwa wamejificha.
Wapo wanaodai alijificha Misheni au Kanisani; wapo pia wanaosema alijificha kwenye nyumba ya Balozi.
Wengine wanasema alijificha kwenye kibanda karibu na Pwani; na baadhi wanadai alikwenda Arusha au Nairobi, mbali na waliosema alijificha kwenye meli. Wala haielezwi kama John Okello aliondoka Ikulu usiku huo baada ya mazungumzo, au kama maasi yalimkuta humo.
Kufikia saa 9:00 alfajiri, waasi walikuwa wamekamata kambi ya Colito, kisha wakajigawa vikundi vitatu na kuingia mjini. Kikundi kimoja kilisalia kulinda kambi ya Colito, kikundi cha pili kikiongozwa na Sajini Francis Higo Ilogi, kilikwenda Ikulu kumtafuta Rais; na cha tatu kililinda barabara kuu zote mjini.
Kilipofika Ikulu kilishauriwa na mmoja wa moafisa usalama wa wamwone kwanza Waziri wao wa Ulinzi, Oscar Kambona, nao wakakubali. Wakaenda hadi kwa Kambona na kumleta Ikulu, na kumweleza kwamba walikuwa wamewakamata na kuwaweka mahabusu maafisa wake 16; na kwamba kama alikuwa tayari kusikiliza malalamiko yao, afuatane nao hadi Colito. Kambona akakubali.
Ni ujasiri gani huo; ni kujiamini vipi, kwa Kambona, kwamba bila woga, tena akiwa amepanda gari la Mkuu wa Polisi, aliwezaje kukubali kuandamana na askari wenye silaha, wenye hasira hadi Colito?.
Ukimwondoa Nyerere na Kawawa, ambao walikuwa na kila sababu ya kujificha, kulikuwa na Waziri wa Mambo ya Ndani, Job Malecela Lusinde; kwa nini hakumshirikisha, kama mambo yalikuwa salama kiasi hicho? Hapo ndipo baadhi ya watu wanakwenda mbali zaidi kusema kwamba, huenda Kambona alihusika na maasi hayo.
Huko Calito, walimweka kiti moto na kumtaka aamue papo hapo, pamoja na mambo mengine, kuondolewa mara moja kwa maofisa wa Kiingerza katika Jeshi na nafasi zao zishikwe na wazalendo. Walitaka pia mishahara iongezwe, kutoka 105/= hadi 260/= kwa mwezi.
Bila kuonyesha kwamba ameyakubali au kuyakataa madai yao, Kambona aliomba wateue wawakilishi wafuatane naye hadi Ikulu kwa mashauriano na Rais. Ndipo Kiongozi wa waasi, Francis Higo Ilogi, akakataa na kusema, “Tunataka kila kitu leo hii.” Yowe zikasikika, “Apigwe risasi, apigwe!” Pengine kwa kuingiwa hofu kwamba lolote lingeweza kumtokea, Kambona akauliza:
“Mnataka nani awaongoze?” Lilitajwa jina la Alex Nyirenda; likakataliwa kwamba alikuwa na majivuno. Akatajwa Luteni Elisha Kavana, akapitishwa kwa kauli moja na kuvishwa kofia ya Brigedia Douglas.
Kambona alikataa kutia sahihi makubaliano, mpaka ashauriane kwanza na Rais.
Kikundi chote cha Ilogi kikafuatana naye kwenda Ikulu.
Walipofika huko, askari hao walijipanga barabara yote iingiayo Ikulu, lakini Sgt Ilogi aliwakataza wasiingie ndani, wakamruhusu Kambona pekee. Wakati huo Nyerere alikuwa ametoroka zaidi ya saa mbili zilizopita.
Baada ya mashauriano kwa muda na wasaidizi wa Rais na mama mzazi wa Mwalimu, alitoka nje na kuwatangazia waasi hao kuwa Rais ameyakubali madai yao. Askari wakapiga kelele “Mwongo huyo! Rais hayumo ndani; mpige risasi!” Hata hivyo, waliondoka wameridhika, wakarejea kambini siku hiyo. Kambona aliwaondoa maofisa wa Kiingereza na kuwasafirisha kwao kupitia Nairobi.
Akiwatangazia wananchi kupita Radio (TBC) alisema, “Huyu ni Waziri wenu wa Mambo ya Nje na Ulinzi; Serikali ingalipo… Kumekuwa na kutoelewana baina ya Waafrika na maofisa wa Kiingereza katika Jeshi. Baada ya kuuingilia kati shauri hilo, sasa askari wamerudi kambini”. Hata hivyo, hakusema lolote juu ya Nyerere.
Je, ni kweli mambo yalikuwa yamekwisha? Kwa nini Nyerere hakutokea hadi siku mbili baada ya askari kurejea kambini? Kwa nini askari hao waliasi tena siku nne baadaye, na Nyerere kulazimika kuita majeshi ya Uingereza kuzima maasi?


