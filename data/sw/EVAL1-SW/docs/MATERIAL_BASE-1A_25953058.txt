
Sh500 milioni kukopeshwa
Na FRANCIS MUREITHI
CHAMA cha akiba na mikopo cha Telepost (Sacco) kinahitaji takriban Sh500 milioni kila mwaka ili kukiwezesha kuwahudumia wanachama wake kwa kutoa mikopo bila kucheleweshwa.
Aidha mwenyekiti wa chama hicho Bw Richard Thuku, alipendekeza kwa wajumbe wa chama hicho wapitishe azimio la kuwezesha kamati kuu ya chama hicho kuomba mkopo wa Sh500 milioni ili kiweze kutekeleza majukumu yake katika kipindi cha makadirio ya pesa cha mwaka wa 2014/2015. 
Kutokana na upungufu wa wanachama, Telpost Sacco imekuwa ikiomba mkopo wa Sh300milioni kila mwaka ili kukiwezesha kufikia malengo yake ya kuwapa wanachama zaidi ya 2,000 mikopo.
Hata hivyo, kulingana na Bw Thuku pesa hizo hazitoshi kutokana na ongezeko la gharama ya maisha na ushindani mkubwa uliopo kwa sasa katika sekta ya utoaji mikopo.
Na ili kuinua kiwango cha pesa inazopata kila mwezi, Bw Thuku alifichua kuwa chama chake kina mipango ya kutwaa nyumba za kukodisha zilizoko katika mtaa wa Eastleigh jijini Nairobi.
Alisema juhudi za chama hicho kuuza nyumba hizo za Eastleigh hazijafaulu kwani wawekezaji wengi walionyesha ari ya kuzinunua wamejitenga kutoka na hali mbaya ya usalama katika mtaa wa Eastleigh.
“Tulikuwa tumepata mnunuzi wa nyumba za Eastleigh na hata akalipa asilimia 10 ya gharama ya nyumba hizo mnamo Julai mwaka jana lakini baadaye akabadili mawazo na mkataba huo ukakatizwa Machi mwaka huu,” akasema Bw Thuku.
Alisema kutokana na kudorora kwa hali ya usalama katika mtaa wa Eastleigh nyumba hizo zimekuwa zikiletea chama hicho Sh400,000 kila mwezi kama kodi licha ya kuwa zina uwezo wa kuletea chama hicho kati ya Sh700,000 na Sh800,000 kila mwezi.
Chama hiki ambacho wanachama wake wengi ni wafanyi kazi wa kampuni za mawasiliano za Telkom Kenya na shirika la Posta na simu nchini (PCK) kinakumbwa na changamoto si haba.
Baadhi ya changamoto ni pamoja na kesi nyingi inazokabiliana nazo kutoka kwa wanachama wanaokihama wakidai kulipwa pesa zao tatizo amblao limefanya chama hicho kukumbwa na ukosefu wa pesa za kutosha kuwapa wanachama wake mikopo. 


