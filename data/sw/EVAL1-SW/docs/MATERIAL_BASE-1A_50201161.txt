
DED Manyoni abanwa amalize kero

Imeandikwa na Abby Nkungu, Singida

Imechapishwa: 11 Septemba 2016

KATIBU Tawala wa Mkoa Singida, Dk Angelina Lutambi amemwagiza Mkurugenzi Mtendaji wa Halmashauri ya Wilaya ya Manyoni, Charles Susi kuzipatia ufumbuzi wa kudumu kero zote zinazowakabili wakazi wa Kambi ya Walemavu na Wazee Wasiojiweza ya Sukamahela wilayani humo.

Dk Lutambi alitoa agizo hilo juzi wakati wa hafla ya kukabidhi zawadi mbalimbali zilizotolewa na Rais John Magufuli kwa wakazi wa kambi hiyo kusherehekea Idd El Hajj, ambazo ni mchele kilo 120, mafuta ya kula lita 20, mbuzi watatu, kilo 10 za sukari, kilo 10 za maharage, nyanya na vitunguu.
Katibu Tawala huyo alilazimika kutoa agizo hilo, kufuatia malalamiko ya kero mbalimbali zinazowakabili walemavu na wazee hao, ikiwemo kunguni na papasi kwenye nyumba zao, kiasi cha kuwakosesha usingizi.
Aidha, aliagiza wazazi waliokuwa wakiishi humo lakini wakakimbilia kusikojulikana na kutelekeza watoto wao kwenye kambi hiyo, wasakwe kwa nguvu zote na kukabidhiwa watoto wao ili wasije kukosa haki yao ya msingi ya kupatiwa elimu na mahitaji mengine.
Wakazi wa kambi hiyo wapatao 65, wakiwemo pia watoto waliotelekezwa na wazazi wao, walidai kuwa kunguni wamekuwa ni kero ya muda mrefu kwao. Walidai ingawa wamewahi kutoa malalamiko yao kwa wahusika hadi sasa hakuna ufumbuzi wowote uliopatikana.
Akizungumza kwa niaba ya wenzake, Cleodia Madori (68) alimwambia Katibu Tawala huyo kuwa wakazi wengi wa kambi hiyo ni wazee ambao damu zao ni kidogo, hivyo kitendo cha wao kuendelea kunyonywa na kunguni na papasi, kinawaathiri mno kiafya. 
Daniel Kipande alisema kuwa kambi hiyo pia inakabiliwa na uhaba wa madawa ya kutibu vidonda vya ukoma na pia nyumba wanazoishi ni chakavu kutokana na kutokarabatiwa muda mrefu.
Walisema wana hofu misaada na zawadi mbalimbali zinazopelekwa kambini humo, zitatumiwa vibaya na baadhi ya watumishi wa kituo hicho, ambao wana tabia ya kujinufaisha.
"Kwa mfano leo Rais wetu Magufuli ametupatia mchele kilo 120.Siku ya Idd tutapikiwa kilo 30 tu, zinazobaki hatutaziona tena.Tunaomba mkuu uliangalie hili," alidai Kipande huku akishangiliwa na wenzake.
Mkurugenzi Mtendaji huyo wa halmashauri aliahidi kushughulikia kero hizo haraka na ataweka mitungi ya gesi badala ya kuni kupikia chakula.


