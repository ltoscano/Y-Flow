
Machifu wataka bunduki za kujikinga wakikabili ukeketaji
MACHIFU katika Kaunti ya Bomet wanataka wapewe bunduki kujikinga dhidi ya mashambulio kutoka kwa watu wanaotaka kuendeleza ukeketaji.
Wamesema kwamba wamekuwa wakipata vitisho kwa misimamo yao ya kupinga utamaduni huo ambao umepitwa na wakati.
Machifu hao walisisitiza kwamba sharti wapewe silaha kujikinga hasa baada ya kupigwa mshale kwa Chifu wa Lelaitich Bw Robinson Rotich.
Bw Rotich alishambuliwa na mtu asiyemjua alipoandamana na viongozi wengine kusimamisha ukeketaji wa wasichana katika kijiji cha Kabolwo mwezi uliopita.
Viongozi hao jana walisema wanahofia maisha yao kufuatia kushambuliwa kwa Bw Rotich kwa kupinga ukiukaji wa haki za wasichana.
“Machifu wanatekeleza majukumu muhimu ya kudumisha sheria na utangamano mashinani. 
Hatutatekeleza majukumu yetu ikiwa tunashambuliwa na wananchi tunaowahudumia,” akasema Bw Rotich alipozugumza na Taifa Leo/Nation kwa njia ya simu.
Kidonda cha mshale alichopata kinaendelea kupona.
Chifu wa Lugumek Bw Samwel Korir alisema machifu hawana njia ya kujitetea wanaposhambuliwa.
Na PATRICK LANGAT


