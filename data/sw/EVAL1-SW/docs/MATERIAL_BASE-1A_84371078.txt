Kibano kipya
Dec 02, 2015

WAMILIKI wa viwanda na mashirika ya umma yasiyopungua 17 kati ya 74 yaliyobinafsishwa kwa wawekezaji mbalimbali nchini sasa wamekalia ‘kuti kavu’.
Wamiliki hao ni wale waliokiuka makubaliano ya mauziano ya mali hizo za umma, iwe kwa kugeuza matumizi au kukiuka masharti mengine, sasa wakibainika baada ya kujieleza rasmi, watatozwa fidia.
Aliyekuwa mwenyekiti wa iliyokuwa Kamati ya Kudumu ya Bunge ya Mashirika ya Umma (POAC), Zitto Kabwe, amesema hatua hiyo ya Serikali ya Awamu ya Tano itarejesha heshima ya Tanzania.
Zitto ameliambia Raia Mwema kwamba pamoja na kuwa baadhi ya viwanda na mashirika hayo ya umma yaliyo binafsishwa mengi yana hali mbaya hatua hiyo ni muhimu kuonyesha kwamba Tanzania ni nchi ya watu makini.
“Somo muhimu kabisa kuliko yote katika uamuzi wa kuwanyang’anya wawekezaji walioshindwa kuendeleza viwanda hivi ni kwamba Tanzania huwezi ukaja ukafanya unavyotaka ukaachwa,” alisema.
Akizungumzia hatua hizo, Zitto, alisema baada ya kunyang’nywa wawekezaji ambao walikiuka makubaliano ya mauzo watapaswa kulipa fidia kwa kutoendeleza viwanda hivyo kwa mujibu wa mikataba.
“Itatusadia pia kujua ukweli na kuweka rekodi sawa, ni wazi kwamba zoezi la ubinafsishaji halikufanyika kwa umakini, kamati yangu wakati huo ilimuelekeza Mdhibiti na Mkaguzi Mkuu wa Serikali (CAG) kufanya Post Privatization Audit, (ukaguzi baada ya ubinafsishaji) ili kusaidia kujua ukweli,” alisema.
Kutokana na hatua hizo, Zitto amemlinganisha Magufuli na Rais Vladimir Putin wa Urusi kwa jinsi alivyoamua kuisafisha nchi kuondokana na ufisadi.
“Ndivyo alivyofanya Putin mwaka 2000, alithubutu kuwatia ndani matajiri wakubwa wakubwa kama Mikhail Khordorkovsky, inaleta nidhamu kwa taifa.”
Rekodi na agizo la serikali
Serikali kupitia Msajili wa Hazina, ilitoa tangazo Novemba 18 mwaka huu, kuwataka wawekezaji hao kuwasilisha mikataba yao kwenye Ofisi ya Msajili wa Hazina ili kuwabaini waliokiuka masharti, ikiwa ni sehemu ya utekelezaji wa ahadi ya Rais John Magufuli ya kuwanyang’anya mashamba na viwanda hivyo wawekezaji waliobadili matumizi au kutoviendeleza.
Pamoja na tangazo hilo kutoa siku 30 kuanzia tarehe liliyochapishwa, hali ya baadhi ya viwanda hivyo ni mbaya.
Kwa mujibu wa taarifa ya iliyokuwa Kamati ya Kudumu ya Bunge ya Mashirika ya Umma (POAC), iliyotolewa mwaka 2012, mashirika 17 kati ya 74 yaliyobinafsishwa yalikuwa hayafanyi kazi kabisa.
Mashirika na viwanda ambavyo vilikuwa vimekufa wakati huo ni kiwanda cha ngozi cha Mwanza (Mwanza Tanneries), kilichouzwa kwa kampuni ya African Trade Development, Tanzania Bag Corporation Limited Mills kilichokuwa kikimilikiwa na TPM Kilimanjaro, Morogoro Ceramics Ware Ltd kilichonunuliwa na Hans Nails Ltd Arusha, Morogoro Shoes Co. Ltd, kilichouzwa kwa Guled Shoe Co. Ltd, Morogoro.
Viwanda vingine ni kile cha Zana za Kilimo Mbeya kilichonunuliwa na CMG Investment, Arusha Metal Industry kilichouzwa kwa mtu aliyefahamika kwa jina moja la Mfahamiko, Mbeya Ceramics Company kilichouzwa kwa Kyela Valley Food Ltd, Nyanza Engineering na Foundry kilichonunuliwa na Nyanza Cooperative Union na iliyokuwa Halmashauri ya Manispaa ya Mwanza, Kilimanjaro Textile Mill Ltd kilichonunuliwa na Iron and Steel Co. Ltd Arusha, Musoma Textile Mills kilichouzwa kwa Kiltex Ar/METL na Polyscaks Co. Ltd kilichouzwa kwa Purebond Ltd.
Katika orodha hiyo pia kuna kiwanda cha Tractor Manufacturing Co. Ltd kilichouzwa kwa kampuni ya Quality Group Ltd, kiwanda cha Steel Rolling Mills kilichonunuliwa na Steel Rolling Ltd, Shirika la Biashara la Mkoa wa Rukwa (RTC) lililonunuliwa na kampuni ya Rukwa (2000) Ltd, LRT Motors iliyokwenda kwa LRT (2000) Motors Co. Ltd/ MEBO Co, Ubungo Garments Ltd iliyonunuliwa na VMB Holdings Ltd ya Dar es Salaam na Moshi Hand Tools.
Ripoti hiyo inaonyesha pia kwamba mashirika na viwanda 42 yalikuwa yakifanya vizuri wakati, ambapo mengine 15 hayakuwa yanafaya kazi kwa kiwango kinachotakiwa.
Maoni ya kamati hiyo ilikuwa kwamba wawekezaji wengi wameshindwa kutimiza mashati ya mikataba yao waliyoingia na serikali, hivyo serikali inapaswa kuwanyang’anya mashirika na viwanda hivyo kwa kuwa wengine hata hawaonyeshi nia ya kutaka kuendeleza mashirika na viwanda hivyo.
Ripoti hiyo ilitoa mfano wa kiwanda cha Mang’ula and Machines Tools Limited, kilichonunuliwa na St. Mary’s International School mwaka 2007, kwamba mwekezaji huyo mbali na kushindwa kuendeleza kiwanda hicho kama ilivyokubaliwa , pia mashine kadhaa ziliondolewa na zingine kutelekezwa na kufanywa vyuma chakavu.
Ikielezea hali ya kiwanda cha ngozi cha Mwanza, Mwanza Tanneries, ripoti hiyo inasema mwekezaji huyo alikuwa hajafanya chochote kuendeleza kiwanda hicho na hakukuwa na dalili za zozote za kukiendeleza.
“Mashine nyingi zimeibiwa na zilizobaki ziko katika hali mbaya, eneo la kiwanda limegeuzwa gereji na sehemu ya maegesho ya mitambo ya kuchimba madini inayomilikiwa na kampuni ya Caspian Ltd,” inasema sehemu ya ripoti hiyo.


