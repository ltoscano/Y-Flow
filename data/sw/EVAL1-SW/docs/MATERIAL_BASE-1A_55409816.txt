
ODM yatangaza masharti magumu kwa wagombeaji
CHAMA cha ODM jana kilitangaza masharti magumu kwa wawaniaji wa kiti cha useneta cha kaunti ya Homa Bay, huku Baraza Kuu na Bodi ya Uchaguzi ya chama hicho zikikutana leo kuteua atakayepeperusha bendera kwenye uchaguzi mdogo wa Februari 12 mwaka ujao.
Chama pia kinafanya utafiti wa siri katika kaunti hiyo kubaini umaarufu wa kila mwaniaji miongoni mwa watu saba waliojitokeza kutafuta tiketi ya kushiriki uchaguzi huo.
Baraza Kuu (NEC) na Bodi ya Uchaguzi (NEB) la chama zinatarajiwa kukutana leo katika makao makuu ya chama Orange House, Nairobi kumteua moja kwa moja mgombeaji.
Mabw Philip Okundi, Caroli Omondi, Silas Jakakimba, Fred Rabongo, Kenneth Kambona, Mr George Mboya na Moses Kajwang wanawania tiketi.
Mwenyekiti wa ODM John Mbadi na mwanachama wa bodi ya uchaguzi Peter Odoyo waliambia Taifa Leo kwamba NEC na NEB zitazingatia uaminifu, kujitolea na mchango wa kila mwaniaji kwa chama na maadili kumteua mgombezi kwenye mkutano wa leo.
“Bodi ya uchaguzi imekutana na wawaniaji wote na wametia saini mwongozo ambao tutazingatia. Tutazingatia uaminifu wa kila mmoja kwa chama, kuwajibika na maadili kwa sababu ODM ni chama kinachopatia maadili kipaumbele.
Bodi pia inafanya utafiti kote kaunti ya Homa Bay kupima hisia za watu kuhusu kila mwaniaji, hiyo pia itazingatiwa,” akasema Bw Mbadi. Bw Odoyo, alithibitisha kuwa watazingatia vigezo kadha kabla ya kuamua atakayepeperusha bendera ya chama.
Aidha watazingatia mkataba usio rasmi kabla ya uchaguzi mkuu wa 2013 uliotengea eneo la Suba/Mbita kiti cha useneta, cha mwakilishi wa wanawake kikatengewa Rangwe/Homa Bay mjini na cha ugavana kikatengewa Rachuonyo.
“Tutachunguza pia mkutano wa wajumbe uliotibuka Jumatatu iliyopita na wajibu ambao kila mmoja anaweza kuwa alitekeleza katika ghasia hizo. Pia tutazingatia mazungumzo yanayoendelea kati ya wawaniaji ya kuafikiana kuachia mmoja wao. Haya yote yatazingatiwa kabla ya kuafikia jina moja ambalo litawasilishwa kwa NEC ili ateuliwe,” akasema Bw Odoyo. Bw Mbadi pia alisema kuna mpango wa kutaka vyama vingine tanzu vya muungano wa Cord Wiper na Ford Kenya kutosimamisha mgombezi kwenye uchaguzi huo mdogo ili kupunguza upinzani wa mgombezi wa ODM.


