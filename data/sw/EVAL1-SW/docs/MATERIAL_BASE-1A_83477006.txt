
KILIMO KWANZA: Mpango wa makaburu kutupora ardhi May 31, 2012

KATIKA makala mbili zilizopita, nilielezea jinsi programu ya Mapinduzi ya Kijani au “KILIMO KWANZA” itakavyomwathiri mkulima mdogo nchini kwa kumgeuza kibarua katika mashamba makubwa ya “masetla” na wenye mitaji mikubwa.
Niligusia pia kwamba programu hii iliasisiwa na Makaburu nchini Afrika Kusini, na sasa inasambazwa kwetu. Kuna ukweli gani kuhusu hili?
Ni harakishe kutamka hapa kwamba, kabla Afrika Kusini kupata uhuru mwaka 1994, nchi hiyo, chini ya utawala wa kidhalimu na wa kibaguzi wa Makaburu, ilikuwa ndiyo ngome kuu na wakala wa Ubeberu, Ukoloni Mamboleo na Uzayuni wa kimataifa barani Afrika.
Na baada ya uhuru, tatizo lililoikabili Serikali mpya ya Rais Nelson Mandela lilikuwa ni namna ya kukomesha hali hiyo ndani ya nchi ambamo Makaburu hao walibakia kama raia wa kawaida wa nchi hiyo.
Tatizo la pili lililomnyima usingizi Mandela, kama ilivyokuwa kwa Mugabe wa Zimbabwe baada ya Uhuru, ni jinsi ya kurejesha mikononi mwa Wazalendo, ardhi waliyohodhi Wazungu wakati wa utawala wao.
Hofu ilikuwa kwamba, kama angeacha Makaburu waendelee kuhodhi ardhi na ajira, kulikuwa na kila uwezekano kwa wapiganaji Wazalendo kurejea msituni kuendeleza mapambano, kwa vile uhuru usingekuwa na maana yoyote kwao.
Na kama kwa upande mwingine, angewapokonya, ghafla, Makaburu wasiokuwa na kwao, ardhi na mashamba, wakabaki mikono mitupu, jumuiya ya kimataifa isingemwelewa, na Serikali yake ingepoteza sifa kimataifa kwa kuwanyanyasa raia wake hao wa Kizungu.
Kwa hiyo, njia pekee kwa Mandela ya kujiokoa aliyochukua ni kutumia akili yake ya sita, kwa kuziuzia (export) nchi jirani “Ukaburu” kwa kuwatafutia nafasi Makaburu hao katika nchi hizo kwa njia ya uwekezaji na utalaamu.
Ni kwa sababu hii nchi kama Msumbiji, Angola na Tanzania zimejikuta zinazingirwa na Makaburu karibu katika kila sekta ya uchumi – madini, nishati, mabenki, bima; na sasa ardhi, chini ya Programu ya “KILIMO KWANZA” ambapo kila mahali wanapoingia ni kashfa na hujuma tupu.
Kabla sijaendelea kuelezea chimbuko la “KILIMO KWANZA” chini ya mpango wa
“Ukanda wa Chakula” (Food Corridor), kama wanavyouita watu wa Baraza la Biashara la Taifa (TNBC) na Kituo cha Uwekezaji (TIC) hapa kwetu, tuangalie kwa kifupi tu walichotufanyia Makaburu hao chini ya mradi wa kuchimba dhahabu
“Meremeta” na miradi mingine.
Mwaka 1989, kuelekea uhuru wa Afrika Kusini, katika mazungumzo na utawala wa kaburu Frederick W.De Clerk, Nelson Mandela kabla hajaachiliwa kutoka kizuizini, alitaka serikali ikifute kikosi (battalion) cha 32 (Koevoet) na vile vya upelelezi (reconnaissance units) vivunjwe kabla ya wao kuachiwa huru.
Moja ya vikosi hivyo vya kijasusi kiliitwa Civil Co-operation Bureau (CCB) kilichojihusiaha na ujasusi, mauaji, na mashambulizi ya kushtukiza dhidi ya watu mbalimbali waliotishia utawala wa Makaburu; na mauaji ya wanasiasa (assassinations) waliopinga ubaguzi wa rangi nje ya Afrika Kusini.
Mmoja wa waliokuwa majasusi wa CCB na kikosi cha 32, ni Luteni Kanali Luther Eeben Barlow ambaye aliongoza Kanda ya 5 iliyohusisha Ulaya Magharibi. Kanda ya 4 ilihusisha Angola, Zambia na Tanzania, ikiongozwa na jasusi mwingine.
Baada ya Uhuru wa Afrika Kusini, Barlaws, akikabiliwa na changamoto ya kupoteza ajira yake katika Jeshi la Afrika Kusini, aliamua kuanzisha Kampuni ya “Executive Outcomes Inc. (EO) mwaka 1989. Wahusika wengine wa EO ni pamoja na Luteni Kanali Tim Spicer, Michael Grunderg, Tony Buckingham (ambaye pia anaongoza Kampuni ya Heritage Oil) na Nic van der Berg.
Kampuni ya EO, licha ya kutoa mafunzo ya kijeshi, utaalamu na ulinzi, imeshiriki pia kutoa mamuluki wa kivita sehemu nyingi duniani; hususan huko Asia, Marekani ya Kusini na hata Afrika. 
Agost 17, 1997, Kampuni ya EO, kwa lengo la kujipatia chanzo cha uhakika cha fedha cha kufadhili shughuli zake, iliingia mkataba na Serikali ya Tanzania wa kuchimba dhahabu kwa kugawana hisa asilimia 50 kwa 50, chini ya mradi uliojulikana kama Kampuni ya “Meremeta Ltd”.
Lakini hapa kuna utata kidogo. Taarifa zingine za uhakika zinaonyesha kuwa Kampuni ya Meremeta iliandikishwa nchini Uingereza, Agosti 19, 1997 na kufilisiwa huko huko Uingereza mwaka 2006.
Wakati huo huo, kampuni hiyo ya kimamluki ilijihusisha pia na kusafirisha silaha na kushiriki katika mapigano huko Congo na Sierra Leone; na katika hali ya vurugu huko Rwanda na Burundi.
Baada ya umma wa Kitanzania kuanza kutilia shaka Mkataba wa Meremeta, mwaka 1998 Kampuni ya EO ilibadili jina na kujulikana kama “Triennex”. Ndiyo maana Serikali yetu inajiuma mdomo kila mara kashfa ya “Meremeta” inapoibuliwa; kwani uanzilishi wake unahusisha kampuni ya kimamluki iliyoshiriki katika vita ya wenyewe kwa wenyewe huko Angola, Sierra Leone na DRC na kuchochea ghasia na mauaji huko Burundi na Rwanda.
Lakini cha kushangaza ni kwamba, Kampuni ya Heritage Oil and Gas ya mmoja wa wakurugenzi wa EO/Triennex, Tony Buckingham, imepewa lesseni za kutafuta mafuta hapa nchini. Kama Makaburu hawa wameweza kutuvuruga katika madini, itakuwaje yakipatikana mafuta nchini?
Sasa tuangalie chimbuko la “KILIMO KWANZA” na jinsi makaburu wanavyohusika.
Changamoto ya kupoteza ajira iliyomkabili jasusi Luteni Kanali Luther Barlow wa CCB, kufuatia uhuru wa Afrika Kusini, ndiyo iliyomkabili pia mkuu wa jeshi la nchi hiyo, Jenerali Constand Viljoen; Lakini tofauti na Barlow.
Yeye alikwenda mbali zaidi. Kwanza, aliunda na kuongoza Chama Cha Siasa kiitwacho “South African Freedom Front” (FF) ili kutetea haki za Makaburu – dhidi ya Serikali mpya ya Mandela.
Pili, alibuni mpango wa kuwatafutia Makaburu ardhi ya kilimo nje ya Afrika Kusini, kuanzia na Angola na Msumbiji, na hatimaye kuenea nchi jirani za Kusini mwa Afrika.
Mpango huo wa kilimo kikubwa cha kibiashara, usindikaji mazao ya chakula na utalii, ulilenga kuanzisha kile alichokiita “Ukanda wa Chakula” (Food Corridor), msamiati ambao unatumiwa pia na watetezi wa “KILIMO KWANZA” hapa nchini.
Washiriki wengine katika mpango huo ni pamoja na vyama vya Makaburu katika majimbo ya Orange Free State na Eastern Transvaal. Dhumuni kuu likiwa ni
“kuanzisha mashamba makubwa ya weupe nje ya mipaka ya Afrika Kusini”.
Hata hivyo, ‘Ukanda wa Chakula” hauna maana ya kutoa chakula kwa wenyeji wa maeneo au nchi za uwekezaji huo; bali, kinyume chake. Chini ya mradi huo, wakulima wadogo watapoteza ardhi yao na kugeuzwa vibarua au wapangaji kwenye mashamba yatakayomilikiwa na Makaburu.
Zaidi ya hayo, Chama cha Maendeleo ya Kilimo cha Afrika Kusini (The South African Chamber for Agricultural Development – SACADA), kimeshirikishwa katika mpango huu na kufanya kazi kwa Ubia na Chama cha Freedom Front cha Jenerali Viljoen; na chama cha siri cha ujasusi wa udugu wa Makaburu cha Broederbond.
Juhudi za pamoja za SACADA na Freedom Front tangu mwanzo ziliungwa mkono kisiasa na Chama tawala cha African National Congress (ANC) na Rais Mandela mwenyewe, kwa sababu tulizozieleza hapo mwanzo.
Katika majadiliano na Rais Mandela, Novemba 30, 1995, ili kumshawishi aunge mkono mpango huo, Jenerali Viljoen alitetea hoja yake akisema: “ Kwa kuwapatia Makaburu makao mapya (nje ya mpaka ya Afrika Kusini) kutakuza uchumi wa nchi jirani, kutaongeza chakula na ajira kwa wenyeji na hivyo kupunguza, kama si kumaliza kabisa, baa la wahamiaji haramu nchini Afrika Kusini” (rejea gazeti la Weekly Mail na Guardian, Desemba 1,1995).
Ushawishi wa Jenerali Viljoen haukuishia kwa Rais Mandela pekee; bali alifanikiwa pia kuwashawishi vigogo wa Umoja wa Ulaya (EU), Umoja wa Mataifa (UN) na mashirika mengine ya wafadhili wanaoendelea kumpa misaada. Je, mpango wa Jererali Viljoen umefikaje Tanzania kwa mwavuli wa “KILIMO KWANZA”?
Mwaka 1996 Rais Mandela aliiomba Serikali ya Tanzania, chini ya uongozi wa Rais Ali Hassan Mwinyi, ikubali kuwapokea wakulima Makaburu ili waweze kusaidia kuinua sekta ya kilimo nchini. Wakati huo huo, kwa kutumiwa na Chama Cha Freedom Front, na Chama cha udugu na Makaburu cha Broedrbond, SACADA kilifanikiwa kuzishawishi nchi zingine kumi na mbili za Kiafrika kuwapokea na kuwapa ardhi Makaburu hao.
Kwa Serikali ya Mwinyi kukubali wazo la Mandela, Makaburu hao waliweza kuvamia sekta zote muhimu za uchumi na miundombinu. Kama nilivyoeleza mwanzo, kashfa ya Meremeta, Tangold na Deep Green Finance ni moja tu ya maovu ya Makaburu hao kwa nchi yetu, maovu ambayo Serikali inajitahidi kwa nguvu zote kuyafunika.
Sera zinazotawala chini ya mpango huo wa Makaburu ni zile zinazosimamiwa na mashirika ya Bretton Woods (Benki ya Dunia na IMF), na Shirika la Biashara la Kimataifa (WTO) zinazozitaka nchi zenye madeni ya nje kufungua milango kwa wawekezaji kutoka nje hadi mwisho wa bawaba!
Mara nyingi viongozi wa kisiasa walarushwa na watendaji wakuu serikalini, huingizwa kama wabia wa kibiashara na wawekezaji hao wa kigeni. Na ndivyo inavyofanyika hapa kwetu kwenye Programu ya ‘KILIMO KWANZA”- ambayo, kama ilivyokuwa Kampuni ya “Meremeta”, ina mkono wa uwekezaji wa Makaburu – tena Makaburu wastaafu wa Jeshi!
Uwekezaji wa Makaburu katika kilimo huambatana na sheria za ardhi zilizoandaliwa, kusimikwa na kusimamiwa na Benki ya Dunia . Kubinafsisha ardhi ni sharti linalotakiwa na wafadhili, IMF na WB ili nchi iweze kufutiwa au kurekebishiwa muda wa kulipa deni la nje.
Kwa sharti hili, ardhi ya wakulima wadogo (ambayo kabla ya hapo ilikuwa ni ardhi ya Serikali), huuzwa kwa bei ya kutupa au kukodishwa kwa mashirika ya kilimo ya kimataifa, kwa miaka kati ya 50 na 99. Hapa kwetu tumeanzisha Benki ya Ardhi ili wenye uwezo waweze kuikodi kwa mtindo huo. 
Benki ya Dunia imeandaa na kushinikiza kwa nchi za Afrika zilizo Kusini mwa jangwa la Sahara, sheria za ardhi zinazofanana, zenye kuwaondolea haki ya kutumia ardhi mamilioni ya wakuLima wadogo.
Sheria hizo, zinazoandaliwa chini ya ushauri na usimamizi wa Idara ya Sheria ya Benki ya Dunia, ni sheria pacha ila kwa marekebisho machache tu ya hapa na pale.
Kwa hiyo, Sheria yetu ya Ardhi ya sasa ni Sheria pacha ya Sheria ya Msumbiji, Afrika Kusini, Angola, Sierra Leone, Ghana na kwingine kote Afrika ambako sera za IMF na WB zinatawala.
Na ndivyo ilivyo pia kwa Sheria za Kazi ambapo tumelazimishwa kufuta Sheria ya Usalama Kazini iliyohakikisha haki za kisheria za mtumishi mahali pa kazi.
Haya yote yana lengo la kumfanya mtumishi mzalendo kuwa mtwana ndani ya nchi yake. 
Ni kwa sababu hii, kama nilivyoeleza mwanzo, Mapendekezo ya Sheria mpya ya Ardhi yenye kujali wanyonge ya Tume ya Profesa Shivji iliyoundwa mwaka 1997, yalitupiliwa mbali kwa shinikizo la Benki ya Dunia. Badala yake, Serikali ikamkodi mwanasheria kutoka Benki hiyo, Patrick Mac-Auslan kuandaa Sheria na Sera ya Ardhi bila kushirikisha wataalamu wetu wa ndani.
Hapo ndipo njia ya Makaburu kwa mgongo wa “KILIMO KWANZA”, ilipoanza kuandaliwa.
Mpango huu wa kuwapatia Makaburu makazi mapya nje ya Afrika Kusini ambao Rais Nelson Mandela aliuita “Ufadhili” kwa nchi za Kaskazini mwa Afrika Kusini, unafadhiliwa kwa nguvu zote na Umoja wa Ulaya (rejea tena kusoma The Weekly Mail na Guardian, Desemba 1, 1995).
Tukumbuke kuwa, Afrika Kusini ni nchi mwanachama pekee kutoka Afrika wa nchi zenye viwanda duniani maarufu kama G20 unaojumuisha pia nchi nane tajiri duniani.
Kwa sababu hii, Afrika Kusini; licha ya kuwa iko huru chini ya utawala wa kizalendo, bado itaendelea kuwa wakala wa ubeberu wa kimataifa na kichaka cha majambazi ya uchumi barani Afrika ikiwakilisha mataifa tajiri.
Heri mwekezaji Mkorea, Mchina au Mjapani; maana hawa hawana uchu wa kunyakua au kupora ardhi ya watu milele. Lakini kwa Kaburu, ardhi ni ya pili baada ya Mungu na Biblia. Kwa hiyo, tusipojihadhari, mpango wa “KILIMO KWANZA” unaweza kuzaa vita ya “Palestina” ndani ya nchi yetu.


