
Nchi za Afrika zatakiwa kuiga Rwanda
Na LAWRENCE ONGARO
NCHI za Bara la Afrika zimeshauriwa kuiga mfano wa Rwanda, kama kigezo cha kufuata haki za kibinadamu.
Profesa PLO Lumumba, alisema viongozi wengi Barani Afrika, wameshindwa kuwaunganisha wananchi wao pamoja.
Alitoa mfano wa nchi ya Sudan, Congo na Afrika ya Kati, kama nchi zinazoendeleza vita vya kijamii kwa lengo la kugawanya wananchi kwa manufaa yao wenyewe.
Msomi huyo alitoa maoni hayo katika Chuo cha Mount Kenya, mnamo Ijumaa mjini Thika, alipoalikwa kuhutubia wanafunzi kuhusu maswala nyeti yanayokumba Bara zima ya Afrika.
Profesa Lumumba alisema imefika wakati Bara la Afrika lijikomboe kimawazo huku akishauri kila mmoja kuwa macho kutochochewa na viongozi, kwa lengo la kugawanywa kijamii.
Kwenye hafla hiyo balozi wa Rwanda nchini Kenya, Bi Yamina Karitanyi, alieleza kinagaubaga jinsi nchi ya Rwanda ilivyojikomboa kutoka wa maovu waliyopitia miaka 20 iliyopita.
Alitaja jinsi serikali ilivyowahusisha wananchi wote, katika kongamano lililojadili kwa uwazi jinsi ya kusameheana na kushirikiana pamoja. 


