
Safari hadi kufika rasimu ya Katiba
Jun 06, 2013

WAKATI Tume ya Mabadiliko ya Katiba ilipokuwa ikiendelea na utaratibu wake wa kukusanya maoni, kulikuwapo na kurushiana maneno, kwa hapa na pale baina ya Tume, Jukwaa la Katiba Tanzania (JUKATA) na wanasiasa hasa wa vyama vya upinzani, hususan Chama cha Demokrasia na Maendeleo (CHADEMA). 

Kati ya matukio ya kurushiana maneno au majibizano yanayokumbukwa ni pamoja na yake ya kati ya Mwenyekiti wa Tume ya Mabadiliko ya Katiba, Jaji Joseph Warioba na wadau wengine.

Wadau hao ni pamoja na Deus Kibamba ambaye ni Mwenyekiti wa Jukwaa la Katiba, Freeman Mbowe ni Mwenyekiti wa CHADEMA na Kiongozi wa Kambi ya Upinzani Bungeni, pamoja na Tundu Lissu, Mnadhimu Mkuu wa Kambi ya Upinzani Bungeni na pia Mbunge wa Singida Mashariki.

Wakati Deus Kibamba akinukuliwa na vyombo vya habari nchini akisema; “Wananchi wa visiwa vya Zanzibar na Pemba wameapa kutotoa ushirikiano wowote kwa Tume ya Taifa ya Mabadiliko ya Katiba kutokana na kuzuiwa kutoa maoni na hatimaye kukamatwa kwa watu 12 waliotaka kutoa maoni yao kuhusu Katiba Mpya.”
Jaji Warioba naye alinukuliwa na vyombo vya habari akijibu kwa kusema; “Jukwaa haswa ni nani? Kwa sababu ninafahamu ni mkusanyiko wa asasi mbalimbali na baadhi ya asasi hizo hizo zimetuletea maombi ya kuunda Mabaraza ya Katiba ya Taasisi na Asasi… Nina hamu ya kujua sasa jukwaa hili ni nani haswa.”
Hoja nyingine ni ile iliyopata kutolewa na Kibamba aliyesema endapo Tume ya Katiba itapuuza maoni na ushauri wao pamoja na wa wadau wengine, basi watakwenda mahakamani kusitisha mchakato mzima wa Katiba. Kibamba akasema katika maeneo kadhaa, uchaguzi wa wajumbe wa Mabaraza ya Katiba uligubikwa na udini na ukabila.
NayeMbowe wakati anawasilisha bungeni maoni ya upinzani katika mjadala wa bajeti ya Waziri Mkuu, Mizengo Pinda alisema; “Kambi Rasmi ya Upinzani Bungeni kwa masikitiko makubwa inapenda kulijulisha Bunge kwamba katika kipindi hiki kuna mtiririko wa matukio kadhaa ndani na nje ya Tume ya Mabadiliko ya Katiba ambayo yanaonyesha kwamba Tume haina weledi, dhamira au nia ya kusimamia mchakato huru usiofungamana na upande wowote.’’
Lakini katika kumjibu Mbowe na hususan hoja ya wajumbe wa Tume kukosa weledi iliyozua mjadala mkali bungeni na nje ya Bunge, Jaji Warioba alijibu mapigo akisema; “Mimi najivunia kuongoza Tume yenye watu wenye weledi na uadilifu mkubwa na wananchi wanalifahamu hili na kwa kweli wanatuunga mkono.”

Naye Tundu Lissu aliibuka bungeni akisema;“CHADEMA siyo tu kitasusia mchakato wa uundwaji wa Katiba Mpya, bali kitatembea nchi nzima kuhamasisha wananchi kutoshiriki zoezi hilo kwa kuwa halina maslahi ya wananchi. Hatupo tayari kuruhusu mchakato wa Katiba uendelee maana Katiba itakayopatikana haitakuwa ya wananchi bali ya CCM.”

Jaji Warioba hakuvumilia akajibu; “Kila mtu ana haki ya kwenda mahakamani, tupo tayari kupokea ushauri lakini hatupo tayari kupokea vitisho. Wanaosema kuwa sisi tunaipendelea CCM maana yake ni kwamba wanabeza uteuzi wa tume hii ambayo uwepo wake umeridhiwa na wananchi wote kupitia katika makundi yao.

“Tunatakiwa tulaumiwe baada ya kuitoa rasimu ya Katiba, lakini kwa sasa ni kama tunaingiliwa kazi yetu kwa sababu hakuna mtu anayejua rasimu itakuwaje na hakuna anayejua Tume itapendekeza nini kiwemo kulingana na maoni ya wananchi, hasa suala la Muungano na madaraka ya Rais.


