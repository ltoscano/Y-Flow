
Bensouda amulika Amerika
MWENDESHA Mashtaka Mkuu katika Mahakama ya Kimataifa ya Uhalifu (ICC), Bi Fatou Bensouda huenda akafungulia mashtaka maafisa wakuu wa usalama wa Amerika kutokana na hatua zilizochukuliwa na wanajeshi wa nchi hiyo waliokuwa wakipigana na magaidi Afghanistan.
Afisi ya Bi Bensouda ilitoa ripoti ya kina ya uchunguzi ambao umekuwa ukifanywa kuhusiana na mateso yaliyotendwa dhidi ya washukiwa wa kundi la kigaidi la Taliban nchini Afghanistan wakati wa utawala wa aliyekuwa Rais George Bush.
“Madai ya mateso yaliyotendwa na wanajeshi wa Amerika kwa wafungwa wa kivita nchini Afghanistan katika kipindi cha 2003 na 2008 yanajumuisha kesi nyingine ambayo ilitambuliwa na afisi hii,” ikasema ripoti hiyo.
Ripoti hiyo ilitolewa mwishoni mwa wiki iliyopita katika kongamano la mataifa wanachama wa mahakama hiyo (ASP), linaloendelea New York.
Ingawa Amerika si mwanachama wa ICC, mahakama hiyo inaweza kuchukua hatua ikiwa kuna ushahidi wa kutosha kwa kuwa matukio hayo yalitokea Afghanistan ambayo ni mwanachama.
Mataifa ya Afrika yamekuwa yakilalamika kuhusu jinsi ICC inavyolenga tu kufungua mashtaka kuhusiana na matukio ya uhalifu wa kivita unaotokea Afrika ilhali kuna madai ya uhalifu kama huo unaotendwa na mataifa mengine nje ya Afrika.
Wakati wa maadhimisho ya Jamhuri Ijumaa iliyopita, Rais wa Uganda Yoweri Museveni aliapa kushinikiza mataifa mengine ya Afrika yajiondoe kwa pamoja kutoka mahakama hiyo. 
Rais Uhuru Kenyatta aliyeondolewa mashtaka kuhusiana na madai ya kuhusika katika zogo lililofuatia uchaguzi mkuu wa 2007, alisema mahakama hiyo ni kizingiti kikubwa kwa juhudi za kuimarisha uwiano wa kitaifa.


