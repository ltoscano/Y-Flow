
Warioba, vyama vya siasa na uhuru wa kutoa maoni Aug 22, 2012

JAJI Mstaafu Joseph Warioba, Mwenyekiti wa Tume ya Mabadiliko ya Katiba, anastahiki kupongezwa kwa msisitizo wake kwamba wananchi wawe na uhuru kamili wa kutoa maoni yao kuhusu katiba waitakayo.
Ametoa mwongozo wa kinaganaga kuvitaka vyama vya siasa viwaachie wananchi watoe maoni yao. Warioba anataka wananchi wasiwekewe mipaka ya nini cha kusema au kupendekeza kuhusu Katiba ijayo.
Kuhusu suala la Muungano, kwa mfano, amesema wazi kwamba wananchi wawe na uhuru wa kupendekeza muundo wowote wa Muungano wautakao. Warioba amefika hadi ya kusisitiza kwamba wananchi wawe na uhuru hata wa kuukataa Muungano na waweze kusema hivyo bila ya woga au kubughudhiwa.
Indhari hiyo ni muhimu katika kuhakikisha kwamba zoezi hili la kukusanya maoni ya wananchi linafanywa kwa njia za kidemokrasi. Matamshi ya Warioba ni matamshi ya busara na yanaainisha aina ya uongozi unaohitajika wakati wa zoezi hili gumu la kulitafutia taifa Katiba mpya itayojengeka juu ya misingi ya na kanuni za kidemokrasi na itayozingatia mazingira ya kisiasa, kijamii na ya kiuchumi ya karne hii tuliyo nayo. 
Lakini juu ya kumpongeza Warioba kwa mwongozo wake tuna wajibu pia kumkumbusha kwamba zoezi hili ni zoezi kubwa kabisa la kisiasa kuwahi kufanywa nchini humu tangu taifa hili lizaliwe pale Tanganyika ilipoungana na Zanzibar mwaka 1964.
Zoezi hili linazidi kuwa na umuhimu kwa vile ndilo litaloamua ni Muungano wa aina gani upendekezwe pale mchakato huu utapohitimishwa mwaka 2014.
Kwa sababu ya umuhimu huo panahitajika hadhari kubwa katika utekelezwaji wa sheria iliyounda Tume ya Katiba na hususan kile kipengele kisemacho kwamba jukumu la Tume hiyo ni kukusanya maoni ya wananchi na kutoa mapendekezo kutokana na mchakato huo.
Hatua ya mwanzo ya mchakato huo ni kukusanya maoni ya wananchi lakini baadaye pataundwa mabaraza ya katiba yatayoviwezesha vyama vya siasa, asasi za kiraia, jumuiya mbalimbali kama vile za wataalamu, za vikundi maalumu na hata watu binafsi kutoa maoni yao.
Kwa vile zoezi hili ni la kisheria na la kisiasa, haishangazi hata chembe kuviona vyama vya kisiasa au jumuiya zenye kutetea maslahi mbalimbali zikijitokeza kuwaelimisha wananchi kuhusu mchakato wa katiba na kutoa tashwishi zao kuhusu mapendekezo kadha wa kadha yanayopendekezwa.
Ingawa mada ya kuijadili katiba ni mada nyeti, kwa kawaida, katika hali kama hizi vyama vya siasa huwa na sera zao na mapendekezo yao ambayo vitayafikisha kwenye Tume katika wakati mwafaka.
Kadhalika, vyama vya siasa lazima viwe na shauku kubwa ya kuwataka wanachama na wafuasi wao watoe michango yao mbele ya Tume, michango ambayo bila ya shaka itakuwa inawakilisha sera za vyama vinavyohusika.
Kwa hivyo ni muhali kwa vyama vya siasa kujiweka kando bila ya kuwashawishi wafuasi wao ingawa wanapofika mbele ya Tume wafuasi hao hawayatoi maoni yao kwa niaba ya chama chochote kile. Wanakuwa ni watu wenye kujiwakilisha wao wenyewe binafsi.
Kwa hakika, inafaa tujikumbushe pia kwamba chama cha siasa daima huwa na fikra na maoni yenye kuwavutia wale wenye kujiunga nacho au wenye kukiunga mkono.
Na ni dhima ya walio wanachama wa chama chochote kile kuzitetea fikra hizo.
Hivyo si ajabu kuwaona wanachama wa vyama tofauti wafikapo mbele ya Tume wakitoa maoni yenye kwenda sambamba na sera za vyama vyao.
Katika hali kama hiyo basi ni vigumu na pengine haiwezekani kuwazuia viongozi wa siasa wasiwashawishi wafuasi wao kutoa maoni kuhusu vipengele mbalimbali vya Katiba ikiwa pamoja na mfumo wa Uongozi na Utawala na kile kinachouhusu mustakbali wa Muungano.
Nionavyo ni kwamba kuna haja ya kuilegeza kidogo tafsiri ya sheria iliyotumika kuiunda Tume ya Katiba ili vyama vya siasa viweze kutekeleza jukumu lao.
Panapaswa pawepo na kile Waingereza wanachokiita ‘liberal interpretation of the law.’ Kutenda kinyume na hivyo ni kushikilia kuitafsiri sheria bila ya kuipa tafsiri hiyo mwanya wa ufafanuzi unaolingana na hali halisi ilivyo.
Kushikilia hivyo si tu kwamba kutaweza kuzusha mikwaruzano isiyohitajika baina ya vyama vya siasa na Tume, lakini pia kutavinyima vyama vya siasa haki yao ya kuwashawishi wafuasi wao na wananchi kwa jumla kuhusu zoezi ambalo kimsingi ni la kisiasa.
Ninafikiri kwamba hali hiyo inajuzu iendelee wakati wote wa mchakato wa kuiangalia upya Katiba ya nchi mpaka zoezi hilo litapomalizika kwani kama nilivyokwishakusema itakuwa muhali kuvizuia vyama vya siasa visiwashawishi wafuasi wao katika mjadala wa kabla ya kura ya maoni.
Nadhani hiyo kura ya maoni yenyewe itakuwa labda ndilo tukio muhimu kabisa katika mchakato huu mzima na haitowezekana abadan kuwafunga midomo viongozi wa siasa wasiweze kutoa maoni yao au kuwapa mwongozo wanachama na wafuasi wao.
Najua kwamba siku za mbele kutakuwako na nafasi ya kuwawezesha viongozi wa siasa na vyama vyao kuwasilisha maoni yao mbele ya Tume ya Katiba lakini ninachoshauri ni kwamba tangu sasa viongozi na vyama vyao vya siasa visizuiwe kuwaelimisha wafuasi wao na wananchi kwa jumla.
Uwezo huo kwa kweli wanao hata sasa lakini unatawaliwa na urasimu wenye kuweka kama pingamizi ya aina fulani inayowanyima haki na uhuru wa kuwashawishi wafuasi wao.
Nimeona kuna haja ya kumlilia na kumbembeleza Jaji Warioba asichukue msimamo mgumu usiopindika kuhusu suala hili. Wala isimjie akilini kuyabatilisha maoni yoyote yale kwa dhana ya kwamba maoni hayo yameshawishiwa na kundi lolote la kisiasa.
Muhimu ni kwamba ayazingatie maoni yote yanatolewa na ayazingatie kwa nguvu za hoja za hayo maoni bila ya kujali iwapo watoaji maoni wameshawishiwa na kundi lolote iwe la kisiasa au jinginelo.
Yeye mwenyewe Warioba akiwa Mwenyekiti wa Tume ya Katiba amekwishasema na kukiri kwamba zoezi la utungaji Katiba ni gumu. Kwa kweli ni wananchi wachache mno wenye kulielewa kwa ukamilifu.
Kwa hivyo ni muhimu vyama vya kisiasa pamoja na jumuiya na asasi za kiraia ziruhusiwe kuwaelimisha wananchi bila ya vikwazo, vizingiti au urasimu wowote ule.
Bila ya shaka tunapaswa tuvitambue vile vifungu vya kisheria vilivyoiunda Tume na vilivyofafanua jukumu na kazi zake. Lakini papohapo twahitajika pia kuzitia maanani haja za wale wenye kuwaelimisha raia juu ya mambo mbalimbali yanayohusika na Katiba.
Ndiyo maana naona kuna umuhimu mkubwa wa sheria hiyo kutafsiriwa kwa njia iliyo pana na isiyowabana wenye kuelimisha umma ili zoezi hili muhimu la kidemokrasia lisikabiliwe na kizuizi chochote. Kwa kufanya hivyo tu ndipo wananchi watapokuwa na uwezo wa kupokea habari na mawasiliano kutoka vyanzo tofauti, vikiwa pamoja na viongozi wao wa siasa na vyama vyao.
Hakuna sababu ya kuifanya Tume ya Katiba iwe na hofu na misimamo ya vyama vya kisiasa au sera zao kuhusu mada mbalimbali za kikatiba. Inachotakiwa Tume kufanya kwa kweli ni kuvishajiisha vyama vya kisiasa tokea sasa viwe vinasambaza sera zao na kueleza misimamo yao ili zoezi zima liwe la kijitu uzima na la maana na lizushe mijadala itayofanywa kwa njia za amani bila ya mizozano.
Kazi ya Tume ya Katiba chini ya uwenyekiti wa Warioba ni kukusanya na kuratibu maoni ya wananchi bila ya upendeleo wowote na hatimaye kutoa mapendekezo yake kuhusu masuala mbalimbali ya kikatiba.
Inafaa tujifunze kidogo kutoka Kenya ambako zoezi kama hili liliendeshwa kwa uwazi na pia hadharani na vyombo vya habari nchini humo vikiuripoti mchakato mzima ulipokuwa ukiendelea.
Iwapo Tume ya Warioba itafanya hivyo basi itasaidia pakubwa kuwaelimisha wananchi juu ya zoezi hili gumu na nchi itaweza kufuatilia nini kinachotokea mbele ya Tume. Hivyo panaweza kuzuka hali zifaazo za mjadala wa kitaifa iwapo vyombo vya habari vitaachiwa virushe yatayotokea mbele ya Tume.
Mchakato wa faragha hausibu mazingira ya sasa ya kutaka mambo yafanywe na wananchi wenyewe. Enzi za zamani mambo yalikuwa tofauti. Mchakato kama huu ukifanywa kwa faragha nyuma ya mapazia kwa sababu siku hizo mchakato huo ulimalizikia kwa Rais. Yeye ndiye aliyekuwa na nguvu za ama kuyakubali au kuyakataa mapendekezo yaliyokuwa yakitolewa.
Katika mchakato huu wa sasa wenye usemi wa mwisho na waamuzi ni wananchi wenyewe. Tusiwe na hofu ya tashwishi inayotokea kwani ni sehemu ya mchakato wa kisiasa; wala tusiwe na papara ya kukataa maoni ya wananchi kutokana na dhana ya kwamba maoni hayo yametolewa na chama cha kisiasa na kwa hivyo yawe batili.


