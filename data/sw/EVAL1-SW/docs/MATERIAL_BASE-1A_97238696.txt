
Serikali imechangia kufeli – Sumaye
Mar 27, 2013

WAKATI Tume Maalumu ya kuchunguza kiini cha matokeo mabaya ya kidato cha nne mwaka huu ikiwa bado inaendelea na kazi hiyo, Waziri Mkuu wa zamani, Fredrick Sumaye, amesema matokeo mabaya hayo kwa kiasi kikubwa yamechangiwa na serikali yenyewe.
Akizungumza na Raia Mwema katika mahojiano maalumu yaliyofanyika kwenye makazi yake, yaliyopo Kiluvya B, Wilaya ya Kisarawe, mkoani Pwani, Sumaye, pamoja na mambo mengine, alizitaja sababu kuu nne za matokeo mabaya ya kidato cha nne, mwaka jana akisema kwanza; ni mfumo wa upanuzi wa elimu ya sekondari uliofanywa na serikali bila maandalizi ya kutosha, pili; kutozingatiwa kwa Dira ya Taifa ya Maendeleo 2025, tatu; ni serikali kushughulikia matatizo ya jumla ya watumishi wa umma kwa kisekta na nne; ni serikali kushughulikia mgomo wa walimu kimakosa.
Kuhusu mfumo wa upanuzi wa elimu, Sumaye anasema: “Tatizo hili (la kufeli) linaweza kuwa limesababishwa na mfumo wetu wa upanuzi wa elimu ya sekondari. Kuna dalili kuwa tumepanua mfumo wetu wa elimu bila maandalizi muhimu ya walimu, vifaa vya kufundishia, vitabu na hata majengo yanayokidhi haja. Hali hii, lazima itatoa elimu duni.”
Akielezea tatizo la serikali kutozingatiwa kwa Dira ya Taifa ya Maendeleo 2025, Waziri Mkuu huyo wa zamani anasema: “Dira inatuelekeza kukuza sekta zote kwa uwiano mzuri unaobebana ili tusije tukaichomoza sekta moja bila kuwa na maendeleo katika sekta nyingine zinazobebana nayo. Kwa mfano, ukuaji mzuri wa sekta ya elimu, lazima uendane na ukuaji katika sekta za uchumi ili kubeba gharama zitakazotokana na elimu, na pia sekta ya viwanda ili wahitimu hasa wenye taaluma waweze kuajiriwa na viwanda hivyo.”
Kwa upande wa sababu ya tatu kwa serikali kushughulikia matatizo ya jumla ya watumishi wake wa umma kwa kisekta, Sumaye anasema: “Matatizo kama ya mishahara na maslahi mengine, ni vema yakashughulikiwa kiujumla ili wengine wasijisikie kama hawana umuhimu katika utumishi wao. Hali hii ilifanya mgomo wa walimu kushika kasi baada ya kuona wenzao madaktari wameshinikiza serikali, na serikali ikawakubalia. Sisemi maslahi ya watumishi wote yawe sawa, lakini yasipishane sana na yashughulikiwe kwa wakati mmoja. 
Kuhusu mgomo wa walimu kushughulikiwa kimakosa, Sumaye anasema: “Lakini pia, jinsi mgomo wa walimu ulivyoshughulikiwa na serikali kwa kwenda mahakamani. Pamoja na kwamba mahakamani ndipo haki inapopatikana, lakini hali kama ile ya mgomo ilihitaji kutatuliwa kwa masikilizano zaidi kuliko Mahakama. Baada ya uamuzi ule wa Mahakama, kwa waliotembelea baadhi ya shule, ilikuwa dhahiri, baadhi ya walimu walikuwa hawafundishi kama inavyotakikana. Serikali ilishinda mahakamani, lakini tatizo lilibaki bila kutatuliwa.”
Waziri Mkuu huyo wa zamani, ambaye hadi sasa anaingia kwenye rekodi ya kuwa waziri mkuu pekee aliyeshikilia nafasi hiyo kwa miaka 10 mfululizo katika vipindi vyote viwili vya Serikali ya Awamu ya Tatu, chini ya Rais Benjamin Mkapa, huku nchi ikishuhudia wakati wake maboresho makubwa katika sekta nzima ya elimu baada ya kuanzishwa kwa mipango ya maendeleo ya elimu ya msingi (MMEM) na sekondari (MMES), anasema matumaini yake ni kwa Tume iliyoundwa na Waziri Mkuu, Mizengo Pinda, kuja na majibu ya uhakika juu ya tatizo hilo kubwa la kuporomoka kwa elimu nchini.
“Hizi ni baadhi tu ya sababu ninazoziona kuchangia katika hali hiyo ya elimu yetu. Matumaini yangu na Wa tanzania wenzangu wengi, ni kwamba Tume aliyoiunda Waziri Mkuu, Mizengo Pinda, itakuja na majibu ya uhakika juu ya tatizo hili kubwa,” anasema Sumaye katika mahojiano hayo yaliyochapishwa kwa ukamilifu katika kurasa za katikati za toleo hili.


