Nkaká mpenzá esálí yĕ, kási ayókí wâná sé pámba. Mamá Bolúmbú atálí wâná pámba mpɔ̂ te azalí mokrístu molámu. Utá ekómá yĕ o mbóka Kinshásá, amɔ́ní naíno tɛ̂ ndéngé likwéla mɔ̆kɔ́ likosálemaka o káti ya Kinshásá. Wâná ezalí koloba te útá ekómí yĕ káti ya Kinshásá, azwí naíno mokɔlɔ te bábénga bangó na makwéla tɛ̂. Lokóla mpé amɔ́ní te makwéla wâná mazalákí mbala ya libosó, esɛngɔ ekamátákí yĕ̆, mpé asálí mánsɔ mpɔ̂ te ámɔ́na ebandeli ndéngé níni makwéla makosálemaka káti ya Kinshásá.

Mésá mpé esálémí na bolámu bɔ́nsɔ. Sángó mondɛ́lɛ́ asímbí mésá lokóla te likambo mosúsu o ntéi ya mokili elekí makwéla ezalí tɛ̂. Băna ya mésá mpé bayambí mánsɔ sángó akobátínda. Bangó mpé atá kobúnga mbala mɔ̆kɔ́ ezalí tɛ̂.

Mésá mpenzá esílí mpé babéngí bato baye bakwélákí mpɔ̂ te bákamata bolóngani bwa bangó. Bapésí bangó kíti o ntéi ya alitélia. Na nsima ya bangó, elandí tatá mpé mamá wa bangó wa makwéla.

Sángó abátúní mpɔ̂ ya bolóngani bwa bangó sɔ́kí balingání. Bánsɔ bandimí sé kondima. Abábɛnísí. Bolóngani bozwání mpé abásámbólí na losámbo la súka mpé abátíkí mpɔ̂ ya bozóngi o ndáko ya bangó.