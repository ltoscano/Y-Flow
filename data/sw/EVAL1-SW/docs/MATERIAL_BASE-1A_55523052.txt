
Wadai Raila anatafuta umaarufu kabla 2017
NA KALUME KAZUNGU
VIONGOZI wa mrengo ulio serikalini wa Jubilee mwishoni mwa wiki walimkashifu kiongozi wa Cord, Raila Odinga kwa kile walichokitaja kuwa ni kuendeleza kampeni ya ‘Okoa Kenya’ kwa lengo la kujipigia debe kwa uchaguzi mkuu ujao wa mwaka 2017.
Wakiongozwa na Mwenyekiti wa Kitaifa wa chama cha TNA, Bw Johnson Sakaja, viongozi hao waliapa kuendeleza kampeni kabambe kote nchini kuwahamasisha raia kura ya maamuzi.
Walisema muungano wa CORD kamwe haunuii kumsaidia mwananchi wa kawaida bali ni kujijengea jina ili iwe rahisi kwa wanachama wake kushinda uchaguzi mkuu ujao.
Wakizungumza na Taifa Leo kisiwani Lamu, viongozi hao waliutaka upinzani kujiepusha kucheza siasa na maisha ya wakenya na badala yake kutilia mkazo ustawi wa nchi.
Bw Sakaja alisema matakwa ya CORD ya kuandaliwa kwa kura ya maamuzi ni kuumiza mwananchi mlipa ushuru kwani zoezi hilo litahitaji fedha nyingi zaidi licha ya kuweko kwa uchaguzi mkuu mbele yetu.
Alitaka wanachama wa CORD kutafuta mabadiliko kupitia kwa kamati ya Bunge badala ya kura ya maamuzi ambayo ni ghali mno kuandaliwa.
“Upinzani unaweza kutafuta suluhu kupitia bunge ambayo ni bure kuliko kutaka kuandaliwa kwa kura itakayogharimu mtozwa ushuru zaidi ya Sh10 bilioni. Huku ni kucheza na maisha ya mkenya maskini ambaye anahitaji kuhudumiwa sio kuhudumia,” akasema Bw Sakaja. 
Mwenyekiti huyo aidha alifichua kuwa Jubilee tayari imefanya mazungumzo na wawakilishi wote wa wadi katika kaunti zote 47 ili kuwashawishi kupinga kura hiyo. Alisema mrengo wa Jubilee pia ulifanya mazungumzo na magavana wote wa TNA na kuafikiana badala ya kura ya maoni, suluhu itafutwe kupitia bunge.
“Lengo letu kama Jubilee ni kuhakikisha CORD haiungwi mkono mashinani. Tumezungumza na wawakilishi wa wadi na magavana wote wa TNA katika kaunti tofauti tofauti na kuafikiana kupinga nia ya upinzani,” akaongeza Bw Sakaja.
Mbunge wa Yatta, Bw Francis Mwangangi, aliutaka upinzani kutoa nafasi kwa katiba kutumiwa kabla ya hitilafu zake kutambuliwa.
Alisema ni makosa kwa viongozi wa upinzani kuiweka Kenya katika vipindi vya mara kwa mara vya uchaguzi badala ya kuelekeza fikra kwa maendeleo ya nchi.
“Huwezi kubadilisha kitu ambacho hujakijaribu kikashindikana. Nsi mapema kubadilisha katiba . Waache itumike kwanza hadi mwaka 2017.
Hapo tunaweza kuandaa chaguzi mbili, Kura ya maamuzi pamoja na uchaguzi mkuu. Sasa ni wakati wa maendeleo,” akasema Bw Mwangangi.
Mwenyekiti wa TNA tawi la Lamu, Bw Omar Famau, hata hivyo alisema tatizo lililopo si katiba bali ni vita kati ya fahali wawili. Alisema Bw Odinga anaendeleza malumbano ili kuzidi kujizolea sifa zitakazomwezesha kumshinda Rais Uhuru mwaka wa 2017.


