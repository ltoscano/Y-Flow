
Cuba, NDC kufuta dengue, malaria
May 22, 2014

HOFU ya kuambukizana na kuugua magonjwa ya dengue na malaria nchini inaweza kufifia kuanzia Agosti, mwaka huu, baada ya kukamilika na kuanza kazi kwa Kiwanda cha Kibaha Biolarvicides kitakachozalisha dawa maalumu ya kuharibu mfumo wa ‘kutotoa’ mayai ya mbu hadi kupatikana kwa mbu wanaoambukiza magonjwa hayo mawili hatari nchini, Raia Mwema limeelezwa.
Kiwanda hicho ambacho kimefikia hatua za mwisho za maandalizi kabla ya kuanza uzalishaji wa majaribio wiki kadhaa zijazo, kinajengwa na watalaamu kutoka nchi ya Cuba, wakishirikiana na Shirika la Maendeleo ya Taifa (NDC).
Kaimu Mkurugenzi wa Viwanda Vikubwa katika NDC, Ramson Mwilangali, alimthibitishia mwandishi wa gazeti hili kwamba kiwanda hicho kitazalisha dawa itakayodhibiti kabisa magonjwa yanayoambukizwa na mbu, ambayo ni pamoja na malaria na dengue uliobuka hivi karibuni nchini.
“Cuba walikubali kutoa teknolojia ya utengenezaji wa dawa hizo pamoja na ujenzi wa kiwanda, Serikali kupitia NDC ilitoa fedha. Tunarajia kuzalisha lita milioni sita kwa mwaka za dawa ya kuua mbu wote tena katika ngazi ya larva (hatua ya pili kati ya hatua tatu, kabla mbu kamili kupatikana).
“Kwa hiyo, tunapokuwa na dawa ya kuua viini vinavyosababisha kuwapo kwa mbu, maana yake mbu wote watatokemezwa nchini na hapatakuwa na magonjwa yoyote yanayotokana na mbu ambao hawatakuwapo,” alisema Mkurugenzi huyo.
Kuhusu hatua iliyofikiwa kwa sasa, alisema ni ufungaji wa mitambo maalumu itakayotumika kwa ajili ya uzalishaji na kwamba wataalamu wa Cuba watakuwapo kuendesha kiwanda hicho kwa kipindi maalumu kabla ya kukiacha mikononi mwa Wa tanzania moja kwa moja.
Alipoulizwa kama kiwango cha uzalishaji wa lita milioni sita kinaweza kutosha kudhibiti mzunguko wa mbu kuzaliana nchini, Mkurugenzi huyo alisema kiasi hicho cha uzalishaji ni makadirio ya juu ya mahitaji, akisisitiza kinaweza kutosha.
Mbu hupatikana kwa kupitia hatua tatu kuu, ambazo ni yai, larva, pupa na kisha mbu kamili.
Jamii za mbu
Inaelezwa na wataalamu mbalimbali kwamba kuna jamii zaidi ya 2500 za mbu (species) duniani na aina 150 kati ya hizo zinapatikana Marekani, lakini pia ni aina nane tu za mbu zenye kuleta madhara kwa binadamu.
Mbu hao ni pamoja na culex tarsalis, jina linalotokana na asili ya lugha ya kilatini, mbu mwingine ni Anopheles freeborni, anayepatikana zaidi nchi za Magharibi.
Ili mbu wa aina yoyote aendeleze uzao wake ni lazima maji yawepo, yaani maji ndiyo uendelevu wa ‘kizazi’ cha mbu, bila kujali ni maji masafi au machafu.
Mbu huishi kwa kutegemea kufyonza damu iwe ya binadamu au mnyama na ili mbu jike aweze kumudu kutengeneza na kutaga mayai ni lazima apate ‘chakula’ hicho.
Homa ya dengue nchini

Wakati taarifa za kuwapo kwa kiwanda hicho cha Kibaha, mkoani Pwani, nchi tayari ipo katika taharuki ya kusambaa kwa ugonjwa wa dengue. 
Ugonjwa huu ulianza kuingia nchini na kugundulika katika Jiji la Dar es Salaam, ulibainika kuingia Januari, mwaka huu.
Dengue ni ugonjwa unaosababishwa na kirusi ambacho kinaenezwa na mbu wa aina ya Aedes. Ni ugonjwa uliosambaa duniani katika nchi za ukanda wa joto na takribani asilimia 40 ya watu wote duniani wanaishi katika nchi zenye ugonjwa huu.
Takwimu za Shirika la Afya Duniani zinathibitisha kuwa takribani matukio milioni 5 ya Dengue yanatolewa taarifa kila mwaka. Watu laki 5 hulazwa hospitali kwa kuathirika na dengue kali. Homa ya Dengue imekwibainika katika nchi zipatazo 34 barani Afrika.


