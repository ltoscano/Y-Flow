
Vikundi 150 kupata mikopo ya Sh20m
Na JAMES KARIUKI
VIKUNDI 150 vya akina mama na vijana vitanufaika na mikopo ya jumla ya Sh20 milioni kutoka kwa Hazina ya Uwezo katika eneo bunge la Naivasha.
Mbunge wa Naivasha, Bw John Kihagi jumla ya maombi 500 ya mikopo yalitumwa.
“Nahimiza wanachama wa vikundi vyote kuwa watulivu na yeyote aliye na malalamishi kuyawasilisha kwa afisi ya maendeleo ya eneo bunge langu,” akasema mbunge huyo.
Akiongea na Taifa Leo, Bw Kihagi aliteta vikali kuwa wapinzani wake wa kisiasa walikuwa wanasambaza porojo na fitina kuhusu fedha za Uwezo na fedha za miradi na hivyo kutatiza mpango wake wa kuinua maisha ya wananchi.
Mbunge huyo alisema wakati huu ni wa maendeleo na akawahimiza mahasimu wake wa kisiasa kuwa na subira hadi 2017 ili kumpa muda wa kutimiza ahadi zake kwa wananchi.
Aliomba walionufaika kuwekeza pesa hizo kwa njia itakayowaletea mapato.


