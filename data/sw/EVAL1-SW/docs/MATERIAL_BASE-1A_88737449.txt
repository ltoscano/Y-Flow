
Alitunga na kurekodi albamu kwa mwezi mmoja
ALIANZA muziki mwaka jana na tayari ametia albamu moja kibindoni.
Kutana na msanii Wanjala Benbeck al-maarufu Yohana Benbeck, ambaye huenda akaingia katika vitabu vya kumbukumbu kwa kuwa mwanamuziki wa kwanza kutunga na kurekodi albamu nzima kwa mwezi mmoja, hasa ikizingatiwa kuwa yeye pia ni mwanafunzi wa Chuo Kikuu.
Msukumo wake huu unatokana na maono kupitia ndoto akiwa katika shule ya upili, ambapo anadai kupata ujumbe wa kuendeleza injili baada ya kuwasiliana na roho wa Mungu.
Lakini kinachomtenganisha zaidi Benbeck na wasanii wengi wa injili wa kisasa ni jitihada za kuongeza kina cha ujumbe wa muziki huu anaosisitiza kuwa umesakamwa na watu wenye nia ya kufaidika kifedha.
Anaeleza kuhusu ndoto yake ya kuorodhesha jina lake miongoni mwa majina yanayotambulika katika fani ya muziki wa injili.
Albamu kukamilika kwa mwezi mmoja, bila shaka hiyo ni rekodi mpya. Ulifanikiwaje?
JIBU: Nilitunga albamu hii yote mwezi Julai mwaka jana wakati wa likizo ya masomo. Kwa hivyo ningefika studioni ambapo tulikodi nyimbo hata tatu kwa siku na kuzipitia keshoye kabla ya kuziidhinisha. Pamoja na produsa wangu tulipanga ratiba ya kurekodi vibao vitatu kila siku na tukafanikiwa kukamilisha kwa wakati ufaao. Mwanzoni wengi hawakuchukulia kwa umakini ndoto yangu ya kumaliza albamu kwa mwezi mmoja. Wengine waliniambia kuwa huo ulikuwa mzaha lakini baadaye, waliokuwa wakisema hivyo waliachwa vinywa wazi nilipotimiza azma yangu.
Kwa nini haraka hii yote?
JIBU: Sikuwa na pesa za kutosha kwa hivyo ili kupunguza muda wa kukaa studioni sikuwa na budi ila kutumia wakati huo mchache kumaliza kazi yangu.
Tupe mwangaza kuhusu albamu hiyo.
JIBU: Albamu hiyo ina nyimbo sita ikiwa ni pamoja na Dunia , ambao ni wake wa kwanza. Kupitia wimbo huu namuomba Mungu kunipa nguvu za kuubadilisha ulimwengu. Niinue ni wimbo wangu wa pili ambapo ulifuatiwa na Fungua Moyo , ambapo pia namuomba Mungu aufungue moyo wangu ili nipokee wokovu. Nyimbo zangu zingine ni Nalilia, Nitalisifu na Macho ambapo zote ni maombi ya shukrani na Wokovu kwa Mungu. Tayari vibao Fungua Moyo , Nalilia na Macho vina video.
Una uhakika kuwa nyimbo hizo zina ubora unaohitajika?
JIBU: Bila shaka! Kama nilivyoeleza nia yangu ni watu wapate ujumbe halisi wa injili. Mapambo hayo mengine hayanibabaishi sana.
Ni ndoto ya chipukizi yeyote vigogo wanamuziki wanaotambulika kujitambulisha. Unawazia kolabo na kina nani?
JIBU: Kwa sasa natamani sana kushirikiana na wasanii wa injili kama vile Joseph Nyuki anayefahamika kwa kibao, Saluti , Rose Muhando, Bahati, Willy Paul na Daddy Owen, kwani hawa ni baadhi ya wanamuziki ambao nahisi kuwa ujumbe wa nyimbo zao unaenda sambamba na wa muziki wangu.
Wewe ni mkosoaji mkali wa mambo yanayoendelea katika muziki hapa nchini. Nini hasa ulichopitia na kukupa fikra hii?
JIBU: Sekta ya muziki inakumbwa na ufisadi na hivyo serikali na washikadau wahusika wanapaswa kutushughulikia na kutunasua kutokana na tatizo hili. Kwanza kabisa kuna suala la kuitishwa pesa katika kila hatua ya muziki. Kwa mfano kuna redio fulani ambapo niliitishwa Sh5,000 ili kufanyiwa mahojiano ya dakika tano na Sh3,000 ili muziki wangu uchezwe. Kadhalika katika kituo kingine cha redio walitaka Sh1,000 kufanya mahojiano. Hii sio haki na ni tatizo hili ambalo limewazuia wasanii wengi shupavu kujitokeza. Kuna wanamuziki ambao wana vipaji lakini hawawezi kumudu malipo ya aina hii. Pia kuna tatizo la upendeleo kiasi kwamba ili muziki wako uchezwe lazima ujuane na mtu. Hasa kwetu wasanii ibuka tunadharauliwa kiasi cha kuwa hata ikiwa kazi yako ni nzuri na jina lako halitambuliki basi hauna chako.
Mradi wako mpya?
JIBU: Nashughulikia vibao vingine ambapo natarajia kuzindua video zake mwezi ujao.
Chuoni unasomea nini?
JIBU: Nasomea `Analytical Chemistry', katika chuo cha Rift Valley Institute of Science and Technology -RVIST mjini Nakuru ambapo natarajia kukamilisha masomo mwaka ujao. 


