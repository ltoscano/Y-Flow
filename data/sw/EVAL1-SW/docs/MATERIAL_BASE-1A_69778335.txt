
Napoli FC yacharaza Juventus na kutwaa taji
MABINGWA wa Kombe la Italia, Napoli, iliigaragaza Juventus 6-5 kwenye fainali ya Super Cup iliyoamuliwa kwa mikwaju ya penalti mjini Doha baada ya kipute kukamilika kwa sare ya 2-2 kwenye muda wa ziada Jumatatu usiku.
Dimba liliahirishwa hadi mwezi huu ili kuiwezesha Napoli kumudu na kushiriki michuano ya kufuzu kwa fainali za Klabu Bingwa barani Ulaya (UEFA) Agosti.
Mshambulizi wa timu ya taifa ya Argentina, Gonzalo Higuain aliisawazishia Napoli kunako dakika ya 68 na kuirejesha klabu hiyo mchazoni baada ya mchana nyavu mwenzake katika timu ya taifa, Carlos Tevez kutia kimiani bao la ufunguzi na kuwaweka kifua mbele miamba wa Juventus.
Nyota hao wa Argentina waliongeza bao moja kila mmoja katika dakika za ziada na kufanya mambo kuwa 2-2, hali iliyolazimisha kabiliano hilo la kusisimua kuamuliwa kwa mikwaju ya penalti.
Juventus ilicheka na nyavu katika mikwaju mitatu ya kwanza na ishara zote zikaifanya kunusa taji , lakini jitahada zake zikazimwa mwishoni wakati Simone Padoin aliponyimwa na golikipa Rafael.
“Tulionyesha mchezo wa hali ya juu na wenye haiba kubwa. Haikuwa ndani ya uwezo wetu kwamba tungewapiku nguvu timu laiki ya Juventus. Tumevuna fahari kubwa kutokana na ushindi huu na zaidi ya yote tunawapongeza mashabiki wote waliosimama nasi na kusalia waaminifu katika kipindi kizima cha kampeni hii. Wachezaji wote walijikakamua vilivyo.
‘‘Upekee wa Higuain kwenye safu ya mbele uliongozwa na ubunifu mkubwa. Rafael alituokoa mwishoni kutokana na ufundi wa weledi wake”, alisema kocha wa Napoli Rafael Benitez ambaye alitia kibindoni taji lake la 12 katika kipindi kizima cha taaluma yake.
Kocha wa Juventus, Massimiliano Allegri alisikitishwa na utepetevu wa vijana wake. Alikashifu uzembe wa wachezaji na kukamilisha kikosi chake kwa kile alichokitaja kuwa ‘ni matokeo ya aibu’.


