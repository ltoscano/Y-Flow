
Viwanja Tanganyika Packers kutumika kwa maonyesho
Bakari Kiango, Mwananchi bkiango@mwananchi.co.tz
Dar es Salaam. Halmashauri ya Manispaa ya Kinondoni imetenga eneo la viwanja vya Tanganyika Packers kwa ajili ya maonyesho ya wajasiriamali yatakayokuwa yakifanyika kila mwaka kuanzia mwaka huu. 
Akizindua kikundi cha kuweka na kukopa (Vicoba) cha Upendo kilichopo Manzese juz, Meya wa Kinondoni, Boniface Jacob alisema wamechagua eneo hilo ili kuwarahisishia wajasiriamali na wafanyabiashara kutangaza na kuuza bidhaa zao kupitia maonyesho hayo. 
Alisema maonyesho hayo yatakuwa hayana tofauti na yale ya Kimataifa ya Saba Saba na kwamba, gharama za ukarabati wa vibanda kwa ajili ya kupanga bidhaa zitakuwa chini ya manispaa hiyo ili kuwaondolea mzigo wajasiriamali hao.
“Kila mwaka tutakuwa tukifanya maonyesho haya kwa siku tatu mfululizo, manispaa itagharamia kila kitu,” alisema.
Diwani wa Kata ya Manzese (CUF), Ramadhan Kwangaya aliwahimiza wakazi wa kata hiyo kujiunga na Vicoba ili waweze kukabiliana na changamoto za maisha.


