
Chipukizi wa Mathare Utd watikisa wapinzani wao nchini Uholanzi
JOHN KIMWERE na FRED MAINGI
TIMU ya Mathare United kwa wavulana walio chini ya umri wa miaka 15 ilianza kwa kishindo kampeni za kupigania taji la kimataifa la wachezaji chipukizi kwenye mashindano yanayofanyika mjini Woudenberg, nchini Uholanzi.
Vijana wa Mathare walijikakamua na kuhakikisha wanafanikiwa kukandamiza wenyeji Woudenberg kwa magoli 4-1 kwenye mechi iliyofanyika Alhamisi mjini humo.
Mathare ilijipatia ushindi huo kupitia Kelvin Kanyago na Austine Ochieng waliotia wavuni magoli mawili kila mmoja. Mathare United ndiyo timu ya pekee kutoka bara Afrika inayoshiriki mechi za makala ya tano mwaka huu. 
Kesho chipukizi hao wamepangwa kumenyana na wenzao wa KV Mechelen ya Ubelgiji katika dimba hilo linalochezwa kwa mtindo wa ligi.


