
Membe ageuzia kibao wabunge Aug 11, 2012

MIKAKATI dhidi ya Waziri wa Mambo ya Nje na Ushirikiano wa Kimataifa, Bernard Membe, kushambuliwa na baadhi ya wabunge bungeni imeota mbawa, waziri huyo akifanikiwa kugeuza mkakati huo kuwa mkakati wa kumtetea, Raia Mwema, imebaini.
Katika mkakati wa awali uliohusisha baadhi ya wabunge, Membe alipangwa kuwekwa katika mashambulizi makali, taswira ikilengwa kujengwa kwamba ndiye chanzo cha hali mbaya katika ofisi za balozi za Tanzania, zilizoko katika nchi mbalimbali duniani.
Kwa umahiri akiwasilisha hotuba ya Wizara yake juzi Jumatatu, Membe aligeuza mkakati huo wa kumshambulia hadi kuwa mkakati wa utetezi kwake, baada ya kuweka bayana takwimu za kibajeti zinazopitishwa na Bunge ambazo huwa na tofauti kubwa ya kiwango halisi cha fedha zinazotolewa kwenda katika wizara yake. 
Katika hoja ambazo zingeweza kutumika kumshambulia moja kwa moja ni pamoja na balozi za Tanzania nje ya nchi kuchelewa au kutokupata fedha za uendeshaji wa shughuli zake, pamoja na balozi hizo kuwa na madeni.
Hoja nyingine ni pamoja na uchakavu wa majengo kwa ajili ya makazi na ofisi za mabalozi, hali inayodhalilisha uwakilishi wa Tanzania pamoja na kuathiri ufanisi katika huduma za kikonseli.
Akisoma kasoro hizo katika taarifa ya Kamati ya Mambo ya Nje, Ulinzi na Usalama, bungeni mjini Dodoma Jumatatu wiki hii, Mbunge Betty Machangu, alilalamikia balozi nyingi kutokuwa na wakalimani kwa ajili ya kupata taarifa muhimu zinazowezesha utekelezaji wa majukumu yao ya msingi.
“Kuchelewesha kodi za pango za nyumba za watumishi na ofisi na kusababisha migongano ya mara kwa mara na wenye nyumba pamoja na kukatawa fedha zao katika akaunti zao,
“Kukosekana kwa fedha kwenye vifungu vya matumizi muhimu na ya lazima kama malipo ya ankara za mawasiliano, ada za shule, mafuta ya gari, umeme na gesi,” alisema Machangu.
Mbali na Machangu, wabunge wengine waliochangia walieleza namna ambavyo hali na hadhi ofisi za balozi zilizovyokuwa duni.

Ingawa wabunge hao walikuwa wakitimiza wajibu wao lakini taarifa za ndani zinafichua kuwa, lengo la msingi lilikuwa kumhusisha Membe na kasoro hizo moja kwa moja na kama si majibu yake wakati akifanya majumuisho kwa wabunge, basi mkakati huo ulikuwa unafanikiwa kwa kiasi kikubwa.
Katika majibu yake, Membe aliungana na wabunge wote waliokosoa hali mbaya za ofisi za balozi katika nchi mbalimbali duniani lakini akasisitiza kuwa, tatizo ni bajeti inayopitishwa na Bunge lenyewe, ambalo kimsingi, ndilo linalopaswa kuisimamia serikali kuhakikisha kiwango cha fedha kilichotengwa kinatumika chote kama ilivyokusudiwa.
“Ufinyu wa bajeti umesababisha wizara na balozi zetu kushindwa kutekeleza kwa vitendo sera ya diplomasia ya uchumi. Kuendelea kupewa bajeti ndogo kumesababisha, pamoja na matatizo mengine, madeni makubwa, wafanyakazi kutolipwa stahili zao na uchakavu wa magari na majengo.
“Ufinyu wa bajeti umechangia kwa kiasi kikubwa kwa wizara kushindwa kuwarejesha nyumbani watumishi waliomaliza muda wao balozini na kuwapeleka wengine kutoka makao makuu.
“Kama nilivyosema hapo awali, Kamati ya Kudumu ya Bunge ya Mambo ya Nje, Ulinzi na Usalama (NUU) imetembelea balozi zetu mbalimbali na kujionea hali halisi. Ninaamini wajumbe wa kamati hiyo watakuwa wasemaji wazuri wa matatizo yanayozikabili balozi zetu kutokana na ufinyu wa bajeti,” alisema.
Mapendekezo yake yaungwa mkono Tofauti na ilivyozoeleka miaka yote, yaani kuishia kulalamika, Membe alitoa mapendekezo kuhusu namna ya kunusuru hali hiyo, akitaka wabunge kumuunga mkono.

“Katika kuhakikisha changamoto hizo zinapungua, wizara yangu imepanga kuwa na majengo ya vitega uchumi katika baadhi ya balozi zetu ili kusaidia kuongeza mapato na kuokoa fedha ambazo zingetumika kulipia pango katika maeneo hayo.
“Katika hatua nyingine, wizara inaendelea kushirikiana na Wizara ya Fedha kuhusu uwezekano wa kutumia utaratibu wa mikopo ya nyumba (mortgage financing) katika balozi zetu badala ya utaratibu wa sasa ambao una gharama kubwa kwa Serikali.
“Vilevile, wizara yangu katika mwaka huu wa fedha imepanga kuwasiliana na Mamlaka ya Udhibiti wa Manunuzi ya Umma (PPRA) ili kuwaomba waruhusu balozi zetu zitumie utaratibu wa “hire and purchase” kununua vifaa mbalimbali kama vile magari ya uwakilishi na hivyo, kupunguza gharama.
Kutokana na uamuzi wake huo, baadhi ya wabunge, John Cheyo wa UDP alimuunga mkono Waziri Membe, ili kufanikisha mortgage financing kwa ofisi za balozi huku Mbunge wa Kigoma Kaskazini, Kabwe Zitto, akinuuka kumtaka Spika, Anne Makinda, amwite Waziri wa Fedha kutoa tamko la kukubali kila mwaka wa bajeti kuipa Wizara ya Mambo ya Nje na Ushirikiano wa Kimataifa, bajeti yake kamili inayopitishwa na Bunge.
Hatua hiyo ya Zitto inatokana na kauli aliyoitoa Waziri Membe kwamba, katika bajeti iliyopita, alipewa asilimia 44 tu ya fedha alizoomba na zilizoridhiwa na Bunge. Na zaidi ya hapo, Membe alisema bajeti inayotengwa na Bunge kwa wizara hiyo kwa ajili ya mwaka huu wa fedha ni sawa na asilimia 42 tu ya mahitaji ya kibajeti ya wizara hiyo.
Katika maelezo yake hayo, Membe alisema katika bajeti iliyopita, aliungwa mkono si tu na Bunge, bali hata Baraza la Mawaziri lakini fedha alizopaswa kupewa zilikatwa kinyume cha matarajio yake.
Lakini wito huo wa Zitto ulikataliwa na Spika, Makinda, ambaye alisema ni kinyume cha kanuni za Bunge bila ufafanuzi zaidi na wakati huo huo, akimweleza Waziri Membe aache kulalamika, kauli iliyotafsiriwa kuwa kumtetea Waziri wa Fedha, Dk. William Mgimwa.


