Buriani Mshindo Mkeyenge
May 27, 2015

KWA wapenzi wa soka nchini waliokuwapo kati ya miaka ya miaka 1960 hadi 70 watakuwa wamepata pigo kwa kifo cha aliyewahi kuwa mtangazaji maarufu wa Radio Tanzania Dar es Salaam, Mshindo Mkeyenge aliyefariki dunia wiki hii.
Mtangazaji huyo aliyejipatia umaarufu kupitia mtindo wake wa pekee wa kutangaza mchezo mpira wa miguu alifariki dunia Mei 24 katika Hospitali ya Hindu Mandal, jijini Dar es Salaam akiwa na umri wa miaka 72, na kuzikwa siku iliyofuata katika Makaburi ya Changómbe, jirani na Uwanja wa Taifa.
Enzi za uhai wake aliwahi pia kutangaza vipindi vya vya Darubini, Sanaa na hasa muziki wa dansi. Alitangaza pia vipindi vihusuvyo siasa za Ujamaa na Kujitegemea kikiwemo kipindi cha Makoroma Hall Show.
Kipindi hicho kilipendwa na wasikilizaji wengi wa Radio Tanzania kutokana na jinsi alivyokuwa akipamba na vionjo mbalimbali.
Kwa upande wa Siasa, Mkeyenge alibahatika kuwa mmoja wa viongozi wa TANU akiwa katibu miaka ya 70 katika miji ya Iringa na Zanzibar.
Kipaji chake katika masuala ya habari kilimpa fursa ya kufanya kazi na Benki ya Maendeleo Vijijini (CRDB) ikiitwa hivyo enzi hizo, kama Ofisa Uhusiano.
Kwa upande wa michezo, Mkeyenge alikuwa mwasisi wa Klabu ya Pan Afrika ya Dar es Salaam, na hadi mauti yanamfikia alikuwa mmoja wa wadhamini wakuu wa klabu hiyo ambayo kwa sasa makao yake makuu yako makutano ya mitaa ya Swahili na Kariakoo jijini Dar es Salaam.
Alibahatika kufanya kazi katika Klabu ya Yanga ya Dar es Salaam akiwa kama Katibu Mwenezi wa klabu hiyo kwa kipindi fulani. 
Hapo ndipo aliposhindwa kuficha mapenzi yake na Yanga. Mara nyingi alikuwa akipenda kufanya utani pale anapotangaza mechi ya Yanga na timu nyingine.
Kwa mfano kama Yanga itakuwa imepata ushindi wa mabao 2-1 dhidi ya wapinzani, atasema ‘Sisi mbili wao moja’. Hali hiyo ilimfanya azidi kujiweka zaidi katika kundi la mashabiki wa Yanga.
Akizungumza na Raia Tanzania wakati wa maombelezo nyumbani kwa Mkeyenge, Temeke, Dar es Salaam, mmoja kati ya watoto wake, Abdillahi Mkeyenge, alisema kwa miaka kadhaa mzee huyo alikuwa akisumbuliwa na kisukari.
“Ugonjwa huo ulisababisha akatwe mguu mwaka 2012 na tangu wakati huo hakurejea katika afya yake hadi alipokumbwa na mauti. Kisukari na presha vilimfanya apungukiwe na kumbukumbu huku hali ikawa inabadilika siku hadi siku,” alisema Abdillahi.
Kutokana na historia yake, mazishi ya mzee huyo yalihudhuriwa na watu mbalimbali, huku wengi wao wakionekana kugawanyika katika makundi makuu mawili, yaani wanahabari na wadau wa michezo.
Baadhi yao ni pamoja na aliyewahi kuwa Mwenyekiti wa Chama cha Mpira wa Miguu Tanzania (FAT), Muhidin Ndolanga; Naibu Mkurugenzi wa Azam Media, Tido Mhando; Ahmed Kipozi na Katibu Mkuu wa Klabu ya Yanga, Jonas Tibohora.
Kila mmoja kati ya hawa alimuongelea Mkeyenge katika mtizamo tofauti. Tido Mhando alisema kuwa alimfahamu Mkeyenge siku nyingi sana ila alikuja kumfahamu vizuri zaidi pale walipokutana Radio Tanzania.
Mhando alimuelezea kama mwalimu wake katika taaluma ya habari. “Sifa kubwa ambayo naweza kuielezea kwa marehemu ni jinsi alivyoweza kunifundisha baadhi ya vitu muhimu ambavyo hadi sasa vinanisaidia katika taaluma hii ya habari,” alisema Mhando.
Kwa upande wake, Kipozi alisema kuwa atamkumbuka Mzee Mkeyenge kutokana na dhana yake ya kuwataka wanahabari kufanya kazi kama timu moja.
Alisema kuwa siku zote alikuwa akipendelea kuona wafanyakazi wa Radio Tanzania wakifanya kazi kwa ushirikiano bila ya kuwapo na makundi. Kwa hiyo alimuelezea kama mtu aliyekuwa kiongozi mahala pa kazi, huku akionekana mwenye utani.
“Nakumbuka mara nyingi tukiwa Radio Tanzania, mzee huyu alikuwa akisisitiza kufanya kazi kama timu moja. Na kweli hali hiyo ilitusaidia sana, kwa sababu kama mtu fulani hayupo, mwingine anafanya kipindi chake,” alisema Kipozi
Katibu wa Yanga, Jonas Tiboroha alisema kuwa klabu hiyo imepoteza mshauri muhimu sana ambaye mara nyingi alikuwa hawezi kukaa kimya pale anapoona mambo yanakwenda vibaya ndani ya klabu hiyo.
Alisema kuwa Mkeyenge alikuwa kati ya wazee ambao wanaipenda Yanga na wako tayari muda wowote kutoa ushauri wa aiana yoyote pasipo na gharama.
“Mara nyingi alikuwa akipiga simu kwa Katibu wa Yanga, pale anapoona kuwa hali si shwari au kuna kila dalili ya kutokea tatizo ndani ya klabu. Mara nyingi alikuwa akipenda kumpigia simu katibu na kumpa mwongozo kwa kutumia uzoefu wake wa kuwa mmoja wa viongozi wa klabu hiyo, miaka ya nyuma,” alisema Tiboroha.
Mwanamichezo huyo ameacha mjane, watoto wanane na wajukuu 20, mmoja kati yao akiwa ni mwandishi wa michezo wa gazeti hili, Abdul Mkeyenge.


