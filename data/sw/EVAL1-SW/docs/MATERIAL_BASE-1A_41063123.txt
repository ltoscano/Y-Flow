
Seneta asihi Rais amfute waziri
Na PHILIP BWAYO
SENETA wa Kaunti ya Pokot Magharibi Prof John Lonyangapuo anataka Waziri wa Kilimo, Bw Felix Koskei, kuachishwa kazi kwa kutangaza bei duni ya kununua zao la mahindi kutoka kwa wakulima.
Akiongea mjini Kitale, Bw Lonyangapuo alisema kuwa waziri amefeli katika majukumu yake katika wizara inayohusika na sekta inayochangia pakubwa uchumi wa taifa.
“Kilichobaki ni kwa Koskei kufutwa kazi na Rais Uhuru Kenyatta kwani sisi Na PHILIP BWAYO hatuna imani naye tena kutokana na maamuzi yake ambayo hayazingatii matakwa ya wakulima,” alihoji katika mkutano wa wanahabari.
Aidha, seneta huyo alimkosoa Bw Koskei kwa kupendelea mahindi kutoka taifa jirani la Uganda, akisema hatua hiyo inazima ndoto ya taifa linalotegemea mazao kutoka kwa wananchi kinyume na kununua kutoka mataifa mengine. 
“Sasa ni bayana Bw Koskei amewapa kipaumbele wakulima wa nchi jirani kuliko wakulima wa nchini. Faida yake kwetu kama waziri ni ipi sasa?” aliuliza.
Kinongozi huyo pia ameshangazwa kuwa ilitokeaje kuwa maghala yote ya Bodi ya Mazao na Nafaka Nchini (NCPB) yakajazwa na zao la mahindi hata kabla ya Wakenya kuvuna zao lao.
“Ni wazi kuna watu serikalini walioshirikiana na matapeli kuagiza mahindi kutoka Uganda ili kujaza maghala kabla Wakenya hawajavuna mazao,” alidai Prof Lonyangapuo.
Alisema bei ya Sh 2200 kwa gunia la kilo 90 ni finyu sana ikizingatiwa kuwa wakulima walitumia fedha nyingi kwa gharama ya pembejeo na kukabidhi magonjwa haswa Maize Lethal Necrosis.
“Gharama ya kupanda mahindi kwa ekari moja katika eneo la North Rift ni Sh50,000. Ukiuza zao lako kwa bei ya Bw Koskei utapata Sh44,000,” alisema.


