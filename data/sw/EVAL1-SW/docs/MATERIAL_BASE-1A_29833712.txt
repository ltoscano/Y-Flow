
Kilimo cha mkataba chagonga mwamba sekta ya pamba Oct 25, 2012

HALI haikuwa shwari toka mwanzo, wakati Mwenyekiti wa Chama cha Wanunuzi wa Pamba nchini (TCA) Christoper Mwita Gachuma, alipofungua kikao cha ndani cha Wanunuzi hao kwenye ukumbi wa Mikutano wa New Mwanza Hotel, Oktoba 20, mwaka huu kujadili rasimu mpya ya utekelezaji wa Programu ya Kilimo cha Mkataba, huku minong’ono ikikita ndani ya kikao kwamba, mwaka huu watetezi wa programu hii “wanatwanga maji kwenye kinu”.
Kikao hicho kifupi kilikuwa mahsusi kwa TCA kutoa maazimio namna programu hiyo itakavyotekelezwa, ili hatimaye yawasilishwe kwenye kikao cha pamoja kati ya Wasimamizi wa Programu – Bodi ya Pamba (TCB), Chama cha Wakulima wa Pamba (TACOGA) na TCA.
Mwezi mmoja kabla ya kikao hicho, TCB ilitoa Waraka kwa Wanunuzi na Wachambuaji wa Pamba wote, kuwataka waombe na wagawiwe maeneo (Kanda) ya kununua pamba, na kufuatiwa na agizo jingine la kuwataka watenge mbegu za kupanda watakazowakopesha wakulima.
Aidha, TCB iliwataka Wanunuzi hao walipe madeni yao ya nyuma kwa Mfuko wa Wakfu wa Pembejeo (Cotton Development Trust Fund) – CDTF na pia kujiandaa kutoa pembejeo kwa Wakulima hao kwa mkopo kupitia vikundi vya Kilimo (FBGs) kwa bei itakayoelekezwa na Bodi hiyo.
Kumekuwa na malalamiko ya muda mrefu miongoni mwa Wanunuzi wa pamba kwamba hawapati ushirikiano mzuri kutoka kwa Wakulima katika kuunda Vikundi vya Kilimo, na kwamba (idadi ya) Vikundi vya Kilimo vinavyotangazwa na TCB si halisia, vingi vyake ni vikundi hewa, hali iliyosababisha washindwe kurejesha mikopo yao.
Wanunuzi walisema: “ Bodi ya Pamba inatoa takwimu za Vikundi visivyokuwapo kujaribu kuhalalisha mafanikio ya Programu hii wakati ni kinyume chake.
“Sehemu nyingi tunazotembelea kujaribu kuunda Vikundi tunazomewa. Kama ni hivi, Bodi ya Pamba ichukue jukumu la kuunda Vikundi hivyo na sisi twende tu kujiuza; lakini kwa dalili zote Vijijini, Kilimo cha Mkataba hakikubaliki kwa Wakulima.” Mwakilishi mmoja wa kampuni inayonunua pamba katika Mikoa ya Mwanza na Shinyanga, alilalamika akisema, Mpango wa Kilimo cha Mkataba, japo ni wa hiari kwa Mkulima na kwa Mnunuzi wa Pamba umeshinikizwa toka juu bila ya ridhaa wala uwazi na hivyo umeshindwa.
“Mipango yote ianziayo juu kushuka chini kwa shinikizo, siku zote hushindwa kwa sababu washiriki wanaiona kama siyo yao bali ni shinikizo la Kiserikali”; na kutaka Bodi ya Pamba iache ubabe juu ya Programu hii, ili wadau waamue namna watakavyoiendesha kwa maridhiano.
Alisema, kwa kuwa hakuna Vikundi vya Kilimo vyenye hadhi ya Kisheria kuweza kuingia Makubaliano kwa masharti yenye kukubalika na pande mbili, Wanunuzi wamelazimika kutumia Polisi kukamata Mkulima mmoja mmoja kwa mafanikio kidogo ili kurejesha mikopo yao, utaratibu ambao unaathiri mahusiano kati yao na Wakulima kwa ujumla.
Mandago Malugu, Mkulima wa Pamba kutoka Kijiji cha Mbalika, Wilayani Misungwi alisema yeye ni mwanachama wa Vikundi viwili vya Kilimo cha Mkataba ambavyo hajui majina ya Viongozi wa Vikundi vyake wala utaratibu unaotakiwa kufuatwa.
Alidai, yeye na wenzake walilazimika kuingia kwenye Vikundi vya Kilimo kufuatia taarifa kwamba wasingeweza kupata mbegu za pamba za kupanda, wala kuuza pamba yao isipokuwa kupitia Vikundi vya Kilimo cha Mkataba.
Kumekuwa na malalamiko ya jumla kutoka kwa Wanavikundi kwamba, Mikataba wanayoingia na Wanunuzi wa Pamba ya kuwalimia pamba kwa kivutio cha kukopeshwa pembejeo, ni ya upande mmoja na yenye kulinda Wanunuzi kuliko Mkulima.
Baaadhi ya malalamiko ni pamoja na kuuziwa pembejeo kwa bei kubwa inayopangwa na Wanunuzi hao wa pamba, na mara nyingi wameuziwa mbegu zilizooza na madawa ya bandia au yaliyomaliza muda wake.
“Ndugu yangu mwaka huu (2012) tumeuziwa mbegu na madawa feki kupitia Vikundi.
Mashamba hayakuota; tumepanda mara tatu kwa hasara kubwa; madawa hayakuuwa wadudu, mavuno yamepungua. Kilimo cha Mkataba ni unyonyaji, tunakusanywa pamoja kuletewa biashara za bidhaa bandia na wajanja wachache”, alilalamika Seba Gwisu kutoka Kijiji cha Seke- dulisi, Wilaya ya Kishapu, na kuongeza kuwa Mikataba hii kandamizi haitilii maanani hasara anayoweza kupata Mkulima kutokana na majanga yasiyoepukika.
Mwenyekiti wa TCA, Gachuma, alikuwa na kazi kubwa kutuliza munkari za Wajumbe wa TCA, wengi wakihoji, Bodi ya Pamba ina maslahi gani kwa Kilimo kinachokataliwa na wadau, tena cha hiari hata ilazimishe utekelezaji bila tija?
“Huwezi kumlazimisha Punda anywe maji; wanaotaka kwenda Vijijini kujiuza kwa Kilimo cha Mkataba, waende wakakione cha mtema kuni”, alionya mjumbe mmoja kufuatia kauli ya mjumbe mwingine kudai kuwa alinusurika kuchomewa gari, lakini akachomewa pamba kwa hasira ya Wakulima juu ya Kilimo cha Mkataba mwaka huu.
Naye Mkurugenzi wa Kampuni ya Badugu Limited, inayonunua Pamba Kanda ya Ziwa, alisema ni makosa na dhambi kubwa kwa watetezi wa Kilimo cha Mkataba kuzungumzia “mafanikio” ya Kilimo hiki kwa vigezo vya nchini Zimbabwe kwa mazingira ya Tanzania bila kuzua hisia za kuingiza utumikishaji katika ardhi.
“Nani anataka “Settler economy” (uchumi wa Kisetla) nchini mwetu mithili ya Zimbabwe? Wakulima wetu hawako tayari kutumikishwa kwa Mikataba ya kinyonyaji kama hii ya Kilimo cha Mkataba”, alihoji akishangiliwa na wajumbe wengine.
Kikao cha mchana siku hiyo, kilichokutanisha Wajumbe wa TCA, TACOGA na Watendaji Wakuu kutoka TCB Makao Makuu, kilichofanyika chini ya uenyekiti wa Gachuma, kilianza kwa shauku kubwa kupata msimamo wa TACOGA kabla ya hukumu kuu juu ya Kilimo hiki.
Elias Zizi, Mwenyekiti wa TACOGA, alisimama kutoa msimamo wa chama chake kwa jazba ya kati, baada ya kukerwa na hotuba fupi ya Mkurugenzi Mkuu wa TCB, Marco Mtunga, iliyosifia mafanikio ya kinadharia ya Kilimo cha Mkataba kwa Vikundi “hewa” vya Kilimo.
“Najua, Vikundi vilivyopo havijasajiliwa kisheria; lakini hatuwezi kukata tamaa kwa hilo bila kuendeleza yale tuliyofanikisha. Lazima tuingie aina fulani ya makubaliano ya muda wakati taratibu za usajili wa vikundi zikikamilishwa mwakani kwa kuwa kwa sasa hatuna njia mbadala”, alitetea Mtunga.
Lakini aliposimama Zizi alisema: “Nianze kwa kuwapongeza TCA kwa uamuzi wao, kama ninavyosikia, wa kukikataa Kilimo cha Mkataba. Tulipopinga kilimo hicho siku za nyuma, baadhi yenu mlituita wachochezi, au tumenunuliwa.
Leo mmeuona ulaghai huu unaotishia kuangamiza kilimo cha zao la Pamba; mwenye macho haambiwi tazama”.
Alisema, TCB imeshindwa kujenga mazingira kuwafanya Wakulima wakubali Kilimo cha Mkataba, ambacho kina sura ya ulaghai. Mkulima wa Tanzania hawezi kushawishiwa kwa mifano batili ya “mafanikio” ya kilimo hicho kwa mazingira ya Zimbabwe; naogopa, lengo la kilimo hiki ni kutugeuza manamba katika ardhi yetu kwa vivutio vya mikopo ya pembejeo yenye sumu.
Akatoa mfano kwamba, msimu huu (2012/2013), wanunuzi wa pamba walitaka kununua pamba kwa 500/= kwa kilo moja, hadi TACOGA ilipopiga kelele ndipo bei ikafikia 660/= kwa kilo.
Akifafanua alisema, huko Zimbabwe, chini ya Programu ya Kilimo cha Mkataba, pamba imenunuliwa kwa bei sawa na 440/= kwa kilo, na ni pamba safi yenye sifa katika soko la dunia kuliko yetu, lakini kwa ulaghai wa Programu hii Wakulima wamelipwa chini ya bei waliyostahili.
“Yako wapi mafanikio ya Kilimo cha Mkataba nchini Zimbabwe tunayotaka kuletewa chini ya Programu hii?. Au kwa Mkulima kutumikishwa na kulipwa bei duni kwa jasho lake ndiyo mafanikio?. Hii ni dhihaka kubwa kwa wanyonge; hatutaki Kilimo cha Mkataba; na leo tunatamka uwe mwisho wake”, alihitimisha Zizi kwa kushangiliwa.
Kukataliwa kwa Kilimo cha Mkataba na wadau muhimu wa Programu hii, kwa maana ya Wanunuzi na Wakulima wa Pamba, kunahitimisha malumbano ya wadau hao na Bodi ya Pamba ambayo imetuhumiwa kushinikiza Programu hiyo.
Sababu zilizotolewa kwa njia ya Maazimio ya Kikao hicho ni pamoja na kuwa Vikundi vya Kilimo havijaundwa kisheria hivi kwamba Wanunuzi wanahofu kuingia Mikataba na Wakulima ambao hawana hadhi ya kisheria; wakatoa wito kwa TCB kusimamia uundwaji wake kwa kuzingatia sheria.
Kilimo cha Mkataba ni programu ya hiari ambayo Mkulima mmoja mmoja au kikundi cha Wakulima kinaweza kuingia Mkataba wa Kilimo na mnunuzi au mchambuaji wa pamba, mwekezaji au Benki kwa mkulima huyo au kikundi cha Wakulima kumlimia pamba mnunuzi au mwekezaji kwa maelewano, ikiwa ni pamoja na kukopeshwa pembejeo za kilimo.
Kwa mujibu wa Sheria ya Pamba ya mwaka 2001 (kama ilivyorekebishwa) Kilimo cha Mkataba kinaweza kuendeshwa kwa mazao makuu hapa nchini ambayo ni pamba, kahawa, chai, mkonge, tumbaku, pareto na miwa, lakini hakijazua mtafaruku mkubwa kwa mazao hayo kama kilivyozua kwa zao la Pamba kutokana na kutekelezwa kwa shuruti na kukosa uwazi.
Akihutubia Kikao cha Wadau wa Sekta ya Pamba Jijini Mwanza Juni 5, mwaka huu, Waziri wa Kilimo, Chakula na Ushirika, Christopher Chiza, alitahadharisha juu ya utekelezaji wa Kilimo cha Mkataba kwa pupa na kushauri Wakulima waelimishwe kwanza ili waamue kwa hiari yao badala ya kulazimishwa, kujiunga au kutojiunga na Kilimo cha Mkataba.
“Mkataba ni jambo la hiari; kamwe Wakulima na Wanunuzi wa pamba wasilazimishwe kuingia bila maridhiano ya hiari. Aidha, Wakulima waelimishwe juu ya Kilimo cha Mkataba kabla hawajaingia Mkataba”, aliagiza Waziri Chiza.
Aliagiza kuwa, Vikundi vya Wakulima viimarishwe kwa kuwa na Katiba na Uongozi imara na pia visajiliwe kama “Pre-Cooperative Societies” (Vyama vya Msingi vya awali) ili kujenga msingi wa Ushirika kuanzia ngazi ya chini, jambo ambalo halijatekelezwa hadi sasa.
Huku akionyesha kuchukizwa dhahiri na uamuzi wa Wadau hao wa zao la Pamba, wa kukataa Kilimo cha Mkataba, Mkurugenzi wa Bodi ya Pamba, Marco Mtunga, alitangaza kusitishwa kwa Kilimo hicho akisema:
“Kwa umoja wenu leo, mmekubaliana kuachana na Kilimo cha Mkataba; mmesema Kilimo cha Mkataba kife. Mimi sina nguvu kwa hilo; lakini historia itajirudia.
Na nyie mliofaulu kuua utaratibu huu hongereni sana. Haya natamka Kilimo cha Mkataba kimekufa”, alitangaza Mkurugenzi Mkuu huyo.


