Wahisani wanampigia Kikwete kengele ya uamsho?
Dec 05, 2013

NIANZE kwa kuwaomba radhi wasomaji wangu kwa kutochapishwa safu hii kwa takriban wiki nne. Sababu ya msingi ni kuwa, nilikuwa katika ziara ya vijiji vya wilaya ya Masasi, mkoani Mtwara, kutathmini ni kiasi gani wanavijiji wanavyonufaika au wasivyonufaika na maliasili zinazowazunguka. Niliyoyaona huko ni simulizi nyingine ndefu ambayo labda siku moja nitapata fursa kuisimulia.
Nianze pia kwa kusema kwamba, nilipokea sms nyingi kutoka kwa wasomaji wangu wakiniomba niandike uchambuzi kuhusu hali ya baadaye ya CHADEMA baada ya kuwa imewavua uongozi Zitto Kabwe, Dk. Kitila Mkumbo na Samson Mwigamba. Wengine waliniomba nieleze msimamo wangu kuhusu kilichotokea CHADEMA.
Kwa kuwa suala hili limejadiliwa sana katika vyombo vya habari na hata mitandaoni (social media), sioni busara kuendelea kulijadili; lakini kwa wale waliotaka kujua msimamo wangu kuhusu kilichotokea, ni kwamba; naunga mkono hatua ya kuwavua uongozi vijana hao watatu.
Labda nifafanue kidogo kwa kusema kuwa, CHADEMA kimethubutu kwa kufanya kilichofanya; tofauti na chama tawala CCM ambacho, kwa miaka mitatu sasa, kimeshindwa kuwavua ‘magamba’ mapacha wake watatu!
Na kwa wale wana CHADEMA wanaotishia kwamba watakihama chama hicho kama eti Zitto na Dk. Kitila watafukuzwa uanachama au wataamua kujiondoa, niwakumbushe kwamba chama cha siasa si majina ya watu; bali ni sera na falsafa.
Kama walijiunga na CHADEMA kwa sababu walivutiwa na sera na falsafa ya chama hicho, itakuwa ni ujinga ulioje kwao iwapo wataamua kukihama eti tu kwa sababu Zitto na Kitila wametimuliwa uanachama!
Kwa ufupi, kina Zitto, Kitila, Mbowe, Lissu, Dk. Slaa na wengine wengi tu watakuja na kupita CHADEMA, lakini sera na falsafa ya chama hicho itabakia pale pale.
Kama walikipenda CHADEMA kwa sababu ya mrengo wake wa Kushoto au wa Kati Kushoto, basi, wanaweza kukihama tu kama kitabadilika na kuwa cha mrengo wa Kulia au Kati Kulia, na si eti kwa sababu Zitto, Kitila au Mbowe hawapo tena chamani!
Kufanya hivyo, ni ujinga na utoto; maana kina Zitto, Kitila na Mbowe watakuja wengi tu na kupita CHADEMA, lakini chama kitabaki pale pale; kwani chama cha siasa ni zaidi ya majina ya watu! Huo ndiyo ujumbe wangu kwao.
Baada ya kuyasema hayo, napenda leo nizungumzie kidogo suala la ufisadi wa mapesa ya wahisani unaofanywa na Serikali, na hasa nikirejea nilichokiandika kwenye safu hii, toleo Na.268, mwaka mmoja uliopita (Nov 2012).
Kwenye toleo hilo, niliandika kuitahadharisha Serikali ya Rais Kikwete kwamba, kama haitaacha kufisadi fedha za wahisani, na kama bado itaendelea na tabia yake mbaya ya kutowashitaki mahakamani mafisadi (impunity culture), iko siku watasitisha misaada na kudai warejeshewe mapesa yao ya nyuma yaliyofisadiwa.
Nilitoa tahadhari hiyo kwa serikali yetu baada ya jirani yetu Uganda kusitishiwa misaada ya fedha na nchi kadhaa za Ulaya, zikiongozwa na Ireland, na hivyo kujikuta katika matatizo makubwa ya kibajeti.
Kilichoiponza Uganda wakati huo kusitishiwa misaada na nchi hizo, ni fedha zinazokaribia dola milioni 13 zilizofisadiwa na Ofisi ya Waziri Mkuu wa Serikali ya Uganda – fedha ambazo zilitolewa na nchi hiyo kusaidia kuboresha miundo mbinu katika mikoa miwili ya Kaskazini mwa Uganda iliyoathiriwa vibaya na vita dhidi ya wapiganaji wa Lord’s Resistance Army.
Nchi hizo zilitaka fedha hizo zilizokwibwa na watawala zirejeshwe zote na wahusika wakamatwe na kufikishwa mbele ya sheria; vinginevyo Uganda isahau kupata misaada kutoka katika nchi hizo. Uganda haikuwa na cha kufanya zaidi ya kurejesha fedha hizo. Tishio kama hilo pia lilitolewa kwa Kenya.
Lakini, licha ya tahadhari hiyo niliyoitoa mwaka mmoja uliopita kupitia safu hii, watawala wetu waliendelea na utafunaji ule ule wa fedha za wahisani, na sasa kimetutokea kile kilichozitokea Uganda na Kenya – yaani kudaiwa na wahisani kuwarejeshea fedha zao zilizofisadiwa.
Kwa mujibu wa taarifa za vyombo vya habari vya hapa nchini, nchi sita wahisani wakubwa wa Tanzania; yaani Sweden, Finland, Uholanzi, Ireland, Japan na Ujerumani zimeiandikia barua Wizara ya Fedha zikitaka zirejeshewa dola 373,000 zilizozitoa kwa ajili ya mpango wa marekebisho ya mfumo wa serikali za mitaa lakini ‘zikaliwa’ na mafisadi wa halmashauri zetu.
Kwa maneno mengine, kile tulichohofia kwamba kitatokea, sasa kweli kimetokea. Kama ilivyokuwa kwa Uganda na Kenya, nasi tutalazimika kuzirejesha fedha hizo kutoka kwenye makusanyo yetu wenyewe ya kodi. Yaani walipakodi (wewe na mimi) ndiyo tutakaolipa deni la fedha hizo zilizofisadiwa na Halmashauri zetu.


