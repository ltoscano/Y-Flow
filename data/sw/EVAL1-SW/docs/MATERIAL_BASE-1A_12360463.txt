
‘Rasimu ya Katiba inapendekeza ujirani mwema tu, si Muungano’
Aug 08, 2013

MJADALA kuhusu rasimu ya Katiba Mpya ukionekana kuchukua mwelekeo wa kisiasa zaidi, baadhi ya wasomi wameanza kuchukua tahadhari, na kwa walioko vyuoni wanaitilia shaka Tume ya Mabadiliko ya Katiba.
Shaka ya wasomi hao vijana inajengwa katika mambo saba yaliyoainishwa kwenye rasimu hiyo kuwepo kwenye Serikali ya Muungano, wakiamini hayaipi mamlaka serikali hiyo. 
Rais wa Serikali ya Wanafunzi, Chuo Kikuu Mzumbe, Kampasi Kuu ya Morogoro, Lwitiko Lukiko, anazungumzia suala hilo akisema; “Tume ya Warioba ilikuwa na nia ya kuvunja Muungano, lakini imeshindwa kwa sababu inabanwa na sheria iliyoiunda.”
Lukiko alitoa kauli hiyo katika ukumbi wa mikutano wa Chuo Kikuu cha Mzumbe, Kampasi ya Mbeya kwenye mjadala wa rasimu hiyo ya Katiba ulioendeshwa na Shirikisho la Serikali za Wanafunzi Vyuo Vikuu Tanzania (TAHLISO), na siku hiyo walimkaribisha pia Waziri wa Uchukuzi, Dk. Harrison Mwakyembe.
Wasomi hao wanabainisha kuwa, kwa mujibu wa rasimu hiyo, kinachojengwa hapa ni ujirani mwema na wala sio Muungano, na katika mazingira ya aina hiyo wanapendekeza kutumika kwa mkataba wa kimataifa (international treaty) badala ya kiini macho cha muungano ambao kiuhalisia haupo.
Wakati wasomi hao, upande wa Tanzania Bara wakichambua rasimu hiyo kwa mtazamo huo wa kutokuwepo kwa Muungano, wenzao upande wa Zanzibar wanabainisha kwamba wanahitaji mamlaka yao kamili, ndani na nje ya Tanzania.
Mwanafunzi Rajab Ali Rajab aliyekuwapo katika kongamano hilo anasema; “…hivi sasa Zanzibar ni nchi katika vitabu tu.”
Akizungumza katika mjadala huo, Dk Mwakyembe alibainisha kuwa suala la Muungano ndilo jambo zito kuliko yote, hivyo kuwachagiza wanavyuo hao kukaa kama wasomi na kuongoza mjadala kuhusu suala la Muungano.
“Suala la mvutano zaidi katika rasimu ya Katiba ni Muungano, kaeni fanyeni uchambuzi m akini kuhusu Muungano,” anasema Dk. Mwakyembe na kuongeza; “Ongozeni mjadala huu, mkiamua kuvua majoho ya vyama, mkakaa kama wasomi, mtaleta mabadiliko. Acheni kuingia kwenye siasa za vyama, muongeze idadi muwe wengi zaidi, uwe ni mjadala wa kisomi, mje na nyaraka, mtaheshimika sana, vijana ndio ‘akili’ ya nchi, simameni muonyeshe njia.”
Dk Mwakyembe alibainisha kwamba, kwa kuandaa mjadala wa kisomi, kila atayealikwa atatakiwa kuzungumzia masuala kulingana na maswali atayoulizwa na vijana na sio kupiga siasa tu.
Katika mjadala huo ilijitokeza haja ya wasomi kujitambua na kuepuka kutumika na vyama vya siasa ambavyo huwatumia kama wanaharakati, jambo linalowafanya uwepo wao usitambulike wakati wao ndio nguvu ya taifa.
Hoja ya Katiba mpya imekuja katika wakati ambao Tanzania imeanza kupata umaarufu duniani kutokana na kubainika kuwa na rasilimali nyingi za asili zinazohitaji kuvunwa na ambazo mahitaji yake ni makubwa katika nchi za Ulaya na Marekani.


