
CHADEMA

August 24, 2014

CHAMA cha Demokrasia na Maendeleo (CHADEMA), kimempa siku tatu Rais Jakaya Kikwete awe amefuta kauli yake aliyoitoa Februari 15 mwaka huu, mjini Dodoma baada ya kufunga Kikao cha Halmashauri Kuu ya Taifa (NEC). Kauli hiyo ni ile iliyowataka wanachama wa CCM kuacha unyonge badala yake wajibu mapigo ya wapinzani hasa wanaoendesha siasa za vurugu katika kampeni za uchaguzi. Rais Kikwete aliongeza kuwa, uvumilivu una kikomo kwani ni muda mrefu wana CCM wamekuwa wakifanyiwa vitendo visivyo vya kistaarabu kiasi cha kufikia hatua ya kuumizwa. Akizungumza na waandishi wa habari Dar es Salaam jana, Mkurugenzi wa Mafunzo na Oganaizesheni wa CHADEMA, Bw. Singo Bensoni, alisema kama Rais Kikwete atashindwa kufuta kauli hiyo, chama hicho kitachukua hatua. Alisema kauli hiyo ni ya hatari kwa vyama vya siasa na wananchi kwa ujumla hivyo asipoifuta watalifikisha jambo hilo ngazi za kimataifa kwa hatua zaidi. “Hadi sasa , CHADEMA tunasikitika kuona hadi sasa, Rais Kikwete ameshindwa kutoa tamko juu ya hujuma za CCM dhidi ya wanachama wa CHADEMA katika matukio mbalimbali yanayotokea nchini,” alisema Bw. Bensoni. Alisema chama hicho hakipo tayari kuiacha kauli hiyo iendelee kukaaa vichwani mwa Wa tanzania bila kufutwa hivyo watahakikisha wanachukua hatua stahiki. Nape ajibu mapigo Akijibu mapigo hayo, Katibu wa NEC Itikadi na Uenezi wa CCM Taifa, Bw. Nape Nnauye, alisema Rais Kikwete hawezi kufuta kauli hiyo kama wanavyotaka CHADEMA. Alisema Rais Kikwete ataongeza ukali zaidi kwani chama hicho kimechoka kufanyiwa vitendo visivyo vya kistaarabu katika kampeni za chaguzi mbalimbali hivyo kuanzia sasa, uvumilivu umefikia mwisho. “Rais hawezi kufuta kauli yake, Wa tanzania wameshuhudia jinsi watu walivyotolewa macho katika uchaguzi na bahati mbaya makada wengi wa CCM ndiyo waliopata matatizo makubwa kuliko CHADEMA ambao wanalalamika kuonewa,” alisema Bw. Nape.


