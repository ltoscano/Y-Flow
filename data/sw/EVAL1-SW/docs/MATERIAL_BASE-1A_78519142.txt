
Ukame na joto zapunguza zao
PARIS, Ufaransa UKAME na hewa yenye joto jingi zilisababisha upungufu wa mazao ya nafaka kwa asilimia 10 kuanzia 1964 hadi 2007, huku kukiwa na upungufu zaidi katika miongo miwili iliyotangulia kwa mataifa tajiri, ripoti ilisema.
Ripoti ya utafiti wa kwanza kufanywa ulimwenguni juu ya jinsi hali mbaya ya hewa inavyoathiri uzalishaji wa nafaka ilitolewa huku wanasayansi wakibashiri kuwepo kwa hali mbaya ya joto miaka 50 ijayo. 
Wakati huo huo, tafiti nyingine zimeonyesha kuwa uzalishaji wa chakula huenda ukahitajika kuongezwa mara dufu kufikia mwaka wa 2050 ili kulisha idadi ya watu inayotabiriwa itafikia bilioni tisa.
Utafiti huo “unaonyesha athari za hali mbaya ya hewa inayosababisha majanga kwa kilimo,” watafiti hao walieleza kwenye jarida la Nature.
Ripoti hiyo pia “inasisitiza hitaji kuu la kubadilisha mtindo wa uzalishaji wa nafaka ili uwe sawa na jinsi hali ya hewa inavyobadilika.”


