
Ukabila chanzo cha uhasama na miafaka isiyodumu Zanzibar II May 30, 2012

KATIKA makala iliyopita, tuliona jinsi ilivyokuwa vigumu wakati wa enzi za harakati za Uhuru kwa Wazanzibari kuunda chama cha siasa imara cha umoja wa kitaifa kuongoza nchi.
Tuliona jinsi ukabila kati ya Waarabu, Washirazi na Waafrika wahamiaji kutoka Bara, ulivyoigawa jamii ya Kizanzibari kiasi kwamba Waafrika walianza kampeni za kuzuia Zanzibar isipate Uhuru maarufu kama “Zuia Uhuru”, hadi hapo Wazanzibari watakapojipanga vizuri kuweza kushindana na makabila mengine ya Washirazi (ambao ni Watumbatu, Wahadimu na Wapemba) na Waarabu wahamiaji.
Hofu ya Waafrika ilikuwa kwamba, kwa kuwa Washirazi walijiona ni (wajukuu) wa Waarabu zaidi kuliko Waafrika, kulikuwa na hatari kubwa ya utawala wa nchi kuangukia mikononi mwa Waarabu kutoka kwa Waingereza.
Tuliona pia jinsi juhudi za mwanzo za viongozi wa Kiafrika, za kuwashawishi viongozi wa vyama vya “African Association” (AA) na “Shirazi Association” (SA), kuunganisha vyama vyao kuunda “The Afro-Shirazi Union” zilivyoshindwa kwa ukinzani kutokana na tofauti za kihistoria, kati ya Washirazi wa Pemba na Tumbatu, na Waafrika wahamiaji kutoka Bara, tofauti ambazo mpaka sasa zinaendelea kuleta mpasuko wa kisiasa Visiwani na kutikisa Serikali ya Muungano.
Kwa ujumla, Washirazi hawakuwa na malalamiko ya kisiasa dhidi ya Waarabu kwa kuzingatia historia ya visiwa hivyo. Waliona kuwa kuunda umoja wa Kiafrika Visiwani maana yake ilikuwa ni kuwapindua Waarabu, ambao kwa muda mrefu waliokaa Zanzibar walikuwa Wazanzibari tu kama Wazanzibari wengine.
Kinyume chake, Waafrika wahamiaji kutoka Bara waliamini kwamba Waarabu walikuwa chanzo cha biashara ya watumwa Afrika Mashariki, na kwamba kuwapo kwao Zanzibar ni matokeo ya biashara hiyo. Kwa hiyo waliwahesabu kama wageni wasiostahili kuiita Zanzibar nyumbani kwao, bila kujali karne walizokaa humo.
Kwa azima yao ya kuunda ASU, viongozi wa “AA” na “SA” walikutana Februari 1957, miezi michache kabla ya uchaguzi wa kwanza nchini humo, katika kujaribu kuunda chama imara cha Waafrika; lakini hawakufanikiwa.
Ingawa uamuzi ulifikiwa kuunda ASU, Washirazi wa Pemba walitoa masharti mawili magumu; moja ni kwamba mgombea wao atajwe na kufahamika katika chama kipya; pili, jina la Chama (ASU) lisioneshe ubaguzi kwa misingi ya rangi; na hivyo kibadili jina na kuitwa “The Zanzibar National Congress” (ZNC), Kwa kuwa masharti haya hayakukubalika kwa chama cha “African Association”, viongozi wa Washirazi wa Pemba na Tumbatu walikataa kuhudhuria mkutano mwingine wa Februari ambapo ASU ilivunjwa na kuundwa chama cha “Afro – Shirazi Party” (ASP).
Cha kushangaza ni kwamba, Washirazi walikataa pia kujiunga na chama cha Zanzibar Nationalist Party (ZNP), kilichoundwa mwaka 1956 kama chama cha kitaifa, kwa sababu ya uongozi wa juu kushikwa na Waarabu. Walichotaka Washirazi ni chama cha siasa ambacho hakikuongozwa na Waarabu au Waafrika kutoka Bara.
Viongozi wa Kishirazi wa Pemba, Mohamed Shamte na Ali Shariff, walikuja na wazo jipya la kuunda chama cha “The People’s Party (PP) mwaka 1956, chama ambacho hata hivyo hakikudumu, lakini kilisaidia baadaye kuanzishwa kwa chama kingine cha “Zanzibar and Pemba People’s Party” (ZPPP), mwaka 1961 kwa wanachama wake kujiengua kutoka ASP.
Waanzilishi wa ZPPP, Shamte na Shariff, walikuwa na ushawishi na nguvu kubwa miongoni mwa jamii ya Washirazi na Wazanzibari kwa ujumla, hivyo si tu kwamba waliweza kuwashinda wapinzani wao wa ZNP, bali hata chama cha ASP katika majimbo mawili pekee huko Pemba, katika uchaguzi wa 1961. Vyama vyote, ZNP, ZPPP na ASP vilidai uhuru kutoka kwa Waingereza kwa ahadi ya Zanzibar kubakia chini ya Sultani kama mtawala mkuu wa Zanzibar.
Kufikia hapo, wasomaji watajiuliza: Nini kilichozua tofauti kati ya vyama hivi vya uhuru ZNP, ZPPP na ASP juu ya suala zima la uhuru na utawala wa nchi?
Ni chama kipi kilikuwa na visheni bora kwa Wazanzibari kuliko vingine?
Awali ya yote, ifahamike kwamba adui wa vyama vyote alikuwa ni Serikali ya Uingereza iliyotawala Zanzibar kama mdhamini (Trustee) tangu 1890, kama mpango maalumu wa nchi hiyo wa kupunguza nguvu ya Sultani katika vita dhidi ya biashara ya Watumwa.
Kilichokuwa kikitafutwa na vyama hivi ni kwa Waingereza kukabidhi Serikali kwa Wazanzibari na Sultani kubakia kama mtawala mkuu kama ilivyokuwa wakati wa udhamini. Kwa hiyo, ZNP, ZPPP na ASP havikuwa na ugomvi na Sultani kama mtawala mkuu, ila kushika Serikali.
Ingawa ZNP hakikuwa chama cha kibaguzi kwa misingi ya rangi wala kitabaka, hofu ya ZPPP na ASP dhidi ya chama hicho ni kule uongozi wa juu kuchukuliwa na Waarabu badala ya Waafrika na Washirazi.
Ukiondoa Waarabu na Waafrika wahamiaji kutoka Bara, sehemu kubwa ya Wazanzibari ni Washirazi kama tulivyoona hapo mwanzo. Kwa hiyo, chama cha ZPPP kilichokuwa kikiungwa mkono na Washirazi wengi, kilitaka Serikali ya Zanzibar iongozwe na Wazanzibari na si Waarabu au ASP yenye Waafrika wahamiaji kutoka Bara.
Waafrika nao na ASP, walikiona chama cha ZPPP kama chama cha wajukuu wa Waarabu (Washirazi), kwa hiyo wakaona kisingestahili kuongoza Zanzibar.
Waliiona Zanzibar ni yao zaidi, kwa sababu sehemu ya chimbuko la Washirazi, Wahadimu, Watumbatu na Wapemba ni Mwafrika halisia kutoka Bara.
Hapo ndipo waasisi na watetezi wa Muungano wa Tanganyika na Zanzibar (Tanzania) wanapopata nguvu hadi sasa kutamka kwamba Tanzania Bara na Zanzibar zina historia ndefu ya ushirikiano wa kisiasa na kitamaduni kuanzia karne nyingi kama Waafrika. Wanasahau ukweli kwamba, hata Washirazi na Wakomoro nao ni Wazanzibari kwa misingi hiyo hiyo ya kihistoria, wenye haki sawa ya kutawala Zanzibar.
Adha ya ukabila na kubaguana ilijionesha wakati wa uchaguzi mkuu wa Julai 1963, pale ZPPP na ZNP vilipounganisha nguvu na kukishinda chama cha ASP na hivyo kuunda Serikali chini ya Mohamed Shamte wa ZPPP, kama njia ya kuhakikisha kwamba Serikali haishikwi na wahamiaji kutoka Bara.
Tatizo la Serikali mpya ya Shamte, iliyoingia madarakani Desemba 10, 1963, lilikuwa kwamba ilikosa visheni juu ya namna ya kushughulikia malalamiko na kero za wanyonge (wa tabaka la Kiafrika) dhidi ya umwinyi wa Kiarabu uliokuwa umeota mizizi Visiwani.
Kosa moja kwa Serikali ya Shamte, ni pale ilipoanzisha programu ya kuwarejesha Bara Polisi wa Kiafrika wenye asili ya Bara kwenye nchi zao za kuzaliwa, na nafasi zao kuchukuliwa na Waarabu, Waasia au vijana wenyeji wa Kiafrika waliochaguliwa kwa umakini.
Hatua hii iliipunguzia Zanzibar usalama wa kisiasa; ikauwa hamasa Polisi Zanzibar na hivyo kulazimika kuajiri haraka haraka vijana wasio na mafunzo.
Hiyo ilizaa kikundi chenye malalamiko na hasira Zanzibar dhidi ya Serikali mpya, chenye ujuzi katika matumizi ya silaha na uzoefu katika operesheni na mipango katika Polisi.
Kwa hiyo, Serikali ya ZNP/ZPPP haikudumu madarakani; ilipinduliwa na wanaharakati wa tabaka la chini, Januari 12, 1964, wakiongozwa na vyama vya ASP na Umma Party (UP) cha Abdulrahman Mohamed Babu, kilichoundwa miezi michache kabla ya Uchaguzi Mkuu wa 1963. Orodha ya wanamapinduzi hao inaonyesha kwamba, Mapinduzi hayo yaliongozwa kwa sehemu kubwa na Waafrika wahamiaji kutoka Bara.
Kwa hasira yake na chama chake (ASP) kutokana na kubaguliwa wakati wa harakati za uhuru, Rais Abeid Amani Karume alivigeuzia kibao vyama vya ZNP na ZPPP akisema kwamba pasingefanyika uchaguzi wowote Zanzibar kwa miaka 50 kuanzia Januari 12, 1964.
Hii ni kusema kwamba, kama Karume angekuwa hai mpaka leo, uchaguzi wa kwanza Zanzibar baada ya mapinduzi ungefanyika mwaka 2014. Kwa kulipa kisasi kwa mambo ya kale, Serikali ya ASP ilipiga marufuku Wazanzibari wote waliokuwa wanachama wa ZNP na ZPPP na jamaa zao, kushika nafasi za madaraka katika Serikali ya Mapindizi, Chama na katika jeshi la Ulinzi na Polisi. Hali hii inaendelea hadi leo, miaka 36 baada ya kifo chake.
Ni ubaguzi huu wa kikabila wa kihistoria unaoendeleza mpasuko wa kisiasa Visiwani, kwa baadhi ya Wazanzibari kuonekana kama raia wa daraja la pili na wengine kuwa ndio wenye kustahili kutawala na kufurahia matunda ya Uhuru.
Ni kwa sababu hii muafaka wa kisiasa hauwezi kufikiwa kati ya CCM Zanzibar na CUF Zanzibar, kama ulivyovunjika muafaka uliofikiwa mjini Accra, Ghana, kati ya ZNP na ASP mwaka 1958, kwa misingi hiyo hiyo ya chuki za kihistoria. 
Licha ya kwamba ZNP na ZPPP vilikwishakufa, na ASP kuunganishwa na TANU kuunda CCM mwaka 1977, inavyoelekea, nafasi ya ASP katika uhasama huu mkongwe imechukuliwa na CCM Zanzibar, na ile ya ZNP/ZPPP imechukuliwa na CUF Zanzibar na kuendeleza ubaguzi mkongwe unaorithishwa kwa vizazi.
Je, Zanzibar ni Rwanda nyingine ndani ya nchi inayoitwa Tanzania? Na nini hatma ya Tanzania pale Zanzibar anapoachwa kurusha mateke makali ndani ya tumbo la Serikali ya Muungano? Hadi lini?


