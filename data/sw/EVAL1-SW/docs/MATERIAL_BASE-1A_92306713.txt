
Juma Kaseja alimfanyaje Maximo?
May 31, 2012

KOCHA wa timu ya soka ya taifa ya Tanzania (Taifa Stars), Marcio Maximo yuko matatani baada ya timu yake kubugizwa mabao 5-1 na Misri mwishoni mwa wiki iliyopita.
Hata sare yake ya bao 1-1 na Yemen katika mchezo uliofuata wa kirafiki ugenini wa kujifua na michuano ya Challenge ya Afrika Mashariki na Kati, haikufurahiwa na mashabiki walio wengi nchini.
Wengi wanaamini kwamba Stars tulipaswa kushinda mechi dhidi ya Yemen kwa sababu wapinzani hao ni ‘weupe’ kuliko sisi. Wakati sisi kwa mujibu msimamo wa Shirikisho la Soka la Kimataifa (FIFA) tunashikilia nafasi ya 99 kwa ubora duniani, wenzetu ni wa 139. 
Baada ya matokeo ya mechi hizo mbili, mashabiki wa Tanzania wanajiuliza mengi na kikubwa ni hiki: Soka letu liko wapi?
Ni soka ambalo linapanda? Linashuka? Au linacheza gwaride la ‘mguu sawa, mguu upande’ likiwa limesimama pale pale?
Lakini hebu, tuwe wa kweli juu ya mechi dhidi ya waarabu hao wa Afrika Kaskazini ingawa ilikuwa ni mechi ya kirafiki. Hivi kweli wapo walioamini kabisa kwamba Taifa Stars ingeshinda mechi dhidi ya waarabu hao?
Bila shaka hakuna aliyeamini kwamba tutawashinda Wamisri nyumbani kwao, sasa tatizo liko wapi? Hapana, tatizo lipo.
Tatizo lipo kwa sababu pamoja na ukweli kwamba wengi hawajasahau kwamba Wamisri wamezoea ushindi wa kishindo dhidi ya timu zetu, safari hii angalau walitarajia uchawi wa Brazil ungepunguza kipigo hicho cha mbwa mwizi.
Lakini hilo halikutokea ndiyo maana sasa mashabiki wengi wamezinduka kumchambua mtaalam huyo wakimlaumu kwa hili na lile. Wanamlaumu kwa sababu za maana na hata zile za kipuuzi.
Hivi kweli unaweza kukubali kwamba tumefungwa kwa sababu katika siku za hivi karibuni Maximo alikuwa ‘bize’ na shughuli za filamu ya ‘September 11’ ambayo ameshiriki kuigiza? Hakika hiyo haiwezi kuwa sababu.
Hata hivyo, kati ya sababu za msingi zinazotolewa, moja ambayo inazungumzwa sana ni ile ya kocha huyo kumtumia golikipa ambaye anachubua benchi katika klabu ya Simba, Ali Mustafa ‘Bartez.’ Bartez hajauona mwezi Simba, lakini Maximo kamkokota hivyo hivyo katika hali yake ya upofu na kumsimamisha kwenye goli la Taifa Stars, matokeo yake nini?
Matokeo tumeyajua kwani timu imepigwa kipigo cha mbwa mwizi.
Katika kuzungumzia kasoro hiyo ya Maximo ya kumpanga golikipa ambaye hajacheza mechi yoyote ya Ligi Kuu msimu huu, watu wanamtaja kipa Juma Kaseja wa Simba.
Wanashangaa ni kwa nini Maximo anaendelea na msimamo wake wa kutotambua ubora wa golikipa huyo kwanza wa Simba licha ya kupigiwa kelele mara nyingi kwamba amwite kwenye timu ya taifa.
Wengi sasa wanafahamu kwamba Maximo ni kocha mwenye msimamo ambaye yuko tayari kubeba lawama kwa makosa yake ilimradi analijua analolifanya. Bila shaka analijua analolifanya kwa kumtosa Kaseja.
Pamoja na kwamba pengine analijua analolifanya kuhusu Kaseja, kosa lake katika suala la kipa huyo ni kutowaambia ukweli mashabiki ni kwanini, alimtema kwenye timu hiyo na sasa hataki tena kumsikia.
Hiyo imefanya watu wajiulize maswali mengi. Je, alimkosea binafsi na kama alimkosea ni kosa gani hilo ambalo hataki kumsamehe?
Tunajua kwamba aliyewahi kuwa kocha wa timu ya taifa ya Brazil, Filipe Scolari alimtosa Romario de Souza kwa sababu alipata kumdengulia alipomhitaji sana kuwepo katika kikosi chake kilichoshiriki michuano ya Mabara.
Romario mwenyewe alipotaka kwa udi na uvumba kuwemo katika kikosi cha Brazil kilichoshiriki michuano mikubwa iliyofuata ya Kombe la Dunia, ilikuwa zamu ya Scolari kumdengulia mchezaji huyo kwa kumkataa.
Pamoja na kuonyesha kupanda kwa kiwango chake kwa kupachika mabao karibu katika kila mechi aliyoichezea ya timu yake, Scolari hakumpa shavu.
Scolari alipuuza hata wito wa Rais wa Brazil kutaka Romario aingizwe katika kikosi cha Brazil. Bila shaka alikataa moyoni akisema, ‘na noma iwe noma, Romario haoni ndani.’ Ikawa hivyo, na kikosi cha Scolari kikatwaa ubingwa wa dunia bila ya Romario.
Ni jambo la kushukuru kwamba Rais Kikwete, pamoja na serikali yake kuhusika kumleta Maximo nchini, hajamshikiniza au kumwomba kocha huyo kumwita Kaseja Stars.
Kuna wanaosema kwamba Rais ameshindwa kufanya hivyo kwa sababu Kaseja anadakia Simba (sababu nyingine ya kipuuzi). Mbona msimu uliopita alidakia Yanga na hakuingilia?
Turudi kwa Scolari. Angalau dunia ilifahamu ni kwa nini Romario pamoja na kiwango chake kuwa juu, hakuitwa kwenye timu ya taifa, Maximo wetu hatuelezi ni kwa nini Kaseja pamoja na kiwango chake kuwa juu, haitwi kwenye kikosi cha Stars.
Katika hili la kumchezesha Bartez, Maximo ametofautiana na makocha wengi wa timu za taifa za Ulaya ambao huwataka wachezaji maarufu kuhakikisha kwamba wanachezeshwa katika timu zao ili afahamu viwango vyao.
Kwa bahati mbaya, kanuni hii muhimu haimo kichwani mwa Maximo. Atueleze ni kwa sababu gani lakini kikubwa atutajie sababu za kumkataa Kaseja kwa faida yetu sote.


