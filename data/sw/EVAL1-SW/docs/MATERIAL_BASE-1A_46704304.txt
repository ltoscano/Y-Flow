
Tunalaani ukatili wa Al shabaab Nairobi
Sep 26, 2013

JUMAMOSI ya wiki iliyopita, kwa wenzetu wa nchi jirani, katika Jiji la Nairobi nchini Kenya, ilikuwa ni siku ya mwanzo wa maombelezo na mwendelezo wa mauaji yaliyotokana na magaidi wa kundi la kigaidi la Al shabaab, baada ya kundi hilo kuteka Kituo cha Kimataifa cha Biashara cha Westgate.

Katika tukio hilo la kigaidi, Al shabaab waliua watu kadhaa waliokuwa wakiwashikilia mateka, na kuanzia siku hiyo ya Jumamosi hadi hapo walipodhibitiwa na vikosi vya Jeshi la Kenya (KDF), watu zaidi ya 60 wameuawa na magaidi hao. Waliouawa si tu ni raia wa Kenya, bali pia wamo raia wa nchi nyingine za jirani na Kenya pamoja na raia kutoka katika baadhi ya nchi za Ulaya.

Kikubwa tunachoweza kuthibitisha katika tukio hilo la kigaidi huko Westgate-Nairobi ni ukweli kwamba siku zote vitendo vya kigaidi na magaidi kwa ujumla wao hawana mipaka ya kutenda ukatili wao. Ukatili wao hautekelezwi kwa misingi ya ubaguzi wa kidini, rangi au utaifa na kwa maana hiyo njia pekee iliyo bora zaidi ya kupambana nao ni kuunganisha nguvu za mataifa mbalimbali duniani dhidi yao.

Bodi na Menejimenti ya Kampuni ya Raia Mwema, wachapishaji wa Gazeti hili la kila wiki la Raia Mwema, tunaungana na viongozi wakuu wa nchi mbalimbali duniani kutuma salamu za rambirambi kwa waathirika wote wa tukio hilo la kigaidi Nairobi nchini Kenya. Pamoja na salamu zetu hizo za rambirambi kwa familia zilizofikwa na msiba, zinazokwenda sambamba na salamu za kuwatakia heri majeruhi wote wa tukio hilo wapate nafuu ya haraka kwa mapenzi ya Mwenyezi Mungu, tunalaani tukio hilo na magaidi hao, kama tunavyolaani matukio mengine yote ya kigaidi duniani.

Hakuna sababu ya kurudi nyuma katika vita dhidi ya ugaidi ndani ya nchi za Afrika Mashariki, Afrika na duniani kwa ujumla. Hakuna sababu ya kutafuta suluhu na magaidi kuanzia wale wa Al shabaab, Al qaeda na makundi mengine yote yenye mwelekeo wa kigaidi.

Lakini pamoja na haya yote, ikiwamo uchungu wa kuondokewa na wananchi wenzetu wasio na hatia ndani ya Jumuiya ya Afrika Mashariki, tunadhani ni busara sasa kwa viongozi wakuu wa Jumuiya ya Afrika Mashariki kuungana na kujadili suala la usalama ndani ya nchi hizi, dhidi ya tishio au matukio mengine zaidi ya kigaidi yanayoweza kupangwa na hata kutekelezwa na magaidi.

Rais wa Uganda, Yoweri Museven, Rais wa Kenya, Uhuru Kenyatta na Rais wa Rwanda, Paul Kagame watafsiri tukio hili la kigaidi katika Westgate kuwa linawalazimisha kuimarisha ushirikiano zaidi na wakuu wenzao wa nchi za Tanzania na Burundi badala ya kudhoofisha ushirikiano huo. Wajirudi na kutambua kuwa, ushirikiano ndani ya Afrika Mashariki ni muhimu si tu katika nyanja za kiuchumi na kisiasa, bali pia katika suala la usalama ambao kwa sasa unatishiwa na magaidi.

Watambue kuwa miundombinu wanayotengeneza kati ya nchi zao kwa kuzitenga nchi nyingine bila sababu za msingi isipokuwa ubinafsi tu ni kielelezo cha kudhoofisha nguvu za kiusalama za pamoja baina ya nchi za Jumuiya ya Afrika Mashariki. Poleni wenzetu wa Kenya, Mungu yupo pamoja nanyi, ushindi dhidi ya magaidi utapatikana si tu ndani ya ardhi ya Kenya bali ndani ya Jumuiya ya Afrika Mashariki na Afrika kwa ujumla.


