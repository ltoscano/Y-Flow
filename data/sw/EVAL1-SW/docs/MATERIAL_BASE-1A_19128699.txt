
Ligi imeisha tumeona tulipokosea?
ALLAN GOSHASHY
N imekuwa shuhuda wa muda mrefu wa mechi za Ligi Kuu ya soka Tanzania Bara kwenye viwanja mbalimbali nchini. Katika kipindi chote cha kushuhudia mechi hizo tangu miaka ya 90, taswira niliyoiona na kuendelea kuwapo mpaka sasa ni wachezaji wetu kushindwa kucheza soka ya kitaalamu hivyo kukosekana soka la kuvutia.
Hatuhitaji kufanya tathmini ya kina kubaini haya ninayosema, mifano iko wazi kuanzia wachezaji wa klabu mpaka wale wanaoitwa kuunda Taifa Stars. Utaalamu, mvuto na ladha ya ushindani haipo.
Kwenye michezo, suala la ushindani kati ya timu au wachezaji wenyewe, ndiyo msingi mkuu wa mashindano. Kwa wachezaji wetu, hali ni tofauti kabisa kwa yale yanayotokea uwanjani. Wanaonyesha wazi kabisa wana upungufu wa utaalamu hivyo kusababisha mechi za Ligi Kuu kukosa ladha, mvuto na kukosekana ushindani wa kweli.
Kama ulienda uwanjani kushuhudia mechi za Ligi Kuu Bara iliyomalizika hivi karibuni, naamini utakuwa uliangalia mambo ya msingi yanayohusu mchezo wa soka kitaaluma na kama kweli uliangalia mechi hizo kitaaluma, utakuwa umebaini wachezaji wetu wana upungufu katika mambo mengi ya msingi.
Mambo ya msingi kama kukokota mpira, kupokea mpira, kutuliza kwa usahihi, kupiga pasi, kupiga mpira kwa kichwa, kuulinda mpira, kupiga mashuti, kunyang'anya mpira, kurusha mpira, upigaji wa faulo, kuokoa mpira, upigaji wa kona, danadana, mbinu za ushambuliaji, ulinzi, ushambuliaji, mfumo wa ufungaji mabao, ukipa mzuri na mengi mengine ya msingi.
Kwa haraka haraka inaweza kuwa ngumu kunielewa maana yangu, lakini kwa mahitaji ya kuchambua soka utabaini ni kitu gani kinaikwamisha Tanzania kufikia maendeleo katika soka. Wachezaji wetu wanaocheza Ligi Kuu wanakosa mambo ya msingi ya kucheza soka ambayo watu wengi huwa tunaona ni jambo la kawaida, lakini siyo hivyo hata kidogo.
Kwa mfano, ninapozungumzia kukokota mpira ni wazi nazungumzia mchezaji anayeweza kukokota mpira vizuri anakuwa na uwezo mkubwa kimbinu wa kuanzisha mashambulizi kwa kasi au kutengeneza mazingira ya kuokoa au kuweka mazingira ya kupiga shuti au kujitengenezea mazingira mazuri ya kupiga pasi, pia mchezaji anayeweza kukokota mpira vizuri huweza kuisumbua sana ngome ya timu pinzani kila anapokuwa anakuja na mpira.
Zipo aina tofauti za kukokota mpira, mchezaji anaweza kutumia sehemu ya ndani au ya nje ya mguu kukokota mpira, ukokotaji wa mpira huusisha mwili unavyoupeleka, unaweza kukokota mpira na kuyumbisha mwili na hautakiwi kukokota mpira huku uki glia chini. Ninapozungumzia kupokea mpira au kutuliza mpira katika soka, namaanisha kama huwezi kutuliza mpira vizuri unapopewa lazima mchezo wa soka utakusumbua.
Katika suala la kujua kupiga pasi namaanisha ukiwa unacheza soka kupiga pasi ni muhimu katika kila namba uwanjani. Zipo aina tofauti za upigaji wa pasi, zipo pasi za kupiga kwa nguvu, pasi za kupenyeza, pasi za kawaida, pasi za kupiga sehemu ya ndani ya mguu, pasi za kukata kwa kupiga kwa sehemu ya nje ya mguu, pasi ndefu, pasi fupi, na krosi. Pasi zote hizo zina aina ya upigaji wake ili kupata kasi sahihi.
Vilevile ninaposema kupiga mpira kwa kichwa ni muhimu naonyesha umuhimu wa matumizi ya mipira ya kichwa hasa kwa washambuliaji ambao wanatakiwa kuunganisha krosi za juu kwa kutumia kichwa, vilevile kwa mabeki ambao wanaokoa krosi za juu kwa kutumia kichwa, matumizi ya kichwa ni muhimu pia kwa wachezaji wa viungo, ambapo hupokea mipira ya juu iliyookolewa na mabeki kwa ajili ya kuipeleka sehemu sahihi kwa kichwa pia.
Ninapozungumzia kuulinda mpira ni dhahiri mchezaji soka mzuri lazima ajue kuulinda mpira. Kuulinda mpira kunahitaji mchanganyiko wa kuwaza ya mbele, stamina na nguvu ya mwili. Kuulinda mpira ni muhimu sana kwa washambuliaji ambao wanatakiwa kwanza kutengeneza na kulinda nafasi ili waweze kupokea mpira, pia ni muhimu kwa mabeki na hata wachezaji wa viungo kulinda mpira wanapokuwa uwanjani ili wasipokonywe na kuanza kuutafuta.
Ukiacha njia ya kufunga mabao kwa kutumia kichwa, msingi wa kupiga mashuti ndiyo njia sahihi ya kufunga mabao. Ili kuwa na ujuzi sahihi wa kupiga mashuti kuna mambo mawili ya kuzingatia ambayo ni nguvu na usahihi.
Katika msingi wa soka wa kunyang'anya mpira hapa zipo njia tofauti za kunyang'anya mipira, mojawapo ikiwa kwa njia ya kulala, pia unaweza kunyang'anya mpira kwa kumuibia mpinzani wako.
Hayo ni machache, na ndiyo maana nawauliza Wa tanzania wenzangu, ligi imemalizika, je, tumeona tunapokosea au ni kama kawa? Tumeona ni wapi Tanzania tunapokosea katika soka letu na hivyo kushindwa kufanya vizuri kimataifa? 


