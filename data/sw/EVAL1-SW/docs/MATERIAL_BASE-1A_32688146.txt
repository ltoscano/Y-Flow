Akina Zitto kukabidhiwa barua Nov 28, 2013 by Raia Mwema in Habari

CHAMA cha Demokrasia na Maendeleo (CHADEMA) kimewakabidhi rasmi barua za kuitwa kujitetea mbele ya kamati kuu ndani ya siku 14, Mbunge wa Kigoma Kaskazini, Kabwe Zitto na mjumbe wa Kamati Kuu, Dk. Kitila Mkumbo.

Akizungumza na waandishi wa habari jijini jana Jumanne, makao makuu ya chama hicho, Mkurugenzi wa Habari na Uenezi, John Mnyika, alisema Jumatatu wiki hii sekretarieti ya chama hicho ilikutana na kuwaandikia barua wahusika.

Alisema kikao hicho cha sekretarieti kilichoketi Jumatatu katika kujadili kabla ya kuwaandikia barua zao hizo walizingatia mambo ya msingi ya katiba, maadili na itifaki ya chama hicho ambayo ndiyo msingi mkuu wa kiongozi yeyote wa chadema anatakiwa kuzingatia na kuifuata wakati wote.

Aliongeza kuwa katika barua hizo ambazo wamewakabidhi jana Jumanne kila mmoja ameshtakiwa mbele ya kamati kuu ya chama hicho jumla ya makosa 11 ya kujitetea kwa nini wasifukuzwe uanachama kutokana na makosa yanayowakabili.

Akizungumzia kuhusu uamuzi wa Kamati Kuu ya CHADEMA iliyofanya kikao chake jijini Dar es Salaam kwa siku mbili kwamba ulizingatia katiba, kanuni na itifaki ya chama hicho na si upotoshaji unaoendelea kuenezwa kwa sasa na walifukuzwa uongozi.

Kwa upande wake Mwanasheria wa chama hicho, Tundu Lissu, ambaye alishirikiana kwa pamoja kujibu maswali yaliyoulizwa na waandishi wa habari alisema washtakiwa hao wakishindwa kujitetea makosa hayo 11 uamuzi gani utachukuliwa alijibu kwa kifupi tutavuka mto tutapoufikia.

Kadhalika alisema kuwa washtakiwa Zitto, Dk Kitila na Samson Mwigamba kwa sasa wamekuwa wakiendelea kutapatapa kwa ueneza uongo lengo lao kubwa likiwa kutaka kuomba huruma za umma na si vinginevyo/
“Kamati Kuu ya chama chetu haikuwafukuza uongozi kwa taarifa za uongo wa Kamati ya Bunge ya Hesabu za Serikali (PAC) wala walivyouza majimbo ya uchaguzi kwenye Uchaguzi Mkuu wa mwaka 2010,” alisema Lissu.

Alisisitiza kuwa wote waliokuwa viongozi wa CHADEMA wamefukuzwa uongozi kwa vitendo vyao vya kukiuka maadili ya chama na si kama ambavyo wanavyoendelea kueneza upotoshaji huku wakitaka huruma ya umma.
Zitto pamoja na viongozi wengine wawili wa CHADEMA, Dk. Kitila Mkumbo na Samson Mwigamba walivuliwa nyadhifa zao na Kamati Kuu ya CHADEMA baada ya kubainika kupanga mbinu za uasi, kupitia waraka ambao ulikuwa ukieleza mkakati wa kufanya mabadiliko makubwa ya kiuongozi wakati wa uchaguzi mkuu wa ndani.

Pamoja na mambo mengine chama hicho pia kimetangaza rasmi ratiba ya uchaguzi wa ndani kuanzia Novemba 22 hadi Desemba 14 mwaka huu kwa vitongoji vyote na baadaye itafuatia ngazi ya kata, wilaya na taifa.

Tundu Lissu tena

Katika hali inayoashiria Zitto Kabwe na Kitila kuweza kufukuzwa kabisa kwenye chama hicho, Tundu Lissu alisema CHADEMA haijaanza kufanya uamuzi mgumu leo na ilikwishafanya hivyo kwa Dk Walid Kaburu na kwa Chacha Wangwe.

Kwa mujibu wa Lissu, mara zote walipofanya uamuzi huo aliouita sahihi, vyombo vya habari vilikuwa vikiandika kuwa CHADEMA yapasuka, mara CHADEMA inakufa lakini kipindi chote haijawahi kufa wala kupasuka na hata kwenye hili haitakufa kama ikitokea kamati ikiwafukuza.

Lissu alisema kuwa Kitilla amepotosha kuwa kamati kuu haina mamlaka ya kumvua yeye nafasi yake ya ujumbe wa kamati kuu maana amechaguliwa na baraza kuu.

Alisema Zitto alipaswa kumkumbusha rafiki yake maana yeye (Zitto) alikuwepo kwenye kamati kuu iliyomvua ukatibu mkuu Dk. Walid kaburu na Makamu Mwenyekiti Bara, marehemu Chacha Wangwe, akihoji kama iliweza kwa Kaburu na Chacha Wangwe (Katibu mkuu na Makamu mwenyekiti) imeweza na kwake pia ambaye hana vyeo hivyo, na kwa hiyo aache kupotosha umma kwa makusudi.

Kuhusu vurugu za kuchana bendera mkoani Kigoma, alisema kurugenzi ya ulinzi na usalama ya chama hicho imewasiliana na viongozi wa chama Kigoma na watatoa taarifa.


