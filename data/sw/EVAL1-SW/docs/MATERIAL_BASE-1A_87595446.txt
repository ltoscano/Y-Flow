
Elimu ni Walimu
Aug 11, 2012

KATIKA mgogoro unaoendelea kati ya Serikali na Walimu napenda kutoa ujumbe mfupi kupitia safu hii. Ujumbe wenyewe ni kuwaambia watawala na Wa tanzania kwa ujumla kwamba elimu ni walimu. Kuchezea walimu ni kuchezea elimu, na taifa lolote linalochezea elimu ni taifa linalojiandaa kujifuta duniani. Hata kama utaboresha kila kitu, ikiwamo majengo, maabara, ukaweka vitabu vyote bora duniani, na ukaacha kumlenga mwalimu ni kazi bure. Kinyume chake, ukiwa na mwalimu bora aliyeamua kufundisha kwa dhati, mtoto wa shule ataelewa hata kama atafundishwa chini ya mti, bila vitabu na bila maabara.

Bahati mbaya maboresho ya elimu yanayoendelea hapa nchini yamemuengua na kumweka pembeni mwalimu. Tumewekeza fedha nyingi katika kuboresha majengo na miundombinu mingine ya kujifunzia, lakini mwalimu amewekwa pembeni katika maboresho haya. Mishahara ya walimu imeendelea kuwa duni sana, walimu hawana makazi ya maana na mazingira ya kufanyia kazi ni magumu mno. Katika shule nyingi walimu hawana ofisi na wanakaa katika madarasa ya wanafunzi. Wazazi na jamii kwa ujumla inawadharau walimu na ualimu. Matokeo yake hadhi ya walimu katika jamii imeshuka na walimu wamekosa mamlaka juu ya wanafunzi.

Athari za kuwadharau walimu ni kwamba hakuna anayetaka kuwa mwalimu. Wengi wa wanaojiunga na fani ya walimu wamefanya hivyo kama chaguo la mwisho baada ya kila kitu kushindikana. Mwalimu hujiunga na fani ya ualimu kama njia ya kusubiri kitu cha maana zaidi kujitokeza, na mara fursa nyingine inapopatikana huacha kazi ya ualimu mara moja na bila hata kuaga. Utafiti wa hivi karibuni unaonyesha kwamba zaidi ya asilimia 70 ya walimu wenye shahada huacha kazi ya ualimu katika kipindi kisichozidi miaka mitano na hujiunga na fani nyingine ambazo hawakusomea kabisa, ikiwamo ukarani wa benki na uuzaji wa vocha za simu. Hii inamaanisha kwamba walimu wenye uzoefu wanazidi kupungua katika shule zetu. Hili ni tatizo kubwa kwa sababu ili mwalimu abobee katika kazi yake anahitaji mafunzo mazuri na uzoefu kazini. Watoto wetu wanapofundishwa na walimu wapya kila mara hawawezi kupata maarifa na weledi unaotakiwa kwa sababu mara zote wanafundishwa na walimu ambao kimsingi bado wanajifunza ualimu na ambao hawana moyo wa kuwa walimu.

Hatua ya Chama cha Walimu (CWT) kuishinikiza Serikali iangalie upya maslahi ya walimu ililenga katika kuihuisha fani ya ualimu ili walimu ‘warudi’ kazini na waanze kuipenda kazi yao. Bahati mbaya kwamba ndoto za CWT zinaelekea kuzimwa. Kama Serikali inadhani kwamba imemaliza tatizo la walimu kwa kuwalazimisha kurudi kazini kwa amri ya Mahakama itakuwa imekosea. Athari za kugoma bila kutangaza mgomo rasmi ni kubwa zaidi kuliko mgomo wa wazi na uliotangazwa kila mtu akajua.

Tunawashauri wenye mamlaka kuamka na kukubali kujadiliana na walimu. Walimu wametoa madai yao wazi kabisa. Serikali nayo inapaswa kujituma na kusema inakubali kipi na inakataa kipi. Kusema tu kwa ujumla jumla kwamba madai ya walimu hayatekelezeki ni utani, hasa katika kipindi ambacho Serikali hii hii imepandisha mishahara na posho kwa wabunge. Watawala wanakosea sana wanapodhani kwamba wataendelea kueleweka wanaposema kwamba Serikali haina uwezo wakati tunashuhudia wao wakijiongezea masurufu kila baada ya muda mfupi. Kitendo cha kupandisha mishahara na posho za wabunge katikati ya migomo ya walimu na madaktari ni ishara ya wazi ya kutokujali.

Serikali itumie fursa ya kuzimwa kwa mgomo wa walimu na Mahakama kutafakari kwa kina madai ya walimu na kuchukua hatua stahiki. Walimu ni watu wastaarabu na wenye maadili na ndiyo maana wametii amri ya Mahakama bila kusita. Tutumie fursa hii kama jamii kutafakari juu ya elimu yetu tukijua kwamba elimu ni walimu. Kama tunadhani elimu ni muhimu kwa taifa letu hatuna budi kuanza kuwajali walimu. Bila kuwajali walimu tutaua kabisa elimu yetu, na tutakuwa tumechagua kujiua kama taifa.


