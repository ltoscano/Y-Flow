Meya wa Rwanda afungwa jela kwa mauaji

August 24, 2014

MAHAKAMA nchini Ujerumani imemhukumu meya wa zamani wa Rwanda,Onesphore Rwabukombe, kwenda jela miaka 14 kwa kuhusika na mauaji ya halaiki nchini Rwanda. Bw. Rwabukombe (56), alipatikana na hatia ya kuamuru mauaji ya mamia ya watu katika kanisa moja ambako walikuwa wametafuta hifadhi katika eneo la Kiziguro. Kwa mujibu wa BBC, meya huyo wa zamani alikuwa akiishi kama mkimbizi wa kisiasa nchini Ujerumani tangu 2002. Hiyo ni kesi ya kwanza kuhusu mauaji ya kimbari nchini Rwanda kusikilizwa na kuamuliwa nchini Ujerumani. Kwa mujibu wa shirika la habari la AFP, kesi hiyo iliyodumu miaka mitatu kabla ya hukumu kutolewa, ilisikiliza ushahidi kutoka kwa watu 100 na majasusi waliokwenda Rwanda kutafuta ushahidi zaidi. Kesi hiyo ilisikiliza ushahidi kuhusu ambavyo watu 400 na wengine 1,200 walivyouawa Aprili 11, 1994 katika kanisa eneo la Kiziguro Mashariki mwa Rwanda ambako Rwabukombe alikuwa meya. Mauaji ya kimbari ya Rwanda, yalichochewa na kifo cha hayati Rais Juvenal Habyarimana, aliyeuawa wakati ndege yake ilipotunguliwa karibu na mji wa Kigali, Aprili 6, 1994. Muda mfupi baada ya mauaji yake, wanachama kadhaa wa serikali waliokuwa Wahutu wakaanza kupanga mashambulizi dhidi ya watu wa kabila la Tutsi na kusababisha vifo vya watu 800,000.


