Mchakato wa Katiba Mpya umevurugwa, sasa ni kuburuzana tu
Oct 11, 2013

WATANZANIA wanatamani wapate Katiba Mpya; wengi wanatarajia kuwa Katiba hiyo mpya itapatikana kabla ya Uchaguzi Mkuu wa 2015 na itatumika kwenye uchaguzi huo. Kati ya hawa wapo wanaoombea ije Katiba Mpya kwa sababu wameaminishwa kuwa Katiba Mpya ikija itakuwa ni tiba ya matatizo yote ya watawala na utawala uliopo. Kwamba, Katiba Mpya itaondoa ufisadi, itasababisha wezi waache kuiba, na kuwa viongozi wabovu watageuka kuwa wazuri chini ya Katiba Mpya.

Watu wetu wameaminishwa kuwa Katiba ijayo itakuwa ndio dawa (panacea) ya matatizo yao yote; yale ya sasa, yaliyopita na yatakayokuja. Kiasi kwamba tumefikia mahali hatutaki hata kujadili kuondoa matatizo yanayoweza kuondolewa sasa kwa kisingizio cha “tusubiri Katiba Mpya”. Leo hii, hakuna jambo la kisheria linalohusiana na haki mbalimbali ambalo linaweza kujadiliwa bila kuzungumzia Katiba Mpya. Nimewasikia watu mara kwa mara siku za hivi karibuni wakizungumza na kusema “jambo hili liingizwe Katiba Mpya” au wengine wanasema “Katiba Mpya lazima iliangalie hili”.

Matokeo ya fikra hizi ni watu kujakukata tamaa. Watakata tama kwa sababu watafikiria kuwa Katiba Mpya itaondoa matatizo yao yote ya kiutawala na kiuongozi na endapo matatizo hayo hayataondolewa basi watu watalalamikia ‘udhaifu wa Katiba’. Hili ni tatizo ambalo limekaa kama wingu la mvua likisubiri kunyesha. Kwa mbali tunaweza kuliona likijikusanya taratibu katika ukimya wa jioni. Na tulipofikia sasa ni vigumu kuona tutakwepa vipi mvua ijayo.

Mchakato ulianzishwa bila uhalali

Mchakato huu wa Katiba Mpya ulianzishwa kinyemela tena naweza kusema kimabavu. Siku moja Rais Kikwete aliamua yeye mwenyewe (labda alishauriana na wengine hakuna ushahidi) na kulitangazia taifa katika hotuba yake ya kuukaribisha mwaka mpya kuwa ameamua kuanzisha mchakato wa kuandika Katiba Mpya ambayo itatufaa sasa na kuvifaa vizazi vijavyo.

Watu wengi walikumbatia wazo hili na kulipa uhalali. Wamelikubali kwa sababu Rais kaanzisha na kwa vile kumekuwepo na kelele za muda mrefu za kutaka Katiba Mpya basi wamekubali liwalo na liwe tuandike tu Katiba Mpya yaishe. Hapa ndipo kiini cha tatizo lilipo; na nina uhakika wa asilimia mia moja kuwa hatujaona mwisho wa matatizo yake.

Tumeshaona tangu mwanzo wa muswada wa kwanza kabisa wa sheria ya kusimamia mchakato huu ulivyokutana na mapingamizi; lakini ukapitishwa na baadaye ukarudishwa bungeni tena kufanyiwa marekebisho. Sasa hivi tena tumeona mvutano mwingine kama ule wa awali ambapo serikali inataka kufanyia marekebisho sheria ile na sasa muswada wa marekebisho hayo umejikuta ukilalamikiwa tena na sasa baada ya Rais kuufanya uwe sheria basi utarudishwa tena bungeni kwa mabadiliko mengine.

Lakini tatizo kubwa zaidi ambalo binafsi naliona ni kuwa mchakato mzima unamzunguka Rais badala ya wananchi. Rais kaanzisha na ni yeye pekee anayezidi kuingilia kati na sasa taarifa imetolewa kuwa Rais Kikwete anajipanga kukutana na viongozi wa vyama vya siasa kujadiliana kuhusu hofu waliyonayo. Hii inashangaza; kama mchakato huu ungekuwa mzuri na umefuata utaratibu mzuri kusingekuwa na ulazima wa watu kumlilialilia Rais kila yanapotokea matatizo na Rais asingejikuta analazimika kutuliza munkari wa watu.

Sasa hivi watu wanalalamikia sijui uteuzi wa baadhi ya wajumbe wa Bunge la Katiba lakini huko mbele watu watalalamika zaidi watakapogundua kuwa kura ya maoni kuhusu Katiba Mpya itakuwa inapitishwa kwa zaidi ya asilimia hamsini tu. Yaani kiwango cha kupitisha Katiba Mpya ni kidogo sana kulinganisha na kufanyia marekebisho Katiba ya sasa. Yaani, ni vigumu kufanyia marekebisho Katiba ya sasa kuliko kupitisha Katiba Mpya. Kwa maneno mengine inahitajika kuwashawishi watu wachache zaidi kupitisha Katiba Mpya kuliko wanaohitajika (kwa kupima asilimia) kupitisha mabadiliko ya Katiba ya sasa.

Hii ni hatari kwani mchakato huu utakapofika huko mstari utakuwa umechorwa kati ya wanaCCM na wenye kukubali serikali ya CCM na wale wenye kupinga kwani wapinzani pamoja na maneno mengi watajikuta wanazidiwa kwa asilimia na hawatakuwa na la kufanya. Watu watalalamika na kusema Katiba Mpya siyo nzuri hivyo lakini hawatakuwa na namna ya kukataa kwani watajikuta wamekubali mchakato huu na hivyo watajikuta wanalazimika kukubali matokeo yake. 

Ni kweli Wa tanzania wanataka Katiba Mpya lakini mchakato huu ulivyo sasa umetengenezwa kwa mtindo wa kuwabambikizia wananchi Katiba Mpya. Badala ya wananchi kutumia madaraka yao kuandika Katiba Mpya tunaona Tume ya Warioba na wadau mbalimbali wakisukuma maoni ya makundi yao huku wananchi wakibakia pembeni kama watazamaji; mchakato haujatengenezwa vizuri kuonesha madaraka ya wananchi.


