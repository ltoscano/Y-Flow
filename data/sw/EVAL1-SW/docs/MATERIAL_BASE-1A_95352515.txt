
29 October 2013

MWIGAMBA AZIDI KUIBUA MAZITO

AMTOLEA UVIVUMBOWE,ASISITIZA MABADILIKO
Pamela Mollel na Goodluck Hongo
Mwenyekiti wa Chama cha Demokrasia na Maendeleo (CHADEMA), mkoani
Arusha, Bw. Samson Mwigamba, amesema kutokana na uadilifu wake na mapenzi mema
aliyonayo katika chama, ameamua kuachia madaraka kwa muda ili kupisha uchunguzi
dhidi yake. 

Bw. Mwigamba
aliyasema hayo Mjini Arusha jana wakati akizungumza na waandishi wa habari
pamoja na kutoa tuhuma nzito dhidi ya viongozi wakuu wa chama hicho akiwataka
waondoke madarakani.

Alisema viongozi
hao wameonesha udhaifu katika mipango ya chama hicho kutaka kushika dola na
kusisitiza kuwa, Mwenyekiti wa chama hicho Taifa, Bw. Freeman Mbowe, ameshindwa
kazi ya kukiongoza chama hicho.

“Chama
kimeshindwa katika mambo mbalimbali zikiwemo operesheni zake kutokana na uwezo
wa Mbowe kufikia mwisho, kitendo cha mimi kutoa maoni ya kutaka Mbowe aondoke
katika wadhifa alionao ili aweze kubaki na nafasi ya Kiongozi wa Kambi ya
Upinzani Bungeni kinaonekana ni usaliti,” alisema.

Aliongeza
kuwa, siku za nyuma akiwa katika Jimbo la Karatu, mkoani Arusha, Bw. Mbowe
alimpigia debe Katibu Mkuu wa chama hicho, Dkt. Wilbrod Slaa akidai atakuwa
mgombea urais wa chama hicho mwaka 2015 lakini hakuonekana msaliti wa kauli
iliyozusha sintofahamu miongoni mwa wanachama.
Akizungumzia sakata la kuenguliwa kwenye
nafasi yake kwa madai ya kutoa siri mbalimbali za chama, alisema Kikao
cha Baraza la Uongozi Kanda ya Kaskazini hakina mamlaka ya kumuengua kwenye
nafasi hiyo isipokuwa Kamati Kuu ya chama hicho.
“Niliacha kazi yenye mshahara wa sh. milioni
1.9, Shirika la Umoja wa Mataifa la Kuhudumia Wakimbizi (UNHCR) kutokana na
mapenzi mema niliyonayo kwa CHADEMA.
“Nimewahi kukumbana na misukosuko mingi
pamoja na kukaa rumande siku saba kutokana na msimamo wangu wa kuhamasisha
mageuzi ya kweli,” alisema Bw. Mwigamba.
Hata hivyo, alisema yeye ndiye kiongozi pekee
ndani ya chama hicho aliyeandika makala nyingi kuliko kiongozi yeyote kwa lengo
la kuhamasisha mageuzi lakini hadi sasa anahukumiwa kwa msimamo wa kutaka
mabadiliko ya viongozi wanaoonesha kushindwa kukiongoza chama hicho kimalengo.
Kikao cha baraza hilo kilihudhuriwa na wabunge wote wa Kanda
husika akiwemo Mwenyekiti wa CHADEMA Taifa, Freeman Mbowe kilichofanyika Mjini
Arusha.
Alisema tuhuma dhidi yake ni kutumiwa na
baadhi ya viongozi wa chama akiwemo Naibu Katibu Mkuu, Zitto Kabwe ili
kukisambaratisha chama na kufafanua kuwa, madai hayo ni fikra potofu za
kisiasa.
“Tukiwa ndani ya kikao, nilirushiwa tofali na
Mbunge wa Arusha Mjini, Bw. Godbless Lema, baada ya hapo, red-briged (walinzi
wa chama), walinikamata mbele ya Bw. Mbowe, Mwenyekiti wa chama Kanda ya
Kaskazini, Mchungaji Israel Natse, alisimama na kusema kikao kinaahirishwa ili
waweze kunijadili.
“Mbunge Lema hana utu, anakosea sana kujiita mcha Mungu
kwani amekuwa na tabia ya kuwachafua baadhi ya viongozi wa chama nikiwemo mimi
wakati elimu yake ni ndogo,” alisema.
Alisema alikijenga chama hicho kwa kutumia
rasilimali zake bila kuitendea haki familia yake na kufafanua kuwa, Bw. Lema si
mwanachama halisi katika chama.
Aliongeza kuwa, yeye ni mwanachama hai na
Mtanzania safi anayependa nchi yake na chama
chake hivyo kama viongozi wa chama wataamua
kumruhusu amwage mchele kwa mambo yaliyotokea, wamruhusu na hata shindwa.

CHADEMA wazungumza
Akizungumza na Majira, Ofisa Habari wa
CHADEMA, Bw. Tumaini Makene, alisema tukio lililotokea Mjini Arusha na
kusababisha Bw. Mwigamba kusimamishwa uongozi, halina uhusiano wowote na Bw.
Mbowe.
Alisema baraza hilo la uongozi lilitoa uamuzi wa dharura
kutokana na Bw. Mwigamba kuvunja kanuni, maadili na taratibu za kikatiba za
chama hicho kwani mamlaka hayo wanayo.
“Viongozi wa CHADEMA ndiyo walioita polisi ili
kumuokoa Mwigamba baada ya kukiri makosa aliyokuwa akituhumiwa na alitia saini
mwenyewe kwa dole gumba... katika kikao kilichomsimamisha Mbowe hakuwepo.
“Huwezi kulifanya jiwe liwe kichuguu hivyo
kinachoelezwa juu ya jambo hili ni propaganda tu dhidi ya Mwenyekiti wa chama
kwani sisi tunaushahidi wa picha za mnato na video,” alisema.
Aliongeza kuwa,
katika kikao hicho hakukuwa na vurugu ila baada ya Bw. Mwigamba kuambiwa atoke
nje na kushindwa kufanya hivyo, ndipo walipoitwa polisi kwa ajili ya usalama
wake mwenyewe.


