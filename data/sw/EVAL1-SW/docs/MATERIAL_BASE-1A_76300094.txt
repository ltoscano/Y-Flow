
Wabunge hawajui kanuni – Dk. Kashilila
Sep 26, 2013

KATIBU wa Bunge, Dk. Thomas Kashililah, amesema mwenendo mbaya wa Bunge unasababishwa na wabunge kutojua kanuni.

Kauli yake hiyoimekuja ikiwa ni takribani wiki tatu baada ya vurugu kubwa pengine kuliko zote zilizowahi kutokea bungeni, ambazo chanzo chake ni kuzuiliwa kwa Kiongozi wa Kambi ya Upinzani Bungeni, Freeman Mbowe, kuzungumza.

Mbowe alizuiliwa na Naibu wa Spika, Job Ndugai kuzungumza wakati wa mjadala wa muswada wa sheria ya mabadiliko ya katiba ya mwaka 2013.

Akizungumza tukio hilo, Dk. Kashilila, alisema tatizo lililopo kwa wabunge wengi hawajui kanuni na hawataki kuzisoma na kwa sababu ya kutojua kwao wamekuwa wakizua migongano ya kiti cha Spika mara kwa mara.

Alisema siku ya tukio la Mbowe, wabunge wengi waliamini kuwa Bunge lingeahirishwa na muswada usingeendelea kujadaliwa jambo ambalo ni kinyume kwa sababu kanuni zinaruhusu mbunge kutolewa nje na kikao cha Bunge kuendelea.

Alifafanua kuwa hakuna kanuni ya Bunge inayosema Kiongozi wa Kambi ya Upinzani bungeni ana upendeleo maalumu isipokuwa huwa anapewa nafasi kwa kadri hali inavyoruhusu.

“Kanuni zinaelekeza kuwa Mbunge akifanya kosa linalostahili kutolewa nje, anatolewa nje na Bunge linaendelea.

“Tatizo lililopo kwa wabunge wengi hawajui kanuni na kwa sababu ya kutokujua kwao, baada ya uamuzi ule kuchukuliwa na kiti walidhani Bunge lingeahirishwa na Muswada hautaendelea.

Hivyo ni kosa la wabunge wenyewe kutojua kanuni.

“Mbowe alivunja kanuni ya 60, ambayo fasili yake ya kwanza inasema Mbunge akitaka kusemanaweza (a) kumpelekea Spika ombi la maandishi, (b) kusimama kimya mahali pale.

Fasili ya pili inaeleza zaidi kuwa isipokuwa kwamba, Mbunge yeyote hataanza kuzungumza hadi aitwe na Spika ama kwa jina au wadhifa wake na kumruhusu kusema na wakati wa kusema ataelekeza maneno yake kwa Spika. 

“Sasa kama Mbowe alikuwa na hoja kwanini hakutoa taarifa ambayo ingefika mezani kwa Katibu ama Spika,” alisema Dk. Kashilillah.

Akizungumzia kuhusu wadau wa Zanzibar kutoshirikishwa kutoa maoni kwenye Kamati ya Katiba na Sheria, alisema walishirikishwa isipokuwa kumekuwa na upotoshwaji wa makusudi unaofanywa na baadhi ya wabunge wa jinsi kanuni za Bunge zinacvyofanya kazi. 

“Ieleweke kuwa kamati haiwafuati wadau bali inawatumia wito wa kuwaita na wanapaswa kufika mahali walipoelekezwa na kamati na wadau kutoka Zanzibar waliitwa na kamati na walifika kutoa maoni yao.

“Kanuni ya 114 (9) inasema, shughuli za kawaida za kamati zitaendeshwa kwa uwazi, ambapo itaalika wadau ili kupata maoni na ushauri wao kwa ajili ya kuboresha Muswada au jambo ambalo litakuwa linashughulikiwa na kamati hiyo.

“Ni mwaka 2011 ilitokea mara moja tu ambapo Spika alisimama juu ya sheria na kutaka kamati iwafuate wadau.

“Nangependa watu na hasa wabunge walielewe hili vizuri, wasilipotoshe,” alisema Dk. Kashilillah.

Hii ni mara ya kwanza kwa Dk. Kashilillah kuzungumzia vurugu zilizotokea bungeni hivi karibuni na kauli yake hii inaonyesha kuwepo kwa tatizo kubwa la matumizi ya kanuni za Bunge kwa wabunge hususan wale wa upinzani ambao kila amara wamekuwa wakikwaruzana na kiti cha Spika.


