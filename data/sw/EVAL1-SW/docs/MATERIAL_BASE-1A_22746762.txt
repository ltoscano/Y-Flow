
Machozi yakamalizikie yalipoanzia May 31, 2012

Mwimbaji mashuhuri wa muziki wa dansi na ambaye sasa ni marehemu, aliimba kwenye moja ya nyimbo zake za mwisho, akinukuu maneno ya wahenga, kuwa ‘ukiona mtu mzima analia mbele za watu ujue kuna jambo’. 

Waziri Mkuu wetu, Mheshimiwa Mizengo Pinda ametoa machozi mbele za waheshimiwa wabunge, mawaziri na mbele ya macho ya Wa tanzania wote kupitia matangazo ya runinga. Kuna jambo.

Mheshimiwa Pinda amelazimika kutoa machozi ya kiutu uzima kutokana na kubanwa na Kiongozi wa Upinzani Bungeni, Mheshimiwa Hamad Rashidi Mohamed, aliyemtaka kutoa ufafanuzi juu ya kauli yake ya kutaka wanaoua maalbino nao wauawe.

Mheshimiwa Mizengo Pinda aliyesema maneno hayo akiwa kwenye ziara mkoani Tabora, ambako alinukuliwa akitamka kuwa anayeua albino anapaswa naye kuuawa, maneno ambayo wananchi wengi wanaamini kuwa ni sawa na kukiuka Katiba ya Nchi, ambayo Mheshimiwa Pinda aliapa kuilinda. 

Kwa hakika, machozi aliyotoa Waziri Mkuu wetu, yamewachanganya watu. Kuna wanaosema kuwa ni machozi ya mamba. Kuna wanaosema kuwa machozi yale yalikuwa ni kwa ajili ya kulinda kitumbua chake kisiingiwe na mchanga!

Wapo pia wanaounga mkono kauli ya Mheshimiwa Pinda, ya kutaka wanaoua maalbino nao wauawe, kwamba ina mantiki hata kama uwasilishaji wake kwa jamii ya Wa tanzania ulikuwa umezua mtafaruku mkubwa.

Natatizwa na wenzetu wanaounga mkono kauli ya Mheshimiwa Mizengo Pinda, ya ‘jino kwa jino’ dhidi ya wanaoua ndugu zetu maalibino.

Natatizwa kwa sababu wenzetu hawa hawataki kuona mbele kwamba tukisharuhusu hilo tutakuwa kama tumekula ‘nyama ya binadamu’ ambayo Baba wa Taifa alisema ukiisha ila huachi tena!

Ni kweli kwamba kila Mtanzania mwenye akili timamu anahuzunishwa na kukasirishwa na vitendo wanavyofanyiwa ndugu zetu maalbino, pamoja na kwamba wengi wetu hatutapata nafasi ya kuonyesha uchungu wetu kwa kumwaga machozi hadharani.

Lakini pamoja na kuhuzunishwa na kukasirishwa huko, ni vyema tukatumia busara zaidi katika kulishughulikia tatizo hili, badala ya kutumia hisia na hasira zetu ambazo zinaweza kusababisha tatizo kukua zaidi, badala ya kumalizika.

Tukianza leo kuruhusu wauaji wa maalbino nao wauawe kwa mtindo wa papo kwa papo, kesho tutaamua kuwa madereva wanaosababisha ajali zinazosababisha vifo zaidi ya vitano wauawe papo hapo. Kesho kutwa tutaamua wanaothibitika kusambaza virusi vya ukimwi kwa makusudi nao pia wauawe kwa mtindo wa papo kwa papo.

Na mwishowe tunaweza pia hata kukubaliana kuwa mafundi cherahani wanaochelewa kushona nguo za wateja wao kwa zaidi ya siku tano nao wauawe kwa mtindo huo huo. Ni nyama ya binadamu. Tukijiruhusu ‘kuila’ leo kutokana na hisia na hasira zetu, hatuachi tena!

Machozi ya Mheshimiwa Pinda pia ‘yaliwalowesha’ hata wapinzani ambao kabla ya machozi hayo walikuwa samba, waliotaka ‘ratili yao ya nyama’ kutoka kwa mheshimiwa, lakini baada ya machozi yake wakaishia kuwa kama yule Shylock wa tamthiliya ya ‘Mabepari wa Venice’ na kukubali yaishe.

Nilidhani kwamba walipaswa angalau kushikilia msimamo wao wa kwamba Katiba ilikuwa imevunjwa na mtu aliyeapa kuilinda, hivyo mtu huyo alitakiwa ajiuzulu ili wengine watakaokuja waogope kuruhusu hisia zao kuongoza matamshi au matendo yao.

Sivyo, machozi ya ‘mtu mzima’ wetu yakachukuliwa kama ndio kuomba kwake msamaha hata kama mdomo wake haukutamka moja kwa moja maneno matatu tu lakini yenye uzito mkubwa ya ‘nimekosa, naombeni mnisamehe’!

Ndiyo, nimesoma maelezo ya Mheshimiwa kwamba…’kama Wa tanzania wanaona nimefanya ovu, vema lakini nia yangu ilikuwa njema kabisa. Naomba mnisamehe sana kama nimekosea’.

Kwa uelewa wangu, maneno ya Mheshimiwa Pinda yana maana kuwa yeye hajaona kosa alilofanya kwa vile alikuwa anafanya kwa nia njema na badala yake mzigo mzito wa kuamua kama alichotamka ni kosa ama sio kosa ameutupa kwa Wa tanzania!

Ndiyo, machozi ya Mheshimiwa pia yalimgusa hata mchora katuni wetu ambaye kwenye gazeti moja la Kiswahili amechora katuni inayosema ‘hata mzee wetu mamvi angejua angetumia staili hii!’ Akimaanisha staili ya kutoa machozi kama njia ya kuomba msamaha.

Kuna mambo mawili ambayo yanapaswa kufanywa haraka sana wakati huu watu wakiendelea kujadili machozi ya Waziri Mkuu Pinda.

La kwanza ni lile la kumuomba Mheshimiwa Pinda arudi kwenye mkoa na wilaya ile ile aliyotolea matamshi yake, ya kutaka wanaoua maalbino nao wauawe na asimame tena kwenye jukwaa lile lile na kuyafuta rasmi.

Nasema hivi kwa sababu nina uhakika kuwa wapo wananchi wengi tu wa eneo lile ambao walisikia kauli ya Mheshimiwa Pinda, ya kutaka wanaoua maalbino nao wauawe lakini watakuwa hawajaona wala kusikia kuhusu machozi ya Mheshimiwa, ambayo baadhi ya wananchi wameyachukulia kwamba ndio kuomba kwake msamaha.

Ninaamini kuwa kauli ya ‘jino kwa jino’ ya Mheshimiwa itakuwa imesambaa haraka kwenye vijiji ambavyo wananchi wake hawana redio wala runinga ya kumsikia ama kumuona Mheshimiwa akitoa machozi ambayo wengine wanasema yametosheleza kama ishara ya kufuta usemi wake hata kama hajafanya hivyo kwa maneno rasmi.

Na ni vizuri pia tukamuomba Mheshimiwa kuwa asimamapo kwenye jukwaa lile atamke tu moja kwa moja kuwa ‘niliyosema ni makosa kwa hiyo nayafuta na naomba msamaha’, basi.

Maana kama atatoa leso tu na kufuta machozi huku akisema ‘kama mnaona nimekosea nilichofanya basi nisameheni lakini nilifanya kwa nia njema’. Kuna uwezekano mkubwa wa wananchi kuona kuwa kama alifanya kwa nia njema basi hakukosea na kwa maana hiyo ‘jino kwa jino’ iendelee tu dhidi ya wauaji wa maalbino!

Ni vema hata kama Mheshimiwa Waziri Mkuu atakuwa ‘busy’ basi anapaswa angalau kuwatuma wabunge wa maeneo aliyotolea matamshi yake ya ‘jino kwa jino’ kwenda kwenye majimbo yao na kutoa ufafanuzi wa kufutwa kwa matamshi yake.

Kutokana na hasira tuliyonayo wananchi dhidi ya mauaji ya ndugu zetu maalbino, ni wazi kuwa kauli ya Waziri Mkuu, ya kutaka wanaowaua nao waadhibiwe kwa kifo itasambaa na kufanyiwa kazi kwa haraka zaidi kuliko kauli ya kwamba Waziri Mkuu alitoa machozi Bungeni kama ishara ya kufuta kauli yake!

La pili ambalo tunadhani linapaswa kufanyiwa kazi haraka sana ni hili la sheria inayotumiwa kushughulikia mauaji la maalbino, ambayo tumesikia wataalamu wetu kadhaa wa sheria wakisema ni ile ile inayotumiwa katika kushughulikia mauaji ya wananchi wengine.
Inawezekana kwamba ndio maana, pamoja na maneno makali ambayo yamekuwa
yakitamkwa na viongozi wetu, na sasa ‘machozi ya watu wazima’ hakuna kesi ama hukumu yoyote ‘ya kushitua’ iliyokwisha tolewa dhidi ya watu ambao wamekamatwa kwa tuhuma za mauaji ya ndugu zetu, ambayo ingewafanya wajinga wengine kuwaza mara mbili mbili kabla ya kufanya upuuzi wa kuwaua ndugu zetu kwa kisingizio cha kutafuta utajiri! 

Tunadhani Waziri Mkuu na watendaji wake, wanapaswa kuandaa na kisha kuliomba bunge kupitisha kifungu cha sheria cha ziada kwa hati ya dharura kwa ajili ya mauaji ya albino, ambacho kitawezesha watuhumiwa wa mauaji ya ndugu zetu maalbino kufikishwa mahakamani mara tu wanapokamatwa na kupewa adhabu itakayokuwa funzo kwa wengine!

Lakini pia kuna kubwa zaidi katika yote haya ambalo ni lile la serikali kuweka mikakati ya kuwaelimisha wananchi wake kuwa utajiri wa mali huja kwa kufanya kazi tu na sio kwa kutegemea viungo vya binadamu mwenzako ambaye tofauti yake na wewe ni tatizo la ngozi tu.

Ni kwa kutekeleza hayo ndipo pengine tutaanza kuonekana kwamba tunachukua hatua kukomesha mauaji ya albino kuliko haya makemeo ya majukwaani na machozi ya watu wazima, yanayozua mitafaruku zaidi kuliko suluhisho la tatizo linalotukabili.


