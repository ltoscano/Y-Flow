Kardinali Pengo akoleza msako
Feb 21, 2013

KAULI ya Askofu Mkuu wa Jimbo Kuu Katoliki la Dar es Salaam, Mwadhama Polycarp Kardinali Pengo, kwamba serikali imezembea kutekeleza wajibu wake, uzembe ambao moja ya matokeo yake ni kuuawa kwa risasi kwa Padri wa kanisa hilo, Evaristus Mushi, imezua mgongano wa kimjadala miongoni mwa maofisa waandamizi serikalini, Raia Mwema, limeelezwa.
Kwa mujibu wa vyanzo kadhaa vya habari, baadhi ya maofisa waandamizi wamelazimika kujadili kauli hiyo, sambamba na kupima athari au faida zake katika operesheni inayoendelea ya kuwasaka wahusika wa tukio hilo.
Hatua ya maofisa hao imetokea saa kadhaa baada ya Pengo kuzungumza na vyombo vya habari na Raia Mwema ikielezwa ya kwamba, mabishano yamejitokeza miongoni mwa maofisa hao.
“Imebainika kuna baadhi ya taarifa ambazo hazikuwa zinafikishwa katika eneo husika, wakubwa (maofisa waandamizi wa masuala ya usalama) wamelumbana. Wengine inadaiwa walikuwa wakifikishiwa taarifa za dalili mbaya lakini hawakuwa wepesi kuchukua hatua, ni kama vile wamelewa kuendelea kufanya kazi katika nchi iliyojaa amani kila siku,” kilieleza chanzo chetu cha habari.
Katika mazungumzo yake na waandishi wa habari kuhusu tukio la kuuawa kwa Padri Evaristus Mushi wa Parokia ya Mtakatifu Joseph ya Mjini Magharibi, Unguja, Zanzibar, Pengo alitoa maelezo yanayotilia shaka kwamba mauaji hayo yana mkono wa baadhi ya watu wanaojitambulisha kwa jina la Kundi la Kidini la Uamsho.
Kwenye mazungumzo hayo yaliyofanyika jijini Dar es Salaam, Pengo alisema; “Tunahitaji rehema (za Mwenyezi Mungu) ili tuendelee kuwapo. Tunahitaji utulivu na kuelezana ukweli. Na endapo mmoja wetu atazembea, ni jukumu kuambiana kwamba hapo umezembea na utalifikisha Taifa pabaya.”
Kwa mujibu wa maelezo hayo ya Pengo, wauaji hao walipanga na kutekeleza unyama wao huo kutokana na uzembe na udhaifu wa vyombo vya dola kwa kushindwa kusoma alama za nyakati, kwa kuwa tayari wauaji hao walikwishasambaza vipeperushi vilivyoashiria dhamira hiyo mapema.
“Watu wanasema kikundi cha Uamsho kule Zanzibar ni kikundi cha kidini, lakini kinatoa vipeperushi kama hiki (alikionyesha kwa waandishi) ambacho kimenifikia mkononi. Kwa hiyo, ni wazi kuwa hadi kinifikie mimi, Wa tanzania wengi watakuwa wamefikiwa na kipeperushi hicho…inathibitisha kwamba vipeperushi hivi ni vya Uamsho, lakini si kazi yangu kuhakikisha (kuthibitisha) tamko la Uamsho ni la Uislamu, siamini kwamba vyombo vya usalama vya taifa letu vinaweza kusema havina habari,” alieleza Pengo.
Maziko ya Padri Mushi
Padiri Mushi aliyeuawa kwa kupigwa risasi Jumapili iliyopita asubuhi wakati akishuka kutoka kwenye gari lake ili kwenda kuongoza ibada katika Kanisa la Betras, lililopo Minara Miwili, Mji Mkongwe, Unguja, anazikwa Jumatano wiki hii Visiwani humo.
Mazishi hayo yanafanyika jioni ya Jumatano hii katika Kijiji cha Kitope, Kaskazini B, Unguja yakiongozwa na Askofu Msaidizi wa Jimbo Kuu Katoliki la Dar es Salaam, Eusebius Nzingilwa.
Lakini kabla ya muda wa ibada hiyo ya mazishi, Kardinali Pengo ataongoza misa ya kumwombea marehemu pamoja na kuliombea Taifa itakayofanyika katika Kanisa Kuu Katoliki la Mtakatifu Joseph, jijini Dar es Salaam.

Masikitiko ya Rais Kikwete

Tayari Rais Jakaya Kikwete kupitia kwa Kurugenzi ya Mawasiliano Ikulu jijini Dar es Salaam, ameeleza kusikitishwa na tukio hilo na kuahidi serikali yake kuwasaka wote wanaohusika na kuwachukulia hatua za kisheria.

Hata hivyo, kauli hiyo ya Kikwete kupitia kwa Kurugenzi hiyo inatajwa na duru za baadhi ya viongozi wa dini nchini kuwa ni ya kawaida na imeanza kuzoeleka. Viongozi hao wanarejea ahadi yake aliyoitoa wakati Padri Ambrose Mkenda aliponusurika kuuawa huko Zanzibar, wakati wa Sikukuu ya Krismasi mwaka jana, na kuishia kujeruhiwa.
Lakini si padri huyo pekee aliyenusurika kuuawa bali vitendo vya kudhuru baadhi ya viongozi wa dini nchini pia vimemfika Sheikh Fadhil Suleiman Soraga, ambaye ni Katibu wa Mufti Zanzibar, ambaye alimwagiwa tindikali.
Hata hivyo, katika hatua nyingine tayari Serikali ya Rais wa Zanzibar, Dk. Ali Mohammed Shein, nayo kama ilivyo kwa Serikali ya Jamhuri ya Muungano, imeahidi kuwasaka wahusika na kuwachukulia hatua.


