
Yego apata fursa katika mashindano ya Shangai
Na VICTOR SIELE
SHUJAA wa urushaji mkuki nchini Julius Yego ni miongoni mwa Wakenya 17 ambao wametajwa kushiriki mkondo wa pili wa IAAF Diamond League jijini Shanghai, China wikendi hii.
Yego alimaliza katika nafasi ya tatu kwenye mashindano ya World Challenge jijini Tokyo, Japan mnamo Jumapili kwa kurusha umbali wa mita 78.25.
Wanariadha hao wamepangiwa kushiriki mashindano matano tofauti na kuwania kujizolea alama.
Yego ambaye anashikilia rekodi ya kitaifa ya urushaji mkuki kwa umbali wa mita 85.4 atapambana na wapinzani wake 11 kuwania nafasi ya kwanza na alama nne kwenye mchezo huo.
Baada ya kumaliza wa nne na kukosa medali katika Riadha za Dunia jijini Moscow mwaka jana, Yego anajitosa uwanjani leo akiwa na rekodi ya nne bora kati ya washiriki 12. Tero Pitkamaki kutoka Finland ana mita 91.53 akifuatwa na Dmitriy Tarabin wa Urusi kwa mita 88.84 na Vitezslav Vesely wa Jamhuri ya Czech (mita 87.79).
Wanaume wengine wanane kutoka taifa hili watakabiliana na mashujaa wengine wa dunia kuwania alama katika mbio za mita 5000. Thomas Longosiwa atakuwa pamoja na mshindi wa nishani hiyo mnamo 2008 Edwin Soi. Wengine watakaoshiriki mbio hizo ni Vincent Rono, Geoffrey Rono, Jonathan Ndiku, Moses Mukono, John Kipkoech na Cornelius Kangogo.
Bingwa wa Olimpiki na mshikilizi wa rekodi ya dunia katika mbio za mita 800 David Rudisha atakosa mashindano hayo kwa mkondo wa pili mfululizo. Rudisha ambaye bado hajapona jeraha hakushiriki mkondo wa Doha mnamo Ijumaa ambapo bingwa wa dunia Mohammed Aman wa Ethiopia alishinda. Aman atakuwa katika mbio za Shanghai pamoja na Wakenya wawili Robert Biwott na Jeremiah Mutai.
Kina dada wa mita 3000 kuruka viunzi na maji wataongozwa na bingw wa dunia Milcah Chemos ambaye pia ni bingwa mtetezi wa taji la Diamond League.
Mbio hizi zinajumuisha wanariadha saba kutoka Kenya na watano kutoka Ethiopia. Wakenya watakaokuwa pamoja na Chemos ni Lydia Chepkurui, Fancy Cherotich, Gladys Jerotich, Purity Kirui, Magdalene Masai na Virginia Nyambura. Waethiopia wanaotarajiwa kuleta upinzani ni Sofia Assefa na Hiwot Ayalew.


