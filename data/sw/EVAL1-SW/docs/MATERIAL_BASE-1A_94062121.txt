
ATCL, watawala wetu na mwekezaji kutoka China May 31, 2012

‘HATUKOMI!’ ni neno ambalo linaweza lisiwe na ladha nzuri masikioni, lakini linaloweza kueleza kwa kifupi kabisa Juhudi zetu katika kurudia makosa yaliyokwisha tugharimu kama taifa.

Tunarudia kufanya makosa haya kwa kile viongozi wetu wanachotuaminisha kuwa ni kuyaokoa mashirika na makampuni ya umma kutoka kwenye matatizo tuliyoyaingiza wenyewe kwa kisingizio cha ubinafsishaji na ubia.

Tumeambiwa kuwa Shirika letu la ‘Ndege Zisizoruka’ lipo mbioni kutafutiwa muwekezaji kutoka China ili kulikwamua kutoka kwenye ‘ukungu’ mkubwa wa matatizo ambayo sisi wenyewe tumeliingiza.

Inashangaza mno kwamba mpaka wakati huu na uzoefu wote tuliopata katika kuyagawa mashirika yetu kwa wanaoitwa ‘Wawekezaji na Wabia’, bado viongozi wetu wanadhani kuwa njia pekee ya kuyaokoa mashirika na makampuni hayo ni kuyakabidhi kwa wabia na wawekezaji baada ya waliotangulia kujichukulia chao na kuondoka! 

Ni ajabu pia kwamba mpaka leo hii bado tunaamini kwamba sisi wenyewe hatuwezi kuendesha shirika letu wenyewe la ndege bila msaada kutoka kwa watu wa nje pamoja na kwamba ni watu hawa hawa wa nje, potelea mbali kwamba wako ndani ya Afrika, waliochangia mno kulifikisha hapo lilipo. Mahututi.

Bado Kumbukumbu zetu ni mbichi jinsi miaka karibu kumi na tano iliyopita Wa tanzania tulivyojazwa matumaini na watawala wetu kwamba ubia na ubinafsishaji ndio vilikuwa muarobaini wa matatizo yaliyokuwa yanakabili mashirika na makampuni yetu.

Matumaini haya kutoka kwa viongozi wetu yalifikia hatua ya kutugawa wananchi kwenye makundi mawili. Wananchi wa kawaida na wale waliokuwa wafanyakazi wa mashirika na makampuni ya umma yaliyowekwa kwenye orodha ya kubinafsishwa ama kuingizwa ubia.

Tulishuhudia, kwa mfano, wafanyakazi wa iliyokuwa kampuni ya Posta na Simu ya taifa TPTC na baadaye TTCL, walivyobezwa na wananchi wenzao na kuambiwa kuwa jeuri yao sasa ingekwisha kwa vile kampuni yao ilikuwa inabinafsishwa!

Hali ilikuwa hivyo hivyo kwa wafanyakazi wa Tanesco, Benki ya Taifa ya Biashara NBC, Kampuni ya Viatu ya Bora, Shirika la Ndege zilizokuwa zinaruka, ATC na hivi karibuni Shirika la Reli, TRC.

Wa tanzania wakajazwa matumaini na ujio wa ubinafsishaji na uwekezaji kiasi cha kuwaona ndugu zao wafanya kazi wa makampuni na mashirika hayo ndio kilikuwa chanzo kikuu cha mashirika na makampuni hayo ‘kulazwa’ vyumba vya mahututi.

Lawama za mashirika na makampuni hayo kufikishwa hapo pa kustahili ubinafsishaji na ubia zikawa sio tena za viongozi wetu kwa kuajiri wataalamu wa kuongoza asasi hizo kisiasa zaidi kuliko kitaaluma, na ndio maana wakawa tayari kutoa fedha na ajira kwa ndugu wa viongozi wetu kwa vimemo tu badala ya kanuni!

Tujiulize: Miaka kumi na tano baadaye toka tuwaingize wawekezaji na wabia wetu maofisini kwa mitutu, tunaweza kweli tukasimama kifua mbele na kusema kwa kujiamini kabisa kuwa kampuni ya umeme – Tanesco, iko ‘matawi ya juu’ katika kutoa huduma kwa wananchi kuliko ilivyokuwa kabla ya uamuzi wa kukodi ‘menejimenti ya kulipwa’ ili kuiongoza?

Je, Tunaweza tukasimama kifua mbele na kusema kwa kujiamini kabisa kuwa Kampuni yetu ya Simu za Waya – TTCL sasa inatoa huduma bora zaidi kwa Wa tanzania kuliko ilipokuwa inaongozwa na wazalendo kabla ya ubinafsishaji na ubia?

Tusemeje kuhusu kampuni yetu ya viatu ya Bora ambayo kabla ya ubinafsishaji iliweza kuwafikishia Wa tanzania viatu mpaka vijijini, lakini baada ya kubinafsishwa muwekezaji wake akaona tulikuwa hatustahili kuvaa viatu na akaigeuza kuwa ya kutengenezea kandambili tu na mwishowe kugeuza majengo yake kuwa mabohari?

Tusemeje kuhusu shirika letu la reli? Kwamba baada ya makosa tuliyofanya huko nyuma tungeweza kuingia mkataba bora zaidi na kampuni ya RITES ya India tuliyoingia nayo ubia kuliendesha na sio huu ambao kampuni hiyo imeshindwa hata kulipa mishahara ya wafanyakazi wake na badala yake Serikali imeendelea kubeba mzigo huo na kuacha wananchi tukijiuliza kulikuwa na haja gani basi ya kuingia ubia?

Na Shirika letu la ‘Ndege Zisizoruka je’? Si mbia alikuja hapa kwa vishindo vilivyoongezwa mshindo na viongozi wetu waliokuwa wakisujudia ubia, akatukuta na vindege vyetu ambavyo angalau vilikuwa vinaruka ruka, akatwaa kila kitu na pale tuliposhituka na kuvunja mkataba akaondoka na sasa ametushitaki akidai fidia ya sisi kuvunja mkataba!

Hivi ni kwa nini katika makampuni na mashirika yetu zaidi ya mia moja tuliyoyabinafsisha na kuingia nayo ubia ni yale yanayotengeneza Sigara na pombe tu ndiyo ambayo angalau yanatoa picha njema ya ubinafsishaji na ubia?
Kuna ujumbe hapo tunaopaswa kuutafakari.

Ungedhani kwamba baada ya yote hayo viongozi wetu wangekuwa wamejifunza kitu na wangejiuliza mara mbili mbili kwanza kabla ya kuliingiza shirika ama kampuni yetu ya umma kwenye ubinafsishaji ama ubia na mtu yoyote yule.

Sivyo. Ni kama vile kuna watu wanafaidika na ubovu wa mikataba tunayoingia na wabia na wawekezaji wetu. Sasa kuna taarifa kuwa Shirika letu la ‘Ndege Zisizoruka’ lipo kwenye mikakati wa kutafutiwa muwekezaji wa Kichina.

Inavyoelekea tunataka kuingia ubia kwa mtindo wa ‘Msegeju Hana ng’ombe, nami nina Ng’ombe zangu, namuambia tuchanganye, hataki’!

Ni wazi kuwa mkataba wowote tutakaoingia na muwekezaji yoyote yule utatuumiza.
Labda huyo muwekezaji naye awe hohe hahe kama sisi wenyewe. Hatuwezi tukaingia ubia na vindege vyetu viwili na kutegemea muwekezaji alete mindege yake atubebe.

Badala yake, hapa kuna hatari ya kupata muwekezaji wa aina ya RITES. Atakuja kama alivyo wakati sisi angalau tutakuwa na vindege vyetu viwili na mwisho wa siku tutaishia kulipa mishahara wafanyakazi wetu kama vile hakuna muwekezaji lakini atakuwa akila mshahara mnono na maposho mazito kutokana na faida kiduchu itakayokuwa ikipatikana!

Pamoja na kwamba hatupendi, lakini kuna umuhimu sasa wa kuwauliza majirani zetu wanafanyaje kupata mafanikio katika sekta ambazo sisi tunashindwa. Si karibu tunajiunga nao kuunda jumuiya moja yenye nguvu za kiuchumi?

Kwa hakika, kuna mambo ambayo majirani zetu wanafanya na kufanikiwa na ambayo tunalazimika kujiuliza kwani wao wanaweza wana nini hadi sisi tushindwe tuna nini.

Wote tulianzisha mashirika yetu ya ndege mwaka 1977 baada ya kuvunjika kwa iliyokuwa Jumuiya ya Afrika Mashariki, potelea mbali kwamba wao walituzidi kete na kubaki na ndege nyingi na kubwa kuliko tulizobaki nazo sisi.

Miaka thelathini baadaye, wakati ndege za majirani zetu zipo angani muda mwingi zaidi kuliko zilivyo ardhini, kama inavyopaswa kuwa, zetu sisi ziko ardhini zaidi kuliko zilivyo angani.

Na hata pale wanapoingia ubia, wao huingia ubia na mashirika ya ndege ‘yaliyokwenda shule’ tofauti kabisa na sisi tunaoingia ubia na mashirika ambayo ‘huzuka ghafla’ mara tu tunapotangaza tenda ya kutaka kuingia ubia na mtu!

Tulipoanzisha kampuni yetu ya Viatu ya Bora wao tayari walikuwa na Bata yao.
Bora yetu ikaweza kutoa huduma hadi vijijini lakini kwa namna isiyoeleweka ikaishia kubinafsishwa na kisha kugeuzwa ya kutengeneza kandambili na mwishowe imejifia kifo cha mende, wakati majirani zetu bado wanaendelea na Bata yao kiasi hata cha kufungua matawi nchini mwetu.

Sio nia yangu kuwasifu lakini mnyonge mnyongeni lakini haki yake mpeni.
Tunapaswa kufika mahali na kujiuliza viongozi wao, potelea mbali kwamba nao wana ma-EPA na ma-Mameremeta yao, wana nini cha ziada ambacho viongozi wetu hawana?

Kwa nini viongozi wetu hawajifunzi kutokana na makosa ya kuamini kuwa ubinafsishaji na ubia ndio muarobaini wa matatizo yanayokabili mashirika na makampuni yetu?

Ni nani anayefaidika na kutuletea na kutuingiza kwenye mikataba mibovu na watu wasiostahili hata kuitwa wawekezaji?


