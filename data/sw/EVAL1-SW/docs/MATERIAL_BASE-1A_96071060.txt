
Waziri mteule atahadharisha polisi
MBUNGE wa Kajiado ya Kati, Jenerali mstaafu Joseph Nkaissery jana alisema hatakubali uzembe na utendakazi duni katika vikosi vya usalama iwapo ataidhinishwa kuwa Waziri wa Usalama.
“Hatutaki fedheha. Lazima watu wafanye kazi. Wanalipwa kufanya kazi. Iwapo hawatafanya kazi lazima waondoke. Watu lazima wawajibike na iwapo hawataki lazima waende,” alisema Jenerali Nkaissery alipokuwa akihojiwa na kamati ya bunge kuhusu usalama.
“Maono yangu nikipata wadhifa huu ni kujenga kikosi chenye nidhamu ya hali ya juu, elekevu sana na imara. Iwapo tutapata hilo tutakuwa katika mwelekeo tunaotaka kwenda,” alisema.
Mbunge huyo hata hivyo alipuuzilia mbali wazo kwamba ndiye atakuwa na suluhu la kudumu la matatizo ya usalama yanayokumba taifa, akisisitiza kuwa itachukua juhudi za pamoja.
“Nkaissery si jibu la usalama. Si suluhu. Ni wajibu wa Wakenya wote,” akasema Jenerali Nkaissery alionyesha ujuzi wake wa kisiasa na kijeshi wakati wote katika mahojiano hayo. 
Alikiri kuwa tatizo la usalama ni kusambaratika na kuvunjika kwa utaratibu wa kisheria na taasisi na akaomba wabunge kuunga mkono marekebisho ya sheria ambayo atapendekeza.
Kuhusu mswada mpya wa usalama, waziri huyo mteule alisema vipengee vyote vinavyokiuka haki za binadamu lazima viondolewe.
Alisema hatua ya kwanza atakayochukua akiingia ofisini ni kufanya hesabu ya wafanyakazi, magari na silaha zilizopo, na kisha kurejea kwa Bunge kuomba fedha kuziba mianya. 
Mbunge huyo aliteuliwa na Rais Uhuru Kenyatta wiki jana kuchukua mahala pa Joseph Ole Lenku.


