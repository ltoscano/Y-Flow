
Bado limbukeni lakini hana nia kuruhusu chochote kuzima nyota
HUENDA bado ni mbichi katika ulingo wa muziki lakini ni dhahiri kuwa chipukizi Vivian Odi yuko mbioni kuliweka jina lake kwenye ramani ya burudani kama mojawapo ya waandishi wa nyimbo na wanamuziki wachangamfu.
Juma lililopita alizindua wimbo wake `Yamenijaa', kibao ambacho kinalenga siku ya wapendanao itakayoadhimisha Jumapili hii kutokana na ujumbe wake mzito wa mapenzi, huku wimbo wake `Nolele' alioimba kwa ushirikiano na Kendi ukiendelea kupokelewa vyema na mashabiki.
Bidii na ustadi wake umempa fursa ya kushirikiana na mojawapo ya wanarepa wenye ushawishi mkubwa nchini, miezi michache tu baada ya kubisha hodi katika fani ya burudani.
Tayari ana vibao saba ambavyo licha ya kuwa hajavizindua anatumai vitawasisimua wengi.
Lakini kinachompa mpigo akilinganishwa na wasanii wengine wanaochipuka ni ukakamvu wake, fikra ambayo imempa msukumo wa kuendelea kuimba.
"Nimetembea studio za muziki mbalimbali na kufukuzwa mara kadha lakini hilo halikunivunja moyo kwani nimekuwa nikijipa moyo wa kuimba, hatua ambayo imenifikisha hapa nilipo sasa," aeleza.
Kipaji chake kimuziki kilianza akiwa shuleni ambapo baada ya kujihusisha na kwaya ya chama cha Wakristu (C.U) shuleni aliamua muziki ulikuwa mwito wake. Lakini ilikuwa baada ya kukamilisha shule ya upili ndipo alipotambua kipaji chake kamili na kuimba `Umenibamba' kwa ushirikiano na Expert Mukwanja, msanii mwenye makao yake mjini Kisumu.
"Baadaye nilijiunga na kikundi cha The Millie mjini Kisumu ambapo tulivutia mashabiki kibao.
Lakini mwaka wa 2010 nilihisi kuwa nilihitaji changamoto zaidi na hapo nikaamua kuanza kuimba kivyangu na kuhamia jijini Nairobi," aeleza. Katika mahojiano anazungumza kwa hisia kali kuhusu ukiritimba katika sekta ya muziki, suala ambalo ni tishio kwa wanamuziki wachanga.
Una hisia kali sana kuhusu matatizo yanayowakumba wanamuziki. Nini hasa kinachoendelea?
JIBU: Tatizo kuu katika muziki ni wivu miongoni mwa wasanii
bali na baadhi ya washikadau katika sekta hii ambao wamekuwa
wakilemaza jitihada za wanamuziki hasa wanaochipuka. Wasanii wasikubali kumpa yeyote nguvu za kujiona kana yeye ni Mungu.
Lo! Hayo ni matamshi makali sana lakini turejelee muziki wako. Miaka miwili iliyopita ukiwa bado mbichi katika ulingo huu ulishirikishwa katika kibao, `Sitaki Kukuona' cha mwanarepa Rabbit. Uliwezaje kujinasia kolabo hiyo?
JIBU: Nilikutana naye kupitia rafiki na hivyo tumefahamiana
kidogo kumaanisha kuwa haikuwa ngumu sasa kufanya kazi pamoja.
Wimbo `Nolele' umekuwa gumzo la watu wengi mtaani, unazungumzia nini?
JIBU: Wimbo huu unawapa ushauri watu kuhusu umuhimu
wa kujitenga na lolote linalowarudisha nyuma kimaisha. Kwa mfano ikiwa ni kaka asiyekusaidia kwa lolote kama binti hauna budi ila kuachana naye.
Una nyimbo saba ambazo haujatoa. Kwa nini na vibao hivi ni vipi?
JIBU: Kama msanii yeyote anayechipuka, suala la pesa halikosi
kukukwamisha. Fedha ndizo zimekuwa kizingiti kwangu kwani kila kibao kinahitaji pesa kurekodiwa na wakati mwingine hazipatikani. Vibao hivi ni `Girigiri', `Nilisonga' na `Fly' miongoni mwa nyimbo zingine.
Ujumbe wako unatokana na nini?
JIBU: Msukumo wa kuandika nyimbo kwa mara nyingi hunijia nikiwa usingizini. Kuna wakati ambapo naweza kuota kuhusu mdundo au maneno fulani ya wimbo na pindi ninapoamka najipata nikiyarudia hayo maneno ambapo baada ya muda hugeuka na kuwa wimbo.
Wewe hujiandikia nyimbo tu au kuna wanamuziki wengine wanaotafuta huduma hii kutoka kwako?
JIBU: Mbali na kujiandikia muziki wangu pia nimehusika katika baadhi ya vibao vya wanamuziki maarufu. Kwa mfano nilihusika katika kibao `Yesu Yegwe', kilichoimbwa na Rufftone kwa ushirikiano na Bin Sizario.
Naelewa wewe ni mmoja wa wasanii wasiokuwa na vigezo katika uwanja wa burudani. Unapanga kuimarika vipi kimuziki ikiwa hakuna unayeshindana naye?
JIBU: Sio kwa ubaya lakini japo nafurahishwa na kazi ya wasanii mbalimbali, sitamani kufuata mfano wa yeyote ila lengo langu ni kuboresha muziki wangu.


