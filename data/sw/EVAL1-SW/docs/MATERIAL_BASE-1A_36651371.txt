
Usipomsifu mkeo, huenda mume wa nje akamega penzi
SALAMU za awali ziwafikie wale wote walio kwenye mfungo wa mwezi mtukufu wa Ramadhan.
Hatua ya leo ningependa niianze kwa kusimulia kisa cha dada ambaye ameolewa miaka kadha iliyopita na anafanya kazi kwenye kampuni moja maarufu jijini Nairobi.
Dada huyu ni mtanashati na akitoka huwa anahakikisha amevaa nguo za kuvutia zinazoendana na maungo yake. Lakini katika muda wote wa ndoa yao, hakuna siku ambayo mumewe amewahi kumwambia amependeza.
Hata akitoka asubuhi na kwenda S kupanda matatu ili awahi kazini, mumewe anakuwa kama haoni jinsi mke alivyong'ara. Lakini vijana wa kijiweni kwenye njia anayopita ndio ambao humsifu kila asubuhi. Kuna kijana ambaye kila siku yule dada akipita anamsifia kuwa kapendeza na ana umbo zuri. Basi huyu dada akawa anahisi raha kuambiwa maneno mazuri na yule kijana na ikafika wakati akawa anajisikia kumpenda.
Kaka, iwapo umeoa na huna habari hadi leo, mwanamke anapenda kusifiwa. Jinsi anavyovaa, jinsi anavyopendeza, jinsi anavyoshirikiana nawe na jinsi anavyoweza kuonana nawe.
Na ndio maana zikipita siku, wiki, miezi na miaka humsifii wala kuonekana kujali jinsi anavyopendeza, atakuwa anajisikia vibaya hata kama hajakueleza hivyo.
Hebu leo hii jiulize, ni mangapi mazuri ambayo mpenzi wako anakufanyia. Je, unachukua dakika chache kumsifia na kumshukuru? Naamini Mola amekujalia kuwa na mpenzi mzuri, unaona shida gani kumsifia kwa hilo mpaka wanaume wengine wafanye hivyo? Unadhani unatumia nguvu gani kumsifia mpenzi wako kutokana na mahaba mazito anayokupatia? Kwa taarifa yako kumsifia mpenzi wako kwa yale anayokufanyia kuna faida nyingi lakini kwa leo nitagusia chache.
Kwanza kunaongeza mapenzi.
Mke anaposifiwa kuwa anayajua mahaba hata kama si kwa kiwango kikubwa, anafarijika vya kutosha.
Anajihisi aliyekamilika kwa kuHatua ya leo ningependa fikia hatua ya kufanya mambo ya kumridhisha mpenzi wake na kwa mazingira hayo anaamini huwezi kumsaliti. Hisia hizo zitamfanya azidi kukupenda.
Pia unapomsifia mpenzi wako kwa yale anayokufanyia, unamfanya aongeze kasi ya kukufanyia ili nawe uzidi kumpenda.
Kwa mfano, unapokutana na mpenzi wako kisha ukamwambia "umependeza kweli mpenzi wangu, nazidi kukupenda kwa unavyovaa." Mtu anayeambiwa maneno haya atajitahidi sana siku zote aonekane nadhifu na wa kuvutia kwa mpenzi wake akijua kwamba, akivaa ili mradi kuvaa, hatamfurahisha mpenzi wake. Kwa maana hiyo kumsifia mpenzi wako kunamfanya azidi kuwa bora.
Ukitaka kujua ukweli wa hili, fuatilia na utabaini kuwa, wanawake wanapokatiza mitaa na kukutana na wanaume wakasifiwa kwa uzuri au kwa mavazi, hufarijika sana.
Kwa taarifa yako sasa ni kwamba, mwanaume wa nje akijenga tabia ya kumsifia mkeo kila mara, kuna uwezekano mkubwa sana wa kukumegea penzi lako. Nasema hivyo kwa kuwa, wapo wanaume ambao wanatumia mwanya huo.
Mkeo ameishi nawe kwa muda mrefu lakini hujawahi kumsifia kwa namna yoyote, akitokea mwanaume wa nje akawa anamsifia kila wakati, anaweza kujikutana analainika na hata akitongozowa kuna uwezekano mkubwa wa kuhadaiwa.
Ninachotaka kusisitiza ni kwamba, tusifiane pale inapobidi huku tukijua kuwa kwa kufanya hivyo tunaimarisha uhusiano wetu.
Kama kavaa, kapendeza msifu.
Kakupikia chakula kitamu, msifu.
Kakupa mahaba mazito, msifu pia.
Lakini mbali na haya, unatakiwa kuridhika kwa kile unachokipata kutoka kwa huyo mpenzi wako.
Jambo la msingi katika maisha yetu ni kupata mtu mwenye mapenzi ya dhati na si kumpata anayeweza kukuridhisha katika mambo kadha wa kadha.
Ni mambo madogo lakini ukiyafanya yatakuwa ni mbolea katika uhusiano wenu.
sizarinah@gmail.com 


