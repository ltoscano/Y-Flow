
Huenda maelfu wakakosa kura Nigeria
Huenda takriban watu 1.5 milioni waliokimbia makwao kuhepa wapiganaji wa Kiislamu wa Boko Haram eneo la Kaskazini Mashariki mwa Nigeria wakakosa kupiga kura ikiwa sheria haitabadilishwa, afisa mmoja wa uchaguzi alisema.
“Kuna upungufu wa kisheria ambao unaohitaji kusuluhishwa kwa wakati ufaao la sivyo watu watanyimwa haki,” alisema afisa huyo.
Aliyekuwa kiongozi wa wanajeshi Muhammadu Buhari atamenyana na Rais Goodluck Jonathan wakati wa uchaguzi wa Februari, 2015.
Uasi wa Boko Haram umeathiri zaidi maeneo yaliyo na wafuasi wengi wa upinzani.
Mwaka jana, Rais Jonathan alitangaza hali ya hatari katika majimbo ya kaskazini mashariki ya Adamawa, Borno na Yobe kama njia ya kukabiliana na uasi huo.
Lakini Boko Haram imezidisha mashambulizi yake tangu wakati huo na imetangaza majimbo iliyotwaa kuwa ya Kiislamu. 
Na MASHIRIKA


