
Kitendawili cha Mapinduzi ya Zanzibar na historia ilivyopotoshwa May 30, 2012

SHEREHE za Uhuru wa Zanzibar, Desemba 10, 1963 zilihudhuriwa na watu mashuhuri kutoka nchi 70, wakiwamo Mwana wa Malkia wa Uingereza na Agha Khan.
Siku hiyo, Serikali ya Uingereza ilikabidhi hati ya Uhuru kwa Serikali ya mseto iliyoundwa na vyama vya Zanzibar Nationalist Party (ZNP), na Zanzibar and Pemba People’s Party (ZPPP) chini ya Waziri Mkuu Mohamed Shamte wa ZPPP.
Hatua hiyo ilifikiwa kufuatia ushindi wa vyama hivyo katika uchaguzi mkuu wa Julai, 1963, dhidi ya Chama cha Afro-Shirazi Party (ASP) kilichokuwa kikiongozwa na Abeid Amani Karume.
Jambo lililoshangaza wengi siku hiyo, ni sherehe hizo kutohudhuriwa na kiongozi yeyote wa Afrika Mashariki. Na katika hatua nyingine ya kushangaza zaidi, mtu mmoja aliyejulikana kwa jina la Abdulrahman Mohamed Babu, kiongozi wa Chama cha Umma Party (UP) aliduwaza umati alipotoa salam za Uhuru akisema
“…tunaelewa Uhuru wa kweli maana yake ni nini; lakini Wazanzibari, chini ya Chama chao cha Umma Party, wanasubiri kunyakua uhuru mikononi mwao siku na saa ikiwadia”.
Siku 34 baadaye, Jumapili jioni ya January 12, 1964, mtu mmoja aliyejitambulisha kupitia Radio Zanzibar kama “Field Marshal” John Okello, alitangaza kwamba Serikali ya ZNP/ZPPP ilikuwa imepinduliwa; na kwamba ASP na Chama cha Umma Party vitaunda Serikali mpya. Alisema, “Zanzibar sasa ni Jamhuri”.
Siku ya pili akatangaza kwamba Sultani (wa Zanzibar) alikuwa amefukuzwa asirudi tena, na kwamba jumba lake na mali yake ilikuwa imetaifishwa, na kuwa
“Mguu wake hautakanyaga ardhi yetu tena”.
Huku akiwaomba wananchi watulie, Okello alitangaza kuwa mawaziri wa zamani wanne watanyongwa; akamtaka Abeid Amani Karume kuchukua nafasi yake.
“Field Marshal” Okello alitangaza Serikali yake (Baraza la Mapinduzi) kwa kujiteua yeye mwenyewe kama Kiongozi wa Mapinduzi na mkuu wa Serikali, kisha akamteua Karume kuwa Rais wa Jamhuri mpya ya Zanzibar na Pemba.
Wengine aliowateua ni Abdallah Kassim Hanga, ambaye alikuwa Naibu Katibu Mkuu wa ASP na rafiki mkubwa wa Babu, kuwa Makamu wa Rais; na Babu akateuliwa Waziri wa Ulinzi na Mambo ya Nje.
Nafasi za juu za uwaziri zilizobakia zilichukuliwa na viongozi wa ASP na Umma Party. Bado kuna kitendawili kisichoteguliwa kuhusu nani, au ni chama gani kilichoongoza Mapinduzi ya Zanzibar, Januari 12, 1964. Wapo wanaodai kwamba, wanaharakati wa chama cha ASP, chini ya uongozi wa Karume, ndio walifanya kazi hiyo.
Lakini wapo pia wanaosema kwamba, ni wanaharakati wa Umma Party cha Abdulrahman Babu, kwa kushirikiana na wanaharakati wa ASP, ndio waliopanga na kuongoza Mapinduzi hayo.
Wengine wanadai ni “Field Marshal” John Okello, mtu ambaye kabla ya Mapinduzi hakujulikana sana kwamba, kwa kushirikiana na vijana wa ASP na Umma Party, bila ya kuwajulisha viongozi wa vyama hivyo, kwa hofu kwamba wangeyazuia ndiye aliyeyaongoza Mapinduzi. Katika kitendawili hiki, swali linabaki pale pale: Nani aliyebuni na kuongoza Mapinduzi ya Zanzibar?.
Huwezi kupata jibu la swali hili na sababu za mapinduzi, bila kuangalia kwanza namna Serikali iliyopinduliwa ilivyoingia madarakani hapo Desemba 10, 1963.
Itakumbukwa kwamba siasa za uhuru wa Zanzibar zilianza na vyama vikuu viwili, ZNP kilichoundwa mwaka 1956, na ASP kilichoundwa 1957, na baadaye chama cha tatu cha ZPPP kilichoundwa 1961 na wanachama waliojiengua kutoka ASP.
Zanzibar ilikuwa nchi ya kwanza Afrika Mashariki kufanya uchaguzi chini ya mfumo wa demokrasia ya vyama vingi mwaka 1957.
Chaguzi zote kati ya 1957 na 1963 hazikutoa mshindi kutokana na ama vyama kushindwa kupata kura za kutosha au kugubikwa na ghasia. Katika uchaguzi wa mwisho Julai 1963, Zanzibar iligawanywa katika majimbo 31 ya uchaguzi, majimbo 17 yakiwa Unguja na 14 Pemba, na wapiga kura 165,000 waliandikishwa. Wote walioandikishwa walipiga kura huku kura 5000 ziliharibika.
Matokeo yalikuwa kwamba, Muungano wa ZNP/ZPPP ulinyakua majimbo 18 dhidi ya 13 ya ASP. Na ingawa ASP ilishindwa kwa viti vya Bunge, ilipata asilimia 54 ya kura zote zilizopigwa.
Kwa matokeo hayo, viongozi wa ASP walitarajia ingeundwa Serikali ya Mseto badala ya kuunda upinzani wa Kibunge bungeni. Hivyo waliwasiliana na uongozi wa ZNP/ZPPP juu ya uwezekano wa kugawana sawa nafasi za uwaziri, lakini ombi lao lilitupiliwa mbali kwa madai kwamba mwanya kama huo ulitolewa kwa ASP kwenye Mkutano wa Kikatiba mjini London mwaka 1962, lakini ASP ikakataa kata kata.
Kufuatia ushindi huo Serikali ya Uingereza iliviomba ZNP/ZPPP kuunda Serikali; na hivyo ikakabidhiwa uhuru chini ya uongozi wa Waziri Mkuu wa kwanza wa Zanzibar, Mohamed Shamte.
Nihaharakishe kutamka mapema hapa kwa manufaa ya yanayofuata, kwamba, miezi kadhaa kabla ya uchaguzi wa Julai 1963, chama kingine cha mrengo wa Kikomunisti “Umma Party” (UP) kiliundwa na vijana wanaharakati waliojiengua kutoka ZNP wakiongozwa na Abdulrahman Mohamed Babu.
Babu ndiye huyo huyo aliyeiambia Serikali mpya ya ZNP/ZPPP siku ya uhuru kwamba Wazanzibari walikuwa wanasubiri kunyakua uhuru, saa na siku ikiwadia.
Umma hakikushiriki katika uchaguzi wa Julai 1963, lakini kilishabihiana kimtazamo na baadhi ya vijana wanaharakati ndani ya ASP.
Umma Party kiligeuka mpinzani mkuu wa Serikali ya ZNP/ZPPP na Sultani baada ya uhuru, kiasi kwamba mwanzoni mwa Januari 1964, kabla ya Mapinduzi, Serikali ilikipiga marufuku na Babu akatafutwa akamatwe kwa uhaini, lakini akakimbilia Dar es Salaam.
Umma Party kilipata nguvu kwa kuungwa mkono na tabaka la chini lote la Kizanzibari pamoja na vikundi pinzani vya Serikali, kama vile Shirikisho la Wafanyakazi Zanzibar (ZPFL), wanaharakati wa ASP, vyombo vya habari na chama cha waandishi wa habari Zanzibar.
Kwa sababu hii Umma Party kiliweza kuwa Mratibu mwenye nguvu na ushawishi mkubwa kwa vyombo na Taasisi hizi katika kipindi chote kati ya uchaguzi wa Julai 1963, na Mapinduzi ya Januari 12, 1964. Wakati huo ASP kilikuwa kikikabiliwa na mgawanyiko kutokana na migogoro ya ndani.
Wakati ASP ikiendelea kutibu majeraha ya kushindwa uchaguzi na hasira kwa kukataliwa kuunda Serikali ya Mseto na ZNP/ZPPP, huku viongozi wake wakilaumiana kwa kushindwa uchaguzi, lilizuka wazo (kwa siri) miongoni mwa wanaharakati wa Umma Party na vikundi tulivyovitaja mwanzo, la kuanzisha machafuko nchini kupinga hatua mbalimbali za Serikali kwa jamii ya Kizanzibari.
Uwezekano wa ASP kushiriki katika machafuko hayo, ulikuwa mdogo kutokana na mgawanyiko uliozua vikundi vitatu kinzani juu ya hatma ya siasa Visiwani.
Kikundi cha kwanza kilitaka mazungumzo ya kuundwa kwa Serikali ya Mseto kati ya ZNP /ZPPP na ASP yafufuliwe na kuendelezwa kwa nguvu zote kabla chama hicho hakijapoteza imani kwa wananchi.
Kikundi cha pili cha viongozi, kikiongozwa na Rais wa ASP, Karume, kilipendelea upinzani Bungeni wenye nguvu, lakini wenye utii mkubwa kwa Serikali madarakni, ili kutoichokoza Serikali hiyo ikatumia nguvu za Sheria na Polisi kwa chama chao.
Kikundi cha tatu kilitaka upinzani wa wazi wazi kwa ushirikiano wa karibu na wanaharakati wa Umma Party. Mbinu zilizo fikiriwa ni pamoja na hujuma ya miundombinu na mapambano dhidi ya Serikali madarakani.
Mpaka hapo, ni dhahiri kwamba ASP ilikuwa ikiwayawaya gizani bila kujua njia ya kutokea; kilipoteza ari ya kisiasa, hakikuwa tena chama chenye nguvu kuweza kukabiliana na Serikali ya Mseto ya ZNP/ZPPP. Hiyo ilikuwa Desemba 1963, siku kadhaa tu kabla ya Mapinduzi.
Mapinduzi yoyote, tena mapinduzi ya umwagaji damu yanataka maandalizi ya muda wa kutosha. Hapa tunaona kwamba, Zanzibar ilipata uhuru Desemba 10, 1963 na siku 34 tu baadaye Serikali ikapinduliwa. Je, siku 34 zinatosha kwa maandalizi ya Mapinduzi kama hayo, yanayohesabiwa kuwa ya aina yake Barani Afrika, mithili ya yale ya Cuba mwaka 1959?. Kama yalikuwapo maandalizi ya kutosha yalianza lini na nani, au chama gani kilihusika?
Tumeona jinsi ASP kilivyokuwa dhaifu kutokana na kujidhoofisha chenyewe, kuweza kuongoza Mapinduzi. Tena viongozi wake walikuwa waoga kwa Serikali.
Je, tukubali kwamba wanaharakati wa Umma Party, kwa kushirikiana na wale wa ASP ndio waliobuni na kuongoza Mapinduzi bila ridhaa ya viongozi wao?
Ukimwondoa Karume ambaye hakupendelea ghasia na umwagaji damu; na ukichukulia kwamba Chama cha Umma Party na kiongozi wake Babu, kilikuwa chama cha kimapinduzi, harakati na mapambano kwa misingi ya mapinduzi yaliyotokea, je, tuseme kwamba Abdulrahman Babu alijua mapema juu ya mapinduzi hayo, au kushiriki katika mipango?.
Kama Karume (ASP) na Babu (UP) hawakupanga wala kushiriki au kufahamu mapema juu ya mapinduzi hayo, je tukubali kwamba “Field Marshal” John Gideon Okello ndiye aliyepanga na kuongoza mapinduzi hayo, toka mwanzo hadi kuunda Serikali ya awamu ya pili Zanzibar?


