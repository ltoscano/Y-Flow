
Safaricom yaibuka bora tena katika ulipaji ushuru
KWA mara ya tatu mfululizo kampuni ya mawasiliano ya simu ya Safaricom ilitangazwa kuwa mlipa ushuru bora zaidi nchini.
Kampuni hiyo inayotoa huduma za simu za mkono, iliendeleza rekodi yake wakati mshindani wake mkuu Kenya Breweries Limited ikishuka hadi nafasi ya tano. 
Tume ya Kuajiri Walimu (TSC) ilikuwa ya pili huku Wizara ya Usalama na Mambo ya Ndani, ambayo husimamia polisi na wakuu wa utawala wa serikali kama makamishna wa kaunti hadi machifu ikiwa ya tatu.
Hata hivyo, sekta ya benki iliipiku ile ya viwanda kwani kulikuwa na benki nne kati ya walipaji ushuru bora nchini kwa kipindi cha mwaka 2013/2014.
Benki ya Kenya Commecial (KCB) ilikuwa ya nne na kufuatwa na Equity, Standard Chartered na Barclays katika nafasi za sita, saba na nane mtawalia. Kampuni ya Kenya Pipeline ilikuwa ya tisa huku Wizara ya Afya ikifunga orodha ya kumi-bora.
Akizungumza wakati wa hafla ya uzinduzi wa Wiki ya Mlipa Ushuru katika Jumba la Mikutano ya Kimataifa la KICC, Nairobi, Rais Uhuru Kenyatta aliwataka Wakenya wawafichue watu wanaofuja pesa za umma. 
“Nataka kila mmoja wetu achukue jukumu la kuwa mchungaji wa pesa za umma. Ukimwona mtu anafanya ufisadi, mfichue,” akasema.
-JUMA NAMLOLA


