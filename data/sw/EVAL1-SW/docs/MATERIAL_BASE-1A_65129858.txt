
Uhaba wa maji wakabiliwa kwa kununua mashine mbili
Na FAROUK MWABEGE
HATIMAYE tatizo la uhaba wa maji katika kaunti ya Kwale linatarajiwa kuzikwa katika kaburi la sahau baada ya serikali ya kaunti hiyo kununua mashine mbili za kusambaza maji zilizogharimu Sh6.4 milioni.
Mashine hizo zinatarajiwa kutoa afueni kubwa kwa wakazi wanaoishi katika makao makuu ya kaunti hiyo katika mji wa Kwale pamoja na vitongoji vyake ambavyo vimekuwa vikikabiliwa na tatizo hilo kwa mda mrefu sasa.
Akiongea na waandishi wa habari wakati wa kuzipokea rasmi mashine hizo, Mkurugenzi wa kampuni ya maji katika kaunti hiyo Bw Nyundo Katembo, alisema kuwa, uhafifu wa mashine zilizokuwepo hapo awali ulichangia pakubwa katika uhaba huo.
Aidha alidokeza kuwa, kuanzia mwezi Februari hadi mwisho wa mwezi wa Aprili, kampuni hiyo imepoteza zaidi ya saa 264 za usambazaji wa maji kutokana na ukosefu wa nguvu za umeme na uharibifu wa mashini hizo.
Bw Katembo alieleza kuwa, uzito wa mashini ni nusu tani kila moja na zina uwezo wa kusambaza mita 55 za maji kwa kila saa idadi ambayo inatarajiwa kuongeza mara dufu kiwango cha matumizi ya maji katika kaunti hiyo.
Mkurugenzi huyo aliongeza kuwa, mashine hizo zitawekwa katika vituo viwili vya usambazaji wa maji ambavyo ndio nguzo kuu ya kuhakikisha kuwa maji yanafika kwa urahisi katika maeneo yote husika. 


