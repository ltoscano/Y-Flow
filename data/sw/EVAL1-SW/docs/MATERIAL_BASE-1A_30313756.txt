Kwa nini wanaume wanatunyamazisha na misuli, kwani misuli ni akili?
Jun 02, 2012

Kwa Waziri wa Mikiki na Makeke,
Uzitoni Street,
Bongo.
Mpenzi Frank,
BILA shaka mu wazima si wazimu kama wengine. Vipi mihangaiko huko?
Nilitarajia utanitakia heri ya siku ya wanawake angalau, lakini kimyaaa! Au utaanza mambo zako za kudai mwanamume awe na siku yake pia. Hujui kwamba wanaume wana siku 364, iweje mtuonee gere kwa hii siku moja tu?
Hata hivyo, naona siku hii ni kwa ajili ya walio nacho. Nani anatukumbuka sisi wafanyakazi wa ndani siku hiyo? Kila mara ni mambo ya kuongeza nafasi za uongozi kwenye ngazi za juu, na mengine kama hayo. Mimi na wenzangu …. Aaaah! Ingawa hapo si tofauti na wanaume pia. Waheshimiwa na vitambi vyao watakumbuka akina Frank mwaka gani kama si wakati wa kutafuta kura zao kwa nguvu zote?
Lakini labda siwatendei haki. Angalau kwenye masuala ya kunyanyaswa kijinsia tunakumbukwa. Na hii pia nafikiria ni kwa sababu hata uwe mwanamke wa kazi gani na hadhi gani, waweza kusumbuliwa, kunyanyaswa, kulazimishwa kusikiliza upuuzi wa kila aina kutoka kwa wanaume wasio na haya, wala aibu, wala soni na hata kubakwa. Tena kwa kiasi fulani naona hali inazidi kuwa mbaya kwa kiasi ambacho mwanamke anapanda ngazi.
Nikimsikiliza binti bosi kuhusu manyanyaso huko chuo kikuu najiuliza kama elimu ina faida yoyote. Upande wa wasichana inawafanya wanyanyasike zaidi na upande wa wanaume elimu hata haiondoi fikra finyu. Au wanaume ni waoga mpenzi?
Labda wanaogopa kushindwa na sisi ndiyo maana lazima watukalie vibaya na kutumia misuli kutunyamazisha, kana kwamba misuli ni akili.
Namkumbuka sana rafiki yangu Jeni ambaye alikuja hapa kutafuta kazi. Msichana atapata kazi gani zaidi ya kuwa hausigali kama mimi, au kunyanyaswa kwenye mabaa, kama si kukubali hali na kusimama barabarani kabisa?
Basi Jeni alijitahidi kuanza angalau kukaanga samaki na kuwauza jioni. Kumbe sehemu ya malipo ilikuwa ni kushikwashikwa hovyo. Si unajua mpenzi? Hata pale kwetu, watu wakija kununua vitumbua, anataka kutumbua pia kwa kushikashika matiti ya msichana na akikataa, wanaondoka na vitumbua bila kulipa, eti msichana ana tabia mbaya. Nani ana tabia mbaya jamani?
Basi kwa Jeni ilikuwa mbaya sana. Mimi nilikuwa najaribu kumwunga mkono kila nikitumwa dukani na Mama Bosi. Sasa wiki juzi alitoweka kabisa. Baada ya kumkosa mara tatu hivi, nikawauliza wenzie ameenda wapi. Wacha wacheke!
‘He, hujasikia? Kaliwa mande!’
Wasichana wakacheka tena. Wakacheka kwa nguvu kabisa. Nilishangaa sana. Mwenzao kafanyiwa unyama wao wanacheka. Ikabidi niulize zaidi.
‘Kwa nini?’
‘Si aliringa. Jamaa alikuwa anakuja kila siku kumbembeleza. Akaleta hata zawadi lakini mwenzio maringo hayo! Kamtoa nje hivihivi.’
‘Kwani la ajabu ni nini. Amechumbiwa na anatarajia kufunga ndoa hivi karibuni.’
Wale wasichana wakaangaliana kisha wakacheka tena.’
‘Tuone kama ataolewa tena! Heeee!’
Kwa kweli mpenzi nilikasirika sana.
‘Mnacheka nini? Msichana mwenzetu anabakwa kinyama namna hii nyinyi mnaona fahari gani?’
‘Alijitakia! Kwa nini amringie yule?’
‘Kwani kukataa ni kuringa? Msichana ana haki ya kukataa.’
‘Lakini yule jamaa alikasirika sana. Anambembeleza weeeee lakini wapi!’
‘Mnashangaa nini? Jamaa kapenda, sawa, lakini haina maana kwamba ni lazima apendwe pia. Wanaume wanafikiri kwamba wakipenda tu, lazima wapendwe.’
‘Si wanaume jamani’
‘Hapana. Na kubaka ni kosa la jinai, ni ukatili. Na kula mande ni mbaya zaidi. Hivi hawa watu wanaofanya unyama namna hii wana akili gani. Kisha nyinyi mnawaunga mkono.’
Wasichana wengine wakaendelea kucheka lakini niliona maneno yangu yamewaingia wawili kati yao.
‘Jamani, lakini huyu anasema ukweli. Kwa nini tunawaendekeza wanaume namna hii? Kwani ni haki yao kufanya mapenzi na msichana yeyote wanayemtamani?’
‘We angalia, utaliwa mande na wewe!’
Basi mpenzi ilibidi kwenda kumtafuta Jeni. Nikamkuta amejifungia chumbani mwake hataki kuonana na mtu, analia tu. Analia. Nilijaribu kumbembeleza aende polisi lakini alibaki analia tu.’
‘Kwa nini tumezaliwa wasichana jamani? Tunafanyiwa unyama wote huu hakuna hata mtu anayejali. Watu wazima kama si wazimu wanapita. Wanaona tukishikwa matiti, tukitukanwa lakini nani anachukua hatua. Wanatuona tukisumbuliwa kwenye daladala lakini wanakaa tu wakingoja kwenda kusali Ijumaa au Jumapili na kujidai watakatifu sana. Hata wale jamaa waliponishika, nilipiga kelele sana. Kulikuwa na kundi la wanaume karibu lakini walicheka tu.
‘Mwache huyu afundishwe. Huwezi kuwachezea wanaume hivihivi.’
Jeni aliendelea kulia. Dada yake alikuwapo lakini yeye naye alikuwa hajui afanye nini. Maisha ya mtu yanaharibiwa hivihivi. Mimi nililazimika kurudi kwa bosi kabla sijagunduliwa sipo. Lakini nilishindwa kujizuia. Niliendelea kufanya kazi huku nikilia hadi Binti Bosi akanigundua.


