
Wapelelezi wakamata wachochezi
WAPELELEZI katika Kaunti ya Kilifi wamepiga hatua katika juhudi za kuwanasa watu walioandika jumbe za uchochezi.
Kuna vijikaratsi ambavyo vilikuwa na jumbe zenye vitisho zikiwatisha wakazi wa Kilifi ambao sio wenyeji wahame mara moja la sivyo washambuliwe.
Vijikaratasi hivyo vilisambazwa Desemba mwaka jana, siku chache tu kabla ya Wakenya kuanza kusherhehekea siku kuu ya Krismasi.
Akiongea na Taifa Leo afisini mwaka jana, afisa mkuu wa polisi (OCPD) wa Kilifi, Bw Justine Nyaga, alisema vijikaratasi hivyo vilikuwa na ujumbe wa kuwatishia watu ambao si wazaliwa wa Pwani ambao wanaishi kaunti hiyo.
Aidha, alisema kuwa vijkaratasi hivyo vilikuwa vimetoa makataa ya mwezi wa Januari kuwa mwisho kwa watu ambao si wenyeji wa Kilifi kuondoka mara moja la sivyo washuhudie hali ngumu.
“Vijikaratasi viwili vilipatikana katika maeneo mbalimbali ya mji wa Kilifi ingawa vyote vilikuwa na ujumbe wa kufanana. Moja ya vijikaratisi hivyo kilikuwa kimeandikwa kwa mkono, ilhali kingine kilikuwa kimepigiwa chapa kwa kutumia kompyuta.
Tayari tumepata habari muhimu ambzo zitaelekea kutupatia ni akina nani ambao walihusika na vijikaratisi hivyo,” akasema. 
Kulingana na Bw Nyaga, vijikaratisi hivyo viliandikwa kati ya Desemba 20 na 24 mwaka jana katika mitaa tofauti vikiwa na ujumbe ambao ulienda na lazima wasiokuwa wenyeji wafukuzwe kufikia januari mwaka huu. Miji ya Kilifi, Mtwapa, Mnarani ndio ilikuwa imelengwa kwa matukio.
OCPD huyo alisema kuwa kile kijikaratasi cha kuandikwa kwa mkono kilipatikana katika bahasha iliyokuwa imefungwa vizuri na kuachwa katika klabu moja eneo la Mnarani. Klabu hiyo ni eneo ambalo linatumiwa sana na jamii za bara kwa burudani.Bahasha hiyo ilipatikana tarehe 20 katika sehemu ya kucheza mchezo maarufu wa pool.Ndani ya bahasha hiyo alisema ilikuwa ni karatasi hiyo ambayo ilikuwa imeandikwa na kukunjwa vizuri.
“Mkesha wa siku ya krismas, karatasi nyengine ambayo ilikuwa imepigwa chapa kwa kutumia tarakilishi ilipatikana nje ya nyumba ya mkazi mmoja wa bara katika eneo la Misufini. Eeno hilo liko mkabala na barabara ya Bamba kuelekea mjini Kilifi.
Kulingana na Bw Nyaga, mwenye nyumba aliamka na kukutana na karatsi hiyo ambayo ilimshtua sana alipoisoma. Barua ilikuwa na kichwa: ”Onyo kali kwa wewe ambaye si mpwani”.
Hata hivyo, hakutoa habari zaidi kuhusiana na jumbe zilizokuwa katika vijikaratasi hivyo ingawa alisema hazikuwa nzuri.


