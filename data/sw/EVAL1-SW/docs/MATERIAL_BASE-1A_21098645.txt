Mosíká tɛ̂ bazwélí yĕ esíká ya băna basúsu ya mibáli na băsí. Esíká mpé bazwélí Mákalámbá etóndí na băna mibáli mpé băsí ya lingómbá liye libéngámí 'La Joie' tŏ Esɛngɔ.

Ya sɔ̂lɔ́ na mokɔlɔ ya matánga tŏ ya makwéla, fɛ́ti ya Kinshásá ezalaka sé ndéngé mɔ̆kɔ́ na mobúlú ya yangó. Ná makambo ya kobína ná botámboli mobúlú esíká esálémí fɛ́tí, sé ndéngé mɔ̆kɔ́. Ná epái ya moláto mwa kitɔ́kɔ óyo mokolátemaka na ndéngé ya nsɔ́mɔ́, epái ya băsí na epái ya mibáli, ezalaka sé ndéngé mɔ̆kɔ́. Elɔ́kɔ mɔ̆kɔ́ sé makwéla makozalaka bato bábalé. Ndé matánga makozalaka tángo mosúsu atá bato bábalé tŏ básáto tŏ mpé atá bóní. Wâná ezalí sé útá basálí fɛ́ti.

Na bôngó makambo mánsɔ ma libosó ya ebandeli ya fɛ́ti ya matánga wâná, masílákí koleka. Etíkálí sé kobína mpɔ̂ ya bopési falánga ya matánga. Bilɛngɛ́ băsí mpé baye bafándí na mɛ́sa mɔ̆kɔ́ na Mákalámbá bayókí •elɛngi• mpɔ̂ batíyéli bangó mwá moto monɛ́nɛ. Sɔ́kí babɛ́tí mondúle mpɔ̂ ya bobíni, batíka yĕ tɛ̂. Mɔ̆kɔ́ na • mɔ̆kɔ́ bakómí sé bakamataka yĕ.

Na mokɔlɔ môná mwa fɛ́ti, bilɛngɛ́ bánsɔ ya Kinshásá bamíbɔngisaka ndéngé mɔ̆kɔ́ ya nsɔ́mɔ. Mwínda mongɛngísí mpenzá bangó ndéngé ya elɛngi. Bato bánsɔ bakómí sé kitɔ́kɔ lokóla băna babótámí elekí sánzá mɔ̆kɔ́ mpé babandí kokóla. Atá óyo alátákí elambá ya yĕ ya kala, emɔ́nání sé kitɔ́kɔ, atá mpé sapáto bóní bóní, endimí sé makolo.

Na mokɔlɔ ya fɛ́ti ya matánga tŏ makwéla, tokokí koloba te bato ndéngé na ndéngé babóngolaka mitéma mya bangó. Atá bangúná ná bangúná bakómí kosakana, kobína mpé komɛlɛ esíká mɔ̆kɔ́. Mɛ́sa ndéngé na ndéngé mpé ekobomaka sé masoló ma elɛngi. Băsí ná mibáli, •bakolekaleka• mpɔ̂ ya bokɛi na mɛ́sa ya baníngá mpé na bozóngi na mɛ́sa ya bangó. Mánsɔ na ntángo wâná sé bondeko, bobóto mpé na limɛmisami.

Ntángo mpé epúsání mwá. Mwăsí mɔ̆kɔ́ awéí na bolingi tatá monɛ́nɛ Mákalámbá na mɛ́sa yĕ afándí. Ntángo na ntángo akomó́tála sé míso ma bolingo. Lokóla mpé elekélí yĕ, elɛngɛ́ mwăsí na bolingi Mákalámbá, abwákélí tatá Mákalámbá motúná. Mwăsí wâná amó́túní mpé sɔ́kí azalí monzemba tŏ sɔ́kí asílí kobála.

Na motúná mwa ndéngé wâná, Mákalámbá amó́zóngísélí te, "Nakwélí naíno tɛ̂, kási ndé nakwélí sɔ́kí nalingí."

Elɛngɛ́ mwăsí yĕ yĕ mpé te, "Bóní ko yɔ̆ tatá monɛ́nɛ boye olingí óloba te ozángá mwăsí@"

Mákalámbá yĕ yĕ te, "Nazwí naíno mwăsí ngáí nakokí kobála tɛ̂."

Elɛngɛ́ mwăsi abakísí na botúní lisúsu te, "Obóyí kobála mpɔ̂ ya kitɔ́kɔ tŏ mpɔ̂ te ozwí naíno mwăsí óyo motéma mwa yɔ̆ molingí tɛ̂@"