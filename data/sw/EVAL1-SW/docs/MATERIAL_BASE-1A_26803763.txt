
Dk Stergomena: Tanzania inang’ara Jumuiya ya Afrika Mashariki Nov 22, 2012

MFUMO wa majadiliano baina Jumuiya, Sekta binafsi na wadau wengine waidhinishwa. Itifaki ya Utawala Bora ya Afrika Mashariki kusubiri kukamilika kwa utekelezaji wa hatua za awali za mtangamano. Nchi wanachama wa Jumuiya ya Afrika Mashariki yaani Tanzania, Kenya, Uganda, Rwanda na Burundi ziko katika hatua mbalimbali za utekelezaji wa mtangamano wa Jumuiya hiyo kwa lengo la kuimarisha umoja huo katika masuala ya kiuchumi, kijamii na kisiasa. 

Ili kufikia malengo ya Jumuiya hiyo, mawaziri wa Wizara ya Ushirikiano wa Afrika Mashariki, mawaziri wa Mipango na Uchumi pamoja na makatibu wakuu wa wizara hizo kutoka nchi wanachama, hukutana kila robo mwaka kwa lengo la kupitia mipango na taarifa za utekelzaji wa mtangamano wa Jumuiya ya Afrika Mashakriki.

Mkutano wa 17 wa viongozi hao, unaojulikana kama Baraza la Mawaziri wa Afrika Mashariki na Mipango ulifanyika Jijini Kampala nchini Uganda Novemba 9, mwaka huu. Katika mkutano huo uliolenga kupitia kwa undani utekelezaji wa mpango wa mtangamano kwa kila nchi, ujumbe wa Jamhuri ya Muungano wa Tanzania uliongozwa na Naibu Waziri wa Wizara ya Ushirikiano wa Afrika Mashariki, Dk. Abdulla Juma Sadallah.

Katika mkutano huo uliodumu kwa muda wa siku tano, Tanzania ilizidi kung’ara kwa kuonyesha mafanikio kwa kusimamia maslahi ya taifa na Jumuiya kwa ujumla wake, kwa kukamilisha mfumo bora wa majadiliano baina ya Jumuiya ya Afrika Mashariki na wadau mbalimbali, ikiwemo sekta binafsi na asasi za kiraia.

Hatua hiyo, ni dalili mojawapo ya ukomavu wa viongozi wa Tanzania katika kusimamia maslahi ya nchi ndani ya Jumuiya bila kupoteza malengo yaliyowekwa katika mtengamano huo. Mfumo huo utawezesha wadau hao kutoa michango yao katika masuala mbalimbali ya mtangamano wa Jumuiya ya Afrika Mashariki, na hivyo kuwafanya wananchi wazidi kutambua kuwa Jumuiya ni yao na si viongozi.

Kukamilika kwa mfumo huo, kunadhihirisha dhamira ya nchi wanachama ya kushirikisha wadau mbalimbali katika mtangamano wa Afrika Mashariki ili kuwa na mtangamano shirikishi na wenye maslahi kwa wote.

Mjadala kuhusu Itifaki Katika suala la Itifaki ya Utawala Bora ya Jumuiya ya Afrika Mashariki, mkutano huo uliazimia kwamba majadiliano yaongozwe na utekelezaji wa hatua za awali za mtangamano ambazo ni Umoja wa Forodha na Soko la Pamoja.

Kwa kuzingatia hatua zilizofikiwa katika utekelezaji wa hatua za awali za mtangamano wa Afrika Mashariki, yaani Umoja wa Forodha na Soko la Pamoja, jitihada zaidi zimeelekezwa katika kufanikisha hatua hizo ili wananchi waanze sasa kunufaika na fursa zitokanazo na hatua hizo hivyo kuwapa shauku ya kuendelea na hatua zinazofuata.

Mkutano huo pia uliazimia kwamba masuala ya Utawala Bora yanahitaji uwiano wa mifumo ya utawala na kijamii, na kwa kuzingatia kuwa mifumo ya nchi wanachama ya Utawala Bora inatofautiana, ikiwemo mihula ya urais na ukomo wa urais, Tawala za Mikoa na Serikali za Mitaa, ni vyema kwa sasa kila nchi mwanachama, ikatekeleza masuala ya Utawala Bora kwa kuzingatia Katiba na sheria za nchi husika.

Ofisi mpya za Jumuiya Kuhusu uzinduzi wa ofisi mpya za Jumuiya Jijini Arusha, mkutano huo ulikubaliana kwamba kazi hiyo ifanyike rasmi Novemba 28, mwaka huu. Uzinduzi huo utaenda sambamba na ufunguzi rasmi wa barabara ya Arusha – Namanga kwa upande wa Tanzania, na Namanga– Athi River kwa upande wa Kenya, kama sehemu ya mkutano wa kilele wa wakuu wa nchi utakaofanyika mwezi huu pia.

Mambo mengine yaliyojadiliwa na mkutano huo kwa maslahi ya Jumuiya ya Afrika Mashariki, ni pamoja na Eneo Huru la Biashara la Utatu, litakalojumuisha nchi 30 za Afrika pamoja na hatua zilizofikiwa katika utekelezaji wa hatua za awali za mtangamano.

Miundombinu ndani ya Jumuiya Mbali na mkutano huo, nchi za Afrika Mashariki zimeendelea kufaidika moja kwa moja na miradi ya pamoja ya maendeleo katika sekta mbalimbali.

Miundombinu ya barabara Serikali ya Tanzania kwa kushirikiana na nchi wanachama, imeendelea na mpango wake kamambe wa uendelezaji wa mradi wa mtandao wa barabara za Afrika Mashariki unaojulikana kama ‘The East African Road Network Project – EARNP’ unaojumuisha ujenzi wa barabara za kitaifa zinazounganisha nchi wanachama.

Katika mpango huo, Tanzania imeendelea na ujenzi wa barabara ya Arusha – Namanga – Athi River unaojumuisha barabara yenye urefu wa kilometa 104.4 kwa upande wa Tanzania. Barabara hiyo imekamilika na inatarajiwa kufunguliwa rasmi na viongozi wakuu wa nchi wanachama wa Jumuiya ya Afrika Mashariki mwezi huu wa Novemba wakati wa uzinduzi rasmi wa Makao Makuu Mapya za Jumuiya.

Ujenzi wa barabara ya Tanga–Horohoro, yenye urefu wa kilomita 66 pia umekamilika. Barabara hiyo, pamoja na mambo mengine, itarahishisha usafiri na usafirishaji baina ya Tanzania na Kenya na nchi nyingine wanachama.

Barabara nyingine zilizopo katika mtandao wa barabara wa Jumuiya zinazoendelea kujengwa kwa upande wa Tanzania, ni pamoja na zile za mtandao wa Dar es Salaam-Isaka-Lusahunga na Mutukula hadi Masaka; Lusahunga-Nyakasanza hadi Rusumo, na Rusumo-Kigali hadi Gisenyi.

Nyingine ni Biharamulo – Mwanza – Musoma – Sirari – Lodwar – Lokichogio; Tunduma – Sumbawanga – Kigoma – Manyovu (Mugina) – Rumonge – Bujumbura – Ruhwa (Bugarama) – Karongi hadi Gisenyi, pamoja na ile ya Tunduma – Iringa – Dodoma
– Arusha – Namanga hadi Moyale.

Ujenzi wa barabara hizi utarahisisha usafiri na usafirishaji wa bidhaa na huduma baina ya nchi wanachama, na hivyo kupunguza gharama za uzalishaji na vilevile gharama za kufanya biashara katika nchi za Jumuiya na hivyo kuvutia uwekezaji. 

Miundombinu ya Reli Ibara ya 91 ya Mkataba wa Uanzishwaji wa Jumuiya ya Afrika Mashariki, inazitaka nchi wanachama kukubaliana kuanzisha na kuendeleza huduma za reli zilizounganika ndani ya Jumuiya na kujenga reli mpya pale inapowezekana.

Serikali ya Tanzania kwa kushirikiana na nchi wananchama, tayari imeanza hatua za utekelezaji wa mpango wa ujenzi wa reli mpya ya hadi Rwanda na Burundi, kwa maana ya reli kutoka Dar es Salaam hadi Kigali, Rwanda, na Musongati nchini Burundi.

Utekelezaji wa mpango kamambe wa mradi wa uendelezaji wa mtandao wa reli, uliopewa jina la ’The EAC Railway Network Master Plan.’ Katika kutekeleza mpango huo, nchi za Tanzania, Rwanda na Burundi zimeendelea kushirikiana katika kuendeleza reli ya Isaka – Kigali/Keza hadi Musongati ambapo kazi za usanifu wa kina unaojumuisha upembuzi wa athari kwa mazingira, faida za kiuchumi, na tathmini ya kisheria na mfumo wa kitaasisi ikiwa ni pamoja na namna ya kushirikisha sekta binafsi zimeanza.

Kwa kuzingatia jiografia ya Tanzania kuwa nchi pekee inayopakana na nchi zote wanachama wa Jumuiya ya Afrika Mashariki, uendelezaji wa miundombinu ya reli katika Jumuiya hiyo kutaliwezesha taifa la Tanzania kuwa kiungo na kitovu cha biashara katika Jumuiya hii.

Sekta ya Nishati Ibara ya 101 ya Mkataba wa Uanzishwaji wa Jumuiya ya Afrika Mashariki, inabainisha kwamba nchi wanachama zitachukua hatua ili kuwa na Sera Mfumo wa kuwezesha matumizi ya raslimali mbalimbali za nishati kwa lengo la kuzalisha na kusambaza umeme kwa gharama nafuu katika Jumuiya nzima.

Serikali ya Tanzania, kwa kushirikiana na nchi wanachama, zinaandaa Hati za Makubaliano itakayoziwezesha nchi hizo kuuziana umeme ili kupunguza nakisi ya mahitaji. Aidha, upembuzi yakinifu kwa ajili ya kuunganisha gridi za Tanzania na Kenya kutokea Singida kwenda Arusha hadi Nairobi unaendelea.

Hati ya Makubaliano kati ya Tanzania na Uganda kuhusu Mradi wa Kuzalisha Umeme wa Murongo/Kikagati unaotarajiwa kuzalisha Megawati 16 (16MW) nayo pia tayari imesainiwa. Kwa sasa nchi za Tanzania na Uganda, zinakamilisha majadiliano ya Mkataba wa Makubaliano (Bilateral Agreement), na Mkataba wa kuuziana umeme.


