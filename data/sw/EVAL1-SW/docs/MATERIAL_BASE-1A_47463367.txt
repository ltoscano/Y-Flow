
Amani watamba katika ngome za Jubilee, Cord
Na MARY WANGARI
WAKENYA yamkini wanatafakari upya mtazamo wao wa kisiasa kufuatia ushindi usiotarajiwa wa Muungano wa Amani katika ngome za miungano mikuu kwenye uchaguzi mdogo uliofanyika Jumatatu.
Kiongozi wa Muungano wa Amani ambaye pia ndiye kiongozi wa chama cha UDF, Bw Musalia Mudavadi jana aliwapongeza wagombeaji wa muungano huo kwa matokeo hayo bora, ambapo walinyakua viti viwili vya nyadhifa ya Waakilishi wa Baraza la Kaunti, MCAs, katika maeneo yasiyotarajiwa.
“Tumeshinda miungano miwili mikuu katika ngome zao. Hii ni ishara kwamba Wakenya wanatafakari upya kuhusu imani yao katika miungano inayoleta migawanyiko nchini,” Mudavadoi alisema alipokuwa akijibu kwa nini wapiga kura walipendelea Amani.
“Tuliposema tunazindua upya taswira yetu, tulimaanisha. Kenya wanawatuza viongozi walio na mwelekeo na wasiojihusisha na kelele. Tunaweza hata kuwashangaza Mathare,” akieleza kwa nini Cord na Jubilee zilipata matokeo duni katika ngome zake.
Chama cha UDF kilisababisha mageuzi makubwa katika Kaunti ya Meru inayosheheni wafuasi wengi wa Jubilee, ambapo wawaniaji wake waliwabwaga wagombea wawili kwa tiketi ya chama cha TNA na APK katika wadi ya Maua.
Mgombea wa UDF, Bw Duncan Miriti aliibuka mshindi katika kinyanganyiro kikali, ambapo alinyakua kura 1,825 dhidi ya wagombea wa TNA, APK, Safina na ODM, waliotwaa kura 1,268, 1,004, 752 na 46 mtawalia.
Wadi ya Maua imo katika eneo bunge la Igembe Kuisni linalosimamiwa na Bw Mithika Linturi.
Katika Kaunti ya Bungoma, Amani iliibwaga Cord, wakati mwaniaji kwa tiketi ya New Ford Kenya, NFK, Robert Misiku, aliponyakua kiti cha Wadi ya Misikhu kwa ushindi mkubwa wa Cord zaidi ya kura 2,000, dhidi ya mwaniaji kwa tiekti ya Ford Kenya, FK, Milly Masungo.
Bw Mwembe alijinyakulia kura 4,000 dhidi ya kura 1,977 za Masungo na mwaniaji kwa tiketi ya ODM, Aron Masinde, aliyepata kura 184.
Ushindi huo mkubwa wa muungano wa Amani Bungoma ni pigo kuu kwa Seneta Moses Wetangula kuhusu maazimio yake ya kutawala kaunti hiyo baada ya kunyakua tena kiti chake cha useneta hivi majuzi.
Wakati wa kampeni Misiku, Katibu Mkuu wa Ford Kenya, Dkt Eseli Simiyu na Mbunge wa Kiminini Bw Chris Wamalwa, walidai kuwa ushindi kutoka kwa Ford Kenya utathibitisha seneta huyo kama kinara wa eneo hilo.
Hata hivyo, ODM ndicho chama kinachoonekana kuendelea kupoteza umaarufu pamoja na matokeo duni.
Katika uchaguzi huo mdogo wa kuwania nyadhifa za uongozi wa Wadi, ODM haikuweza kupata kura chache zaidi ya 100 kando na kupoteza kiti cha ubunge cha Bonchari kwa pengo


