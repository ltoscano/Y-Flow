
Mashabiki zingatieni tiketi za kielektroniki leo

Imeandikwa na Evance Ngâ€™ingo

Imechapishwa: 01 Oktoba 2016

LEO ni moja kati ya siku ambazo ni muhimu zaidi kwa mashabiki wa soka, hasa wa timu za Simba na Yanga zinapoumana kwenye Uwanja wa Taifa. 

Kwa miaka mingi timu hizo mbili ambazo ni miamba ya soka nchini zinapokutana huwa na hamasa kubwa kuanzia kwa mashabiki wake hata wanajamii kwa ujumla. Ila
kwa mwaka huu timu hizo zinakutana kwa mara ya kwanza huku kukiwa na mfumo mpya wa uingiaji uwanjani hapo, ambapo hakutakuwa tena na tiketi za kawaida kama ilivyozoeleka, bali utatumika mfumo wa tiketi za kielektroniki. 
Hii imeshaonekana kuwa shida kwa baadhi ya mashabiki wa timu hizi, hasa ikizingatiwa kuwa ni kwa mara ya kwanza mfumo huu unatumiwa na unaanzia kwa timu hizi kubwa. Ni dhahiri kuwa timu hizi zikiwa zinakutana watu huwa na hamasa iliyopitiliza, kwa hiyo kwa safari hii huenda hamasa hiyo ikaleta kero katika mfumo mzima wa kuingia hasa kwa kuwa wengi wao watataka kuingia bila ya kuelewa au kufuata utaratibu.
Binafsi napenda kutumia nafasi hii kuwaomba mashabiki wa timu zote mbili kuhakikisha kuwa wanafuata taratibu zinazotakiwa ambazo ni kupewa kadi za kuingilia uwanjani ambazo wanaziongezea fedha za kuingia uwanjani humo.
Ni vema popote walipo mashabiki hao kwenda kwenye vituo vya karibu yao ambako zinatolewa bure kadi za kampuni ya Selcom za kuingilia uwanjani, lakini watambue kuwa wanatakiwa kuziongezea fedha kadi hizo. Fedha wanazotakiwa kuziongezea ni kiasi ambacho kinaendana na jukwaa wanalotaka kukaa kwa ajili ya kutizama mechi hiyo.
Kisha wakifika hapo uwanjani wanagusisha kadi hizo kwenye mashine maalumu za kuingilia uwanjani hapo na kisha kuingia, ila hilo linawezekana tu iwapo wakizingatia hili na kuongeza fedha kwenye kadi hizo. Kwa kufanya hivyo, leo kila mtu ataingia uwanjani kwa wakati na kwa amani bila tatizo lolote.
Ni vema hii leo wafanyakazi wa Selcom wakawepo wa kutosha katika kila eneo la Uwanja wa Taifa wakiwa na jukumu la kuwaelimisha wananchi matumizi ya kadi hizo pamoja na kuwapatia huduma za upatikanaji wa tiketi hizo za kielektroniki.
Kwa kufanya hivyo, itasaidia kwa kiasi kikubwa kurahisisha uingiaji uwanjani hasa ikizingatiwa kuwa kwa sasa bado wapo mashabiki ambao hawajui wanaingiaje uwanjani hapo. Wapo ambao hawajui kuwa kupata kadi za Selcom zinazotakiwa kuongezwa fedha ili kuingia uwanjani zinatolewa bure, lakini ni lazima ziongezwe fedha ili waingie uwanjani.
Nashawishika kuamini kuwa kuna elimu kubwa zaidi inayotakiwa kutolewa kwa wananchi hasa katika kuelewa matumizi ya kadi hizo na pia hata kwa kampuni ya Selcom kuweka wazi ni wapi na wapi ambapo kadi zinapatikana kiurahisi zaidi.


