
Usalama waimarishwa kuzuia maandamano ya kupinga mswada
Na LEONARD ONYANGO
KULIKUWA na ulinzi mkali katika majengo ya Bunge jana huku wananchi wakikatazwa kutumia barabara zinazozunguka majengo hayo. Hii ni kufuatia ripoti kwamba kulikuwa na kundi la watu waliolenga kutatiza kupitishwa kwa Mswada wa Marekebisho ya Sheria ya Usalama.
Mamia ya maafisa wa kupambana na ghasia kutoka vitengo vya GSU, Polisi wa Utawala (AP) na Polisi wa Kawaida waliokuwa wamejihami kwa bunduki, rungu, vitoa machozi, mbwa na farasi walikuwa wamezunguka barabara ya Parliament na Harambee wakiwa tayari kukabiliana na yeyote aliyethubutu kuandamana.
Baadhi ya maafisa waliweka ukuta karibu na afisi ya jumba la Harambee ambapo ipo afisi ya rais na afisi ya naibu wa rais ambapo waliagiza waliokuwa wakitembea kutumia njia mbadala.
Takriban wanaharakati sita waliojaribu kuandamana kupinga mswada huo walitiwa mbaroni huku mwanaume anayeaminika kuwa mlinzi wa mmoja wa wabunge akizuiliwa katika kituo cha polisi cha Bunge kwa madai ya kusikika akikosoa mswada huo. Mwanaume huyo aliyekuwa amevalia suti nyeusi alikamatwa karibu na lango la bunge kabla ya kuzuiliwa katika kituo hicho.
Afisa aliyezungumza na Taifa Leo na akaomba asitajwe alisema afisa huyo ni wa kikosi cha GSU na atachukuliwa hatua za kinidhamu kwa kukiuka maadili ya kazi kwa kuegemea upande mmoja.
Kutokana na kuimarishwa kwa usalama, wanaharakati wa mashirika ya kijamii ambao walipanga kuandamana kulalamikia mswada huo walilazimika kutazama kwa mbali.
Asubuhi kabla ya kuelekea bungeni, Seneta wa Siaya James Orengo akiandamana na maseneta Moses Wetang’ula (Bungoma), Bonny Khalwale (Kakamega) na Johnson Muthama (Machakos), alifika katika kituo cha polisi cha Bunge kuandikisha taarifa kuhusu ujumbe ambao alidai ulitishia maisha yake. 
Kulingana na Bw Orengo, ujumbe huo ulitumwa kutoka kwa mtu aliyejitambulisha kama Kioko Muindi akimwonya ‘kukoma kutoa matamshi kiholela’ la sivyo atauawa.
Ujumbe huo ulisema: “Wetangula mwambie huyo Orengo aache kutoa matamshi ya kiholela la sivyo atafuata njia ya Otieno Kajwang.” Seneta Orengo alisema kuwa huenda alitumiwa ujumbe huo kumtishia kutokana na msimamo wake mkali wa kupinga mswada wa usalama ambao unaungwa mkono na serikali.
“Ujumbe huo nilitumiwa asubuhi na haufai kupuuzwa kwa sababu hata wanasiasa wa zamani kama vile JM Kariuki na Robert Ouko walionywa kisha wakauawa baadaye,” akasema Bw Orengo.
Bw Wetang’ula alishutumu maafisa wa polisi kwa madai ya kuwa wazembe.
Alisema tangu aandikishe taarifa kwa polisi miezi sita iliyopita baada ya kupokea ujumbe wa kumtishia maisha kutoka kwa mbunge wa Starehe Maina Kamanda, hajawahi kuelezwa hatua ambazo zilichukuliwa na polisi.


