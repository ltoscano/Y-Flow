
`Wanawake walaji chipsi wanaalika kisukari'
WANAWAKE wanaopendelea kula viazi haswa vibanzi (chips) kwa wingi wako katika hatari ya kupatwa na ugonjwa wa kisukari ambao hutokea wakati wa ujauzito, kulingana na matokeo ya utafiti yaliyotolewa jana na Taasisi ya Kitaifa ya Afya nchini Amerika.
Maradhi ya kisukari yanayotokea wakati wa ujauzito huhatarisha maisha ya mama pamoja na mtoto ndani ya tumbo.
Utafiti huo ulibainisha kuwa licha ya viazi kuwa na vitamini inayohitajika mwilini, vinapoliwa kwa wingi vinaongeza kiwango cha sukari mwilini. LEONARD ONYANGO na AFP Matokeo ya utafiti huo yalitolewa baada ya wataalamu wa afya kutathmini rekodi za wanawake 115,000 waliojitokeza kupata huduma za ujauzito tangu mwaka wa 1989. 
Watafiti wa taasisi ya afya, iliyoko mjini Rockville, Maryland, wakiongozwa na Dkt Cuilin Zhang walitathmini wanawake waliopata ujauzito kati ya mwaka wa 1991 na 2001 ambao awali hawakuwa na historia ya maradhi ya kisukari.
"Kati ya vijusi 21,693 waliokuwa tumboni, 854 walikuwa na ugonjwa wa kisukari," wakasema watafiti hao kupitia ripoti iliyochapishwa katika Jarida la Masuala ya Kimatibabu la Uingereza.
"Wanawake waliokuwa na vijusi hao tumboni walipoulizwa kuhusu ikiwa wanakula viazi, wengi wao walisema kuwa walikuwa wakila vibanzi mara sita kwa siku," wanaongezea watafiti hao.
"Baada ya kuzingatia masuala mengine kama vile umri na urithi wa kifamilia, tulibainisha kuwa kuna uhusiano mkubwa baina ya ulaji wa vibanzi na ugonjwa wa kisukari wakati wa ujauzito,"
akasema Dkt Zhang.


