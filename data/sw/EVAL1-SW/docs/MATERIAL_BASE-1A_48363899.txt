
Wakuza kahawa wakubali uchaguzi
Na OLIVER MUSEMBI
WAKULIMA wa kahawa katika eneo la Kati wameridhishwa na agizo la serikali kutaka uchaguzi mpya wa wakurugenzi wa Muungano wa Ushirika wa Wakulima wa Kenya (KPCU) ufanywe.
Wakulima hao ambao wengi wao wanatoka Murang'a na Kiambu pia walitaka uchunguzi wa akaunti za KPCU ufanywe.
Shirika hilo limekuwa chini ya usimamizi wa mpito kufuatia deni la Sh640 milioni kutoka kwa Benki ya Kenya Commercial (KCB). Uchaguzi huo umepangwa kufanyika Alhamisi hii ambapo wakulima watachagua wakurugenzi wapya kutoka maeneo uchaguzi 15 ya upandaji wa kahawa, na kukatiza awamu ya kuhudumu kwa bodi iliyopo ambayo iliratibiwa mwaka jana.
Hata hivyo, agizo la serikali kutaka magavana waandae uchaguzi katika kaunti zao umepingwa na bodi iliyopo ambayo inalalama kuwa muda wao wa kuhudumu (miaka mitatu) haujakamilika. Kwenye mkutano uliofanywa Makuyu, Murang'a Kusini, wakulima hao walisema bodi ya KPCU haiwakilishi mahitaji ya wakulima na kusifu agizo la uchaguzi mpya lililotolewa na Wizara ya Kilimo.
Bw Fred Kirubi, mkulima kutoka Murang'a Kusini ambaye pia amewahi kuwa mkurugenzi wa KPCU alisema usimamizi mbaya umesababisha hasara kwa wakulima wa kahawa na kupunguza mapato yao. 


