
Upitishaji wa bidhaa sasa kuchukua muda mfupi
Na CHARLES WASONGA
RAIS Uhuru Kenyatta amewataka mawaziri wanaohusika na masuala ya Jumuiya ya Afrika Mashariki kuharakisha utekelezaji wa mfumo wa kupitisha bidhaa bandarini na kwenye viwanja vya ndege haraka ili kupunguza gharama ya kuendesha biashara katika kanda hii.
Rais alisema hayo jana alipohudhuria halfa ya uzinduzi wa mfumo wa kupitisha bidhaa kielektroniki. Uzinduzi huo ulihudhuriwa na marais Paul Kagame (Rwanda) na Yoweri Museveni (Uganda) katika mkahawa wa Safari Park, Nairobi.
“Kupitia hatua zilizochukuliwa na Serikali mwaka jana, sasa kupitishwa kwa bidhaa katika bandari ya Mombasa kunachukua siku saba pekee huku utaratibu huo ukichukua siku tano katika uwanja wa Ndege wa Jomo Kenyatta (JKIA),” akasema Rais Kenyatta. 
“Lakini kupitia mfumo huu wa kupitisha bidhaa kielektroniki, tunadhamiria kwamba kupitishwa kwa bidhaa katika Bandari ya Mombasa kutachukua siku tatu pekee huku kupitishwa kwa bidhaa katika JKIA kukidumu kwa siku moja. Hii ndio sababu natoa wito kwa mawaziri katika mataifa wanachama wa Jumuiya ya Afrika Mashariki kuharakisha mchakato wa kuanzishwa kwa mfumo huo ili biashara inawiri,” akasema Bw Kenyatta.
Mfumo huo ulianzishwa na Shirika la Kenya TradeNet System baada ya kuibuka malamamishi kwamba taratibu ndefu za kupitisha bidhaa kutoka nje katika Bandari ya Mombasa ilikuwa ikipelekea mrundiko wa shehena katika bandari. Hali hiyo ilisemekana kuathiri shughuli za kibiashara nchini na katika mataifa jirani kama vile Rwanda, Uganda na Burundi.


