
Viongozi watofautiana juu ya atakayemrithi Kimaiyo
RAIS Uhuru Kenyatta anapojitayarisha kuteua Inspekta Mkuu mpya wa polisi, viongozi kutoka eneo la nyumbani la inspekta wa zamani David Kimaiyo walirushiana maneno kuhusu uteuzi huo.
Maneno makali yalizuka jana kati ya Seneta Kipchumba Murkomen na Gavana Alex Tolgos aliyeungana na wabunge waliotishia kuhama muungano tawala wa Jubilee kulalamikia “kufutwa kazi” kwa Kimaiyo.
Bw Tolgos alikariri wito wa wabunge Kangogo Bowen (Marakwet Mashariki), William Kipsang (Marakwet Magharibi), Dkt Susan Chebet (Mwakilishi wa Wanawake), Dkt James Murgor (Keiyo Kaskazini) na mbunge wa zamani Francis Mutwol kuitaka serikali ya Jubilee kuteua mmoja wa jamii hiyo katika nafasi ya Kimaiyo.
La sivyo, waliendelea, mambo hayatakuwa kama kawaida kati ya muungano huo na chama chake tanzu cha United Republican Party (URP).
Akijibu kwa haraka, Bw Murkomen alisema: “Baba Mungu, msamehe Gavana wangu kwani hajui analolitenda. Hasemi chochote, hafanyi chochote na hatekelezi chochote.” Hata hivyo, akizungumza na Taifa Leo kwa njia ya simu Gavana Tolgos alimtaka Bw Murkomen kusitisha vita vyao kwenye mtandao wa kijamii na badala yake kufika mashinani kwa kaunti na kuelezea wananchi kuhusu uvumi kwamba alihusika katika kufutwa kwa Kimaiyo. 


