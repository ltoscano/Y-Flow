Tulikosea katika madini, tusikosee katika gesi
Aug 01, 2013

MIAKA michache kutoka sasa, uchumi wa Tanzania utaanza kutegemea zaidi nishati ya gesi tuliyonayo. Takwimu zinaonyesha tuna akiba ya gesi ya kiasi cha futi za ujazo (cubic feet), trilioni 40 na hiki ni kiasi kikubwa sana.

Jambo la msingi kwetu kama taifa ni kuangalia ni kwa kiasi gani tutafaidika na ugunduzi huu mkubwa wa gesi. Ni wazi hatukuwa tumejiandaa vya kutosha wakati wa ugunduzi wa madini kama vile dhahabu na taifa letu halijafaidika vya kutosha.

Nafananisha hali ya sasa ya uchumi wa gesi unaokuja na treni ambayo iko stesheni inasubiri abiria. Ni lazima tuipande treni hii. Tusikubali ituache kama treni ya dhahabu ilivyotuacha. Ni treni ambayo italipeleka taifa letu kuwa miongoni mwa nchi zenye uchumi wa kati. Tusikubali ituache.

Kuna mambo ya msingi ambayo sisi kama taifa na watu ni lazima tuyafanye. Na tuyafanye kuanzia sasa ili tufaidike tunakokwenda. Jambo la kwanza ni kwamba ni lazima mambo haya ya msingi yazungumzwe na yazoeleke.

Sisi, katika taasisi ya Rex Attorney, kwa mfano, tutaanzisha kitu kinachoitwa Breakfast Debate. Katika mikutano hii, wasomi, wanaharakati, wanasiasa, watu wa serikali, wananchi wa kawaida na asasi za kiraia watakuwa wakikutana kujadili mambo anuai kuhusu nishati ya gesi na uchumi wake. 

Mikutano hii itakuwa ikifanyika mara moja kwa mwezi na waalikwa watakuwa wakijadili kwa mapana masuala ya gesi. Mikutano itakuwa ikifuata kanuni maarufu zinazofahamika kwa jina la Chatham. Chini ya kanuni hizi, wazungumzaji hawataruhusiwa kutajwa majina yao au kuzungumzwa waliyosema kwenye taarifa za nje ya mkutano.

Lengo ni kuwapa wazungumzaji uhuru wa kuzungumza kila kitu kwa uwazi mkubwa. Bila ya hofu ya kunukuliwa vibaya kwenye vyombo vya habari au mahali popote. Tunahitaji kuona ule uwazi na upeo wa juu kabisa katika ujengaji wa hoja.

Ninaamini, zaidi ya mambo yote mengine, watu wanahitaji kuzungumza kuhusu mambo haya ya gesi. Hili ni jambo ambalo halikufanyika wakati tukiingia kwenye uchumi wa madini na nadhani ni mojawapo ya sababu za kwanini hatujafaidika sana na utajiri wetu wa madini.

Kuna mambo ya kuzungumza. Kwa mfano, kwenye mikataba ya kampuni za madini, kulikuwapo na vipengele vinavyoonyesha kampuni hizo zina wajibu wa kufunza (kuelimisha) wazalendo katika sekta hiyo ili wafaidike na fursa hizo.

Mpaka sasa, sijui hilo limefanyika kwa kiasi gani. Sijui ni Wa tanzania wangapi ambao walifaidika na mafunzo yaliyotolewa na kampuni za madini.

Kwenye uchumi wa madini au gesi kuna mambo ambayo ni muhimu yafanyike ili taifa lifaidike. Kwa mfano, ni muhimu kujua taifa limejipangaje kuhakikisha kunakuwa na mwingiliano wa sekta hiyo na sekta nyingine. Nitatoa mifano.

Wakati kampuni za madini zikija nchini, zilikuja na vitu vingi kutoka kwao. Walikuja na mitambo yao, wafanyakazi wao na wengine walikuja na vyakula vyao. Kama taifa, ni lazima tufahamu ni kwa vipi kampuni hizi zitasaidia ukuaji wa sekta nyingine za uzalishaji kama vile kilimo na viwanda vidogo vidogo.


