
Migomo ya walimu na madaktari izuiwe
VIONGOZI wakuu wa KNUT (toka kushoto), Albanus Mutisya (mwekahazina), Mudzo Nzilli (mwenyekiti) na Wilson Sossion (katibu mkuu) wakiwa katika makao makuu ya chama hicho baada ya kutangaza mgomo wa walimu kuanzia Januari 5. Picha/MAKTABA
SERIKALI inapaswa kuchukua hatua za haraka kuzuia migomo ambayo walimu na madaktari wametishia kufanya mwaka huu ili kuepuka hasara inayosababishwa na migomo.
Kuna uwezekano mkubwa wa shule S za umma nchini kukosa kufunguliwa wiki ijayo baada ya walimu kusisitiza watagoma endapo serikali haitatimiza matakwa yao.
Nao madaktari wameapa kuungana na wenzao wa Kaunti ya Kiambu kushinikiza serikali iwalipe marupurupu yao. Aidha, madaktari wanataka nyongeza ya mshahara ya asilimia 600 wakisema wanafanya kazi muhimu inayochukua muda wao mwingi kuliko wafanyakazi wa sekta zingine wanaolipwa donge nono.
Ikiwa walimu na madaktari watagoma watatumbukiza Wakenya katika mateso makubwa na kuathiri nchi.
KALENDA Itamaanisha kwamba maelfu ya wanafunzi katika shule za umma hawataenda shule kwa wakati muhula wa kwanza mwaka huu na hii itaathiri pakubwa kalenda ya shule.
Hili likitendeka, maisha ya wanafunzi hao yataathirika na nchi itapata hasara. 
Kuna umuhimu wa mashauriano kati ya serikali na wafanyakazi hao ambao si siri wanatekeleza wajibu muhimu katika ujenzi wa taifa. Ukweli wa mambo ni kwamba walimu na madaktari wamepuuzwa kwa muda mrefu na matokeo yamekuwa ni kugoma kila mwaka wakitetea maslahi yao.
Wafanyakazi hao wamekuwa wakilaumu serikali kwa kutokuwa na nia njema katika meza ya mashauriano licha ya mawaziri husika kuwaomba waendelee na mashauriano. Hili limekuwa jambo la kawaida kila wakati vyama vya wafanyakazi vikilaumu serikali kwa kuwatisha, hadaa na kuwadharau katika meza ya mashauriano ya mishahara.
Vyama vya kutetea walimu vya Knut na Kuppet vinasema licha ya kukutana na serikali mara 26 mwaka jana kushauriana kuhusu marupurupu yao hakuna lolote limeafikiwa na hawana lingine ila kugoma.
Viongozi wa vyama hivyo wanasema serikali imekuwa ikikiuka wanayokubaliana na hivi ndivyo madaktari wanavyolalamika pia.
Tayari Knut imewasiliasha notisi ya siku saba kwa serikali kuhusu mgomo unaotarajiwa kuanza Jumatatu na huenda chama hicho kisirudi nyuma ikiwa serikali haitatimiza matakwa ya walimu. 
Maafisa wa chama cha kutetea madaktari pia wametoa ilani ya siku tano kwa serikali itimize matakwa yao au wagome. Ni wazi kuwa hasara inayosababishwa na mgomo wa madaktari ni kubwa mno na haiwezi kufidiwa.
Itakumbukwa kuwa madaktari walipogoma Agosti mwaka huu wagonjwa walikufa kwa kukosa huduma katika hospitali za umma.
Ipo haja ya serikali kutafuta suluhu ya migomo ya mara kwa mara ambayo imekuwa ghali mno kwa taifa kuliko matakwa ya wafanyakazi hao.
Kama Wakenya wengine, wafanyakazi hao wana haki ya kugoma lakini inasikitisha migomo hii imekuwa ikifanyika kila mwaka. Serikali haina budi kuwathamini walimu na madaktari kama wafanyakazi wengine ili kuwatia motisha katika kazi zao.
MASHAURIANO Hata hivyo, wafanyakazi hao hawafai kususia kazi huku milango ya mashauriano ikiwa wazi na wanapasa kulegeza msimamo wao. Kuna manufaa makubwa kwa nchi serikali ikitilia maanani malalamiko ya wafanyakazi wote na kuchukua hatua badala ya kusubiri wagome.
Serikali inafaa kuelewa kuwa ikiwa walimu watagoma watoto watakosa haki yao ya kupata elimu na Wakenya watakosa haki yao ya kikatiba ya kupata huduma za afya madaktari wakigoma.


