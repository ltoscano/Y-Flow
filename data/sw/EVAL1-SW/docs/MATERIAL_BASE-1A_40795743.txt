
Gavana awaonya waajiri
Na KNA
WANAKANDARASI wanaowanyanyasa wafanyakazi wao kwa kuwalipa malipo duni watanyimwa kandarasi katika serikali ya kaunti ya Kericho.
Onyo hilo lilitolewa na gavana wa Kericho, Prof Paul Chepkwony ambaye alisema kuwa wanakandarasi kama hao hawatapewa kazi ya ujenzi katika serikali yake.
Akiongea katika uwanja wa michezo wa Kericho, Prof Chepkwony alisema ni jambo la kusikitisha kuona wanakandarasi na waajiri wengine wakiwadhulumu wafanyakazi wao.
Mwenyekiti wa chama cha wafanyakazi cha Kenya Union of Commercial Food and Allied Workers, Abdullahi Kiptanui alimhimiza gavana huyo kuwachukulia hatua kali matajiri wanaowalazimisha wafanyakazi wao kufanya kazi wakati wa sikukuu za kitaifa. 
Gavana huyo aliwapongeza wawakilishi wa kaunti kwa kupitisha miswada muhimu katika bunge la kaunti.
“Kwa muda wa mwezi mmoja, wawakilishi hao wamepitisha jumla ya miswada kumi ambayo miongoni mwao nimeidhinisha huku michache ikingojewa kuidhinishwa,” alidokeza.
Alisema tayari ameidhinisha mswada wa basari ambao utawafaa watoto werevu kutoka familia maskini kuendelea na masomo yao.
Alidokeza kuwa mswada wa pombe haramu pia umepitishwa.


