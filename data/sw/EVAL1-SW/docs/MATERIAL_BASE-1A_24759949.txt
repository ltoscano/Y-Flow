
Afisa wa afya atoa tahadhari kuhusu ongezeko la waugua figo 
Na FRANCIS MURE
WATU wanaougua figo wanaongezeka kwa kasi mno nchini, jambo linalostahili kukabiliwa kwa haraka, msimamizi wa Hospitali kuu ya Rift Valley, Bw John Ocholla, ameonya.
Alisema jana kwamba kila mwezi, hospitali hiyo hupokea wagonjwa zaidi ya 40 walio na matatizo ya figo, tatizo ambalo halikuwepo miaka miwili iliyopita.
Bw Ocholla alikuwa akiongea na Taifa Leo katika hospitali hiyo mwishoni mwa wiki wakati wa kuadhimisha siku ya ugonjwa wa figo duniani.
“Kabla ya hali hii ya kutisha kuanza, hospitali hii ilikuwa ikipokea wagonjwa wawili wa figo kila mwezi lakini kwa sasa takaribani wagonjwa 40 huwasili hapa kila mwezi wakiwa na matatizo ya figo,” akasema Bw Ocholla.
GHARAMA Aidha Bw Ocholla alisema kuwa kutibu maradhi ya figo hugharimu hospitali na waathiriwa pesa nyingi na akawataka Wakenya kutembelea hospitali zilizo karibu nao kwa minajili ya kufanyiwa uchunguzi wa mapema.
“Maradhi ya figo yaweza kuepukwa ikiwa wagonjwa watatembelea hospitali mapema kukaguliwa na kuarifiwa jinsi ya kukabiliana na ugonjwa huo mbali na kupewa mawaidha kuhusu chakula wanachofaa kula,” akaongeza Bw Ocholla.
Bw Ocholla alisema kuwa mbali na gharama ya kutibu maradhi ya figo, changamoto nyingine ni ukosefu wa mitambo ya kisasa ya kukabiliana na maradhi hayo.
Aliomba serikali itenge pesa za kutosha katika makadirio yake ya fedha ya mwaka wa 2014/2015.


