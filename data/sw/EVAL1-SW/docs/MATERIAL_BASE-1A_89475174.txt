
Kwa suala la Katiba, tuige Wakenya May 24, 2012

WENYE kuamini kuna Mungu na moto hujitahidi kujizuia kutenda maovu, na hata wakiyatenda, huenda misikitini na makanisani kutubu dhambi zao. Sijui ingekuwaje kama kusingekuwapo na wenye kuamini kuna Mungu na moto!

Na nchi nayo ni hivyo hivyo, tukiamini kuwa kuna serikali ya watu, kuna mahakama huru, kuna gereza, basi hata Waziri ataelewa kuwa asipoangalia, naye anaweza kuishia gerezani, kuishia motoni.

Lakini, kama serikali ni ya kikundi cha watu, hakuna mahakama huru, basi, magereza yatakuwa ni kwa walio nje ya kikundi hicho kinachoitwa Serikali na wenye kunufaika nayo. Jeuri na ufisadi wa baadhi ya viongozi hutokana na hali niliyoilezea hapo juu. 

Naam, kujifunza kuanzie kwa jirani yako. Juma la jana niliandika; kuwa tatizo si Baraza la Mawaziri bali ni mfumo wetu. Kwamba haitoshi kwa Rais aliye madarakani kubadili baraza la mawaziri. Yaweza yakatokea mabadiliko makubwa ya baraza la mawaziri bila mabadiliko makubwa ya hali yetu tulinayo.

Kinachohitajika ni mabadiliko ya kimfumo yatakayopelekea uwepo wa udhibiti wa mapato na matumizi ya serikali. Uwepo wa udhibiti wa raslimali zetu.
Mabadiliko ya kimfumo yatakayopelekea mihimili mitatu ya dola iweze kudhibitiana.

Mabadiliko ya kimfumo hayawezekani bila mabadiliko ya kimsingi ya Katiba. Ni Katiba yetu ya sasa yenye kuchangia pia katika kutubakisha hapa tulipo. Ni Katiba ya mwaka 1977. Katiba iliyoandaliwa enzi ya mfumo wa chama kimoja na isiyokidhi kabisa matakwa ya wakati tulio nao sasa. Hivyo basi, inahusu Katiba.

Afrika Kusini na jirani zetu wa Kenya ni baadhi ya mifano ambayo tunaweza kujaribu kuiiga. Katiba ya Afrika Kusini iliyoandaliwa kwa kuwahusisha wadau wote katika jamii imejaribu kukidhi mahitaji ya taifa la kisasa katika wakati uliopo na ujao.

Lakini hata jirani zetu wa karibu wa Kenya wamekuwa katika mchakato wa marekebisho ya Katiba ili kukidhi mahitaji ya wakati uliopo na ujao. Mkakati wa kujenga taifa la kisasa.

Jumapili ya kesho kutwa jirani zetu hawa wanakwenda kwenye uchaguzi wakiwa na Katiba iliyoboreshwa zaidi. Mathalan, mgombea Urais wa Kenya aweza pia kuwa mgombea ubunge wakati huo huo. Akishindwa Urais anabaki kuwa mbunge.

Kwa kusoma magazeti ya Kenya tunaona ni kwa jinsi gani nchi hii ilivyo katika harakati za kujenga misingi ya demokrasia yao.

Tukubali, kuwa Kenya ya leo wanacheza ligi tofauti na sisi ingawa ni kweli ya kuwa kuna Wakenya wanaokufa katika ghasia zinazoambatana na kampeni za uchaguzi. 

Lakini hilo ni jambo lililotokea pia katika harakati zao za kupiga kura ya maoni juu ya Katiba yao, hizo ni gharama za kujenga misingi imara ya demokrasia.

Pamoja na yote hayo tunaona jinsi Wakenya wanavyonyesha kuzidi kukomaa kisiasa. Wameonyesha ni jinsi gani, kwa njia za kidemokrasia, wanaweza kuieleza serikali ni kitu gani wanataka kwa maslahi ya taifa lao.

Itakumbukwa, kuwa katika uchaguzi wao uliopita, Daniel arap Moi wa chama kikongwe cha KANU aliachia madaraka. Uhuru Kenyatta akagombea urais kwa tiketi ya KANU.

Wakenya wakaamua kuiondoa KANU madarakani, KANU wakakubali kiungwana kushindwa, kikawa chama cha upinzani.

Mwaka juzi tukashuhudia Rais Mwai Kibaki na upande wake wa ndizi wakishindwa na wenzao wa chungwa. Kibaki alikubali kushindwa. Dalili za Kenya kukomaa kisiasa zilizidi kuonekana.

Kwa upande wetu Wa tanzania hatujachelewa. Tuyafanye mabadiliko ya kimsingi yatakayopelekea mabadiliko ya kimfumo.

Mfumo ambao kwa kiasi kikubwa unatupunguzia kasi yetu ya maendeleo ya kiuchumi kwa vile unatoa mwanya kwa mafisadi kuihujumu nchi yetu huku kwa namna moja au nyingine wakiepuka kuiingia kwenye mikono ya sheria kutokana na udhaifu wa Katiba yetu.

Tuingalie Kenya kwa macho maangavu. Tuondokane na dhana ya kale kuwa jirani zetu wanapigana wenyewe kwa wenyewe na kuwa ni wenye ukabila tu.

Tukiangalia kwa makini tunaona kuna mazuri yanayotokea Kenya. Mazuri yatakayowasukuma mbele kisiasa, kiuchumi na kijamii. Tunaona kuwa Wakenya wamedhamiria kuleta mabadiliko ya kweli na ya kimsingi katika nchi yao.

Tusiishie kuangalia hapa tulipo tu. Tukubali kuwa tatizo la kimsingi kwa nchi zetu hizi ni katiba. Katiba ni kama ramani ya nchi kisiasa, kiuchumi na kijamii. Kama kikundi kidogo cha jamii kitapewa nguvu za kuchora ramani hiyo, bila makundi yote ya kijamii kushirikishwa, basi, watachora njia wanazotaka kupita wao, kwa maslahi yao.

Katiba hiyo haitakuwa tiba ya kutatua matatizo ya nchi. Katiba hiyo itakuwa chanzo cha kulinda na kuficha maradhi ya kisiasa, kiuchumi na kijamii. Tunajua hadithi ya mfichaficha maradhi kwamba kilio ndicho humuumbua.

Katiba zifichazo maradhi hazikidhi mahitaji ya umma na wala hazilindi kwa ukamilifu maslahi ya wengi na maslahi ya taifa.

Katiba nyingi za nchi zetu hizi zimekuwa ni chanzo cha kuwapo kwa tawala za hofu. Mara nyingi mamlaka ya maaamuzi hulimbikizwa kwa mtu mmoja ambaye ni Rais.

Katika nchi zetu hizi, sio tu Rais anaweza kutoa amri ya kumweka raia kizuizini, hata Mkuu wa Mkoa ana uwezo wa kutoa amri ya kumweka mahabusu raia.

Mathalan, Mkuu wa Mkoa akiamka vibaya, kisha baiskeli uendeshayo ikasababisha dereva wake afunge breki ya ghafla. Basi, yumkini Mkuu wa Mkoa akatamka; " Weka ndani huyu!" Kama utani, utafungiwa mahabusu hadi hapo itakapotolewa amri nyingine! Sheria na Katiba imempa Mkuu wa Mkoa nguvu hizo.

Kule Kenya waliopewa dhamana ya kutengeneza rasimu ya Katiba mpya, mbali ya mapungufu mengine waliliona hili la mamlaka makubwa ya kiutendaji aliyopewa Rais.

Wakapendekeza Waziri Mkuu awe na nguvu zaidi. Rais Kibaki akashindwa kuelewa mantiki ya busara hiyo. Kumpunguzia nguvu Rais! Tena Afrika, itawezekana wapi?! Kibaki akaendesha kampeni ya ndizi kuunga mkono Katiba inayomwachia nguvu zaidi. Hata hivyo, Wakenya wakasema " Hapana Muzee"

Walimpinga Rais wao kwa kupitia masanduku ya kura ya maoni. Kibaki aliamka na kuanza kusoma alama za nyakati. Tangu wakati huo Kibaki amekuwa akijaribu kuyafanya yale ambayo Wakenya wengi wanayataka ili anusurike katika uchaguzi wa Jumapili hii.

Huenda Kibaki amechelewa kusoma alama za nyakati, wakati utatwambia.

Na katika nchi zetu hizi, ili kuhakikisha tuna utawala bora na tunaondokana na hofu ya kuwapo kwa tawala za hofu, ili kuhakikisha haki za msingi za kibinadamu zinalindwa, na ili kuhakikisha uhuru wa kisiasa unakuwapo, basi, mgawanyo wa kikatiba wa madaraka ni muhimu sana.

Ni vema yakawepo mazingira yenye kumfanya kila anayetoa maamuzi akaelewa kuwa ana nguvu za kikatiba, lakini kuna chombo kingine pia, chenye nguvu za kikatiba, ambacho ikibidi, kimepewa uwezo wa kikatiba wa kuyapitia maamuzi yaliyotolewa na kiongozi au chombo cha dola, na kikibaini kuwa uamuzi ni wa makosa, basi aliyetoa maamuzi atalazimika kujieleza na pengine kuwajibika, ikiwa ni pamoja na kufikishwa kwenye vyombo vya sheria.

Ni busara kuwapo kwa Katiba yenye kuhakikisha kunakuwapo na mazingira ambapo, hakutakuwapo na aliye juu ya sheria. Kama Waziri anatuhumiwa kuiba, na kuna ushahidi, aelewe pia hakuna wa kumlinda asifikishwe kwenye mahakama huru, na kama akipatikana na hatia, basi, hakuna wa kumkingia kifua asiingizwe gerezani na kuchanganyika na wahalifu wengine.

Charles Montesque ni mwanafalsafa mkongwe aliyezaliwa mwaka 1689 nchini Ufaransa. Ndiye mwanafalsafa aliyejenga hoja ya kuwa na dola yenye mihimili mitatu huru.

Kwa mujibu wa Montesque, dola haina budi kutenganisha mamlaka ya taasisi hizi tatu. Ni muhimu kwa mihimili hii mitatu kuwa huru na kufanya kazi kwa kujitegemea. Kuwapo na mazingira ya mikono yote mitatu kudhibitiana.

Mikono mitatu ya dola ni: Utungaji sheria (Bunge), Utekelezaji (Serikali) na Hukumu (Mahakama). Kuna wenye hoja ya kwamba mikono hii mitatu iwe na ushirikiano wa karibu.

Mwanafalsafa Montesque anapingana na hoja hiyo, anaamini kutenganisha mamlaka ya mikono hii mitatu ya dola kunaipa uhuru kamili wa kufanya kazi zake bila kuingiliana.

Hilo ni muhimu ili kuwapo na utawala bora uliojengeka katika misingi ya haki.
Katika nchi zetu hizi tunahitaji Ris (Serikali) yenye nguvu za kikatiba, Bunge lenye nguvu za kikatiba na Mahakama huru yenye nguvu za kikatiba.

Tunahitaji mahakama zenye majaji wasioteuliwa na Rais. Kwamba mikono hii mitatu iwe huru na yenye majukumu ya kudhibitiana kwa maslahi ya nchi.

Tuandae katiba yenye kulipa Bunge uwezo zaidi wa kufanya maamuzi ya kikatiba.
Bunge ndilo mwakilishi wa wananchi.

Tuwe na Mahakama Kuu Huru ya Katiba. Mahakama yenye jukumu la kutafsiri sheria na maamuzi yote yaliyofikiwa na Bunge.

Mahakama ya Katiba iwe ni chombo cha juu kitakachoshughulikia mashauri ya ukiukaji wa sheria na maamuzi ya Bunge. Iwe na uwezo wa kisheria wa kupitisha hukumu kwa kuzingatia sheria za nchi bila kuathiriwa na Serikali au Bunge.

Kwa mujibu wa Mwanafalsafa Montesque, kama Bunge halitakuwa na nguvu, kuna hatari ya Bunge hilo kuchukua nafasi ya serikali na kwa maana hiyo utaratibu mzima wa mgawanyo wa madaraka ya dola kwa mikono hii mitatu utakufa.

Kwa mujibu wa Montesque, endapo mawaziri ambao ni watekelezaji wa maamuzi ya Bunge watatoka miongoni mwa wabunge, basi, hakutakuwa tena na uhuru, kwani serikali yenye mamlaka ya utekelezaji itakuwa imechanganyika na Bunge.

Rais apewe madaraka ya kuchagua mawaziri. Watoke nje ya Bunge. Hata kama Rais atamteua Waziri ambaye pia ni mbunge, basi, mbunge alazimike kuachia kiti chake cha ubunge na atafutwe mwakilishi mwingine wa wananchi.

Haiwezekani kutumikia mabwana wawili kwa wakati mmoja. Heri ya Mwaka Mpya.


