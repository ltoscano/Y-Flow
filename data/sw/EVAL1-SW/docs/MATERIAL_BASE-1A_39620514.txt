
Watalii wa Uchina hawatoshi
Na FAROUK MWABEGE
GAVANA wa kaunti ya Kwale Bw Salim Mvurya, amepinga vikali hatua ya serikali kuu kuichagua nchi ya Uchina kama taifa litakaloinua sekta ya utalii baada ya mataifa ya bara ulaya kutoa vikwazo vya usafiri kwa wanachi wao humu nchini.
Akiongea wakati wa kuadhimisha sikukuu ya Madaraka katika uwanja wa Baraza Park mjini Kwale, Bw Mvurya alisema kuwa Wachina hawezi kutimiza kiwango cha watalii tunachokihitaji kama taifa. Aidha, alidokeza kuwa ilikuwa ni makosa makubwa kwa Rais Uhuru Kenyatta kutamka maneno hayo badala ya kutafuta suluhisho dhidi ya tatizo hilo ambalo ni lenye athari kubwa kwa uchumi wa taifa hili. 
“Nchi ya Uchina haiwezi kutupatia idadi ya watalii tunaowahitaji kwani hata katika kumbukumbu zetu hakuna siku ambayo tulipata watalii wengi kutoka nchini humo ikilinganishwa na baraza ulaya,” akasema Bw Mvurya. Bw Mvurya, alieleza masikitiko yake kuwa athari ya vikwazo hivyo tayari imeanza kujitokeza huku akifichua kuwa, kuna hoteli tano ambazo zimeshafungwa na wafanyikazi wake wote kusalia bila ya ajira. 
Hata hivyo, gavana huyo aliahidi kushirikiana na magavana wenzake kutoka katika mkoa wa Pwani watafanya kila wawezalo ili kuifufua sekta hiyo ambayo iko katika hali ya kuyumbayumba kwa hivi sasa.
“Nikishirikiana na magavana wenzangu kutoka katika mkoa huu tayari tumeshafanya mazungumzo na washikadau wakuu katika sekta hii. Hivi ndivyo ambavyo tunapaswa kukabiliana na swala hili wala sio kwa kulaumiana,” akasema gavana huyo.
Wakati huo huo aliongeza kuwa, mbali na hilo, kaunti hiyo imevumbua kampeni kwa jina “Go South to Kwale County” inayoazimia kuongeza idadi ya utalii kwa kutoa maelezo kuhusu sehemu tofauti za kuvutia.


