Tatá wa lopángo mpé alɔ́mbí Mákalámbá mabɔ́kɔ ma yĕ mpɔ̂ amóbwákela nsɔ́i ya komópésa makási mpɔ̂ ákóma sé mobangé. Esíká abwákélí Mákalámbá nsɔ́i o mabɔ́kɔ amólobélí te ápésa mayɛ́lɛ ma yĕ na bato bayíké mpɔ̂ te básálá makási ma bolongwi káti ya boúmbu o ntéi ya mibú mikoyá.

Ngonga ya kolála mpé eyéí kobɛ́tɛmɛ. Mokóló wa lopángo alobí na bato bánsɔ bákɔ́ta káti ya bandáko ya bangó. Mákalámbá mpé akɔ́tí, akangí ndáko mpé abandí mpɔngí. Lokóla mpé ntángo nyɔ́nsɔ mokɔlɔ mbúla enɔ́kɔkɔ, molílí mozalaka míngi mpenzá ntángo ya butú sɔ́kí sánzá ezángí na likoló, molílí moyéí koleka lisúsu ndelo esíká mbóka ekómákí nyɛ̂ mpenzá. Mbóka ekómí sé wayí mɔ̆kɔ́ ya makási, molílí mpé mopúsání.