Vijana wataleta mabadiliko, tusibeze maandamano ya CHADEMA
Jun 28, 2013

BAADA ya uchaguzi mdogo wa madiwani uliomalizika hivi majuzi na kuleta balaa kubwa kule Arusha, Chama cha Mapinduzi (CCM), kama kawaida yao, walianza kutamba na kujigamba kwa ushindi wa kishindo na kuwabeza wenzao wa Chama cha Demokarsia na Maendeleo (CHADEMA), wakisema kwamba chama cha maandamano kimeshindwa. 
Kwa upande wao, CHADEMA walishangilia kwa ushindi wao wa kuwapokonya CCM baadhi ya kata zao. Nani kashinda, na ni nani kashindwa katika uchaguzi huu mdogo wa madiwani ambao kwa kiasi kikubwa ulionekana kama ni uchaguzi mkuu, ni kwamba tutake tusitake, lazima yafanyike mabadiliko makubwa katika taifa letu; na mabadiliko hayo yataletwa na vijana ambao kwa kiasi kikubwa ndio wanaoongoza siasa za maandamano.
Hoja ninayotaka kuijenga hapa, ni kwamba tunahitaji watu kuleta mabadiliko, lakini mara nyingi vijana ndiyo kundi muhimu sana katika jamii yoyote linalotegemewa kama chachu na nyenzo ya mabadiliko. Duniani kote, mabadiliko yameletwa na vijana.
Baba wa Taifa, Mwalimu Julius Nyerere, alianza mchakato wa kuleta mbadiliko akiwa na umri wa miaka 39. Mwanamapinduzi wa Cuba, Fidel Castro, alianza mapambano akiwa kijana mdogo. Rafiki yake Che-Guevara, alikufa akiwa na umri wa miaka 39. Hata Yesu wa Nazareti, alikufa akiwa na umri wa miaka 33, akiwa katika harakati ya kuleta mabadiliko makubwa katika jamii yake ya Israeli.
Kwa hiyo, vijana ni muhimu sana katika kuleta mabadiliko. Mataifa yaliyo makini hayawatelekezi vijana, yanawaandaa na kuwaonyesha njia ya kupita ili walete mabadiliko yaliyo chanya; maana mabadiliko katika jamii yoyote ile, ni lazima.
Mataifa yanayoshindwa kuandaa mfumo mzuri wa kuwaandaa vijana ili washike madaraka, wazalishe mali na kuendeleza uchumi wa nchi yao, yameshuhudia vijana wakijichukulia madaraka kwa nguvu.
Nchi nyingi za Afrika zilizoonja adha ya vita ya wenyewe kwa wenyewe au mapinduzi ya kijeshi, ni zile zilizowapuuza vijana wake. Na mara nyingi, vurugu, machafuko na vita katika nchi za Afrika, yamewahusisha na kuwaathiri zaidi vijana.
Hata pale ambapo makundi ya uasi na vita hayakuongozwa na vijana, kuna ushahidi wa kutosha kwamba vijana ndiyo wanaotumika kupigana na kuongoza mauaji. Rwanda kwa mfano, jeshi la Intelahamwe, liliendeshwa na vijana.
Viongozi wenye uchu wa madaraka, waliwaandaa vijana kuwatumia kwa manufaa yao. Kenya, waliochoma majumba na kukata watu mapanga, ni vijana. Hata leo hii, tunashuhudia vyama vya siasa hapa kwetu vikiwa na vikundi vya vijana vya ‘Green gurd,’ ‘Red gurd,’ ‘Blue gurd’ na mafunzo ya ‘Ukomandoo’ ndani na nje ya nchi kwa kusaidiwa na nchi zilizoendelea zenye maslahi makubwa katika taifa letu.
Iko mifano mingi ya kuonyesha jinsi vijana wanavyotumiwa vibaya kwa manufaa ya watu wachache wenye uchu wa madaraka. Vijana wakiongozwa vizuri, wakipatiwa elimu bora na kuelekezwa katika njia sahihi ya kukuza uchumi na kutetea uhuru wa nchi, wanakuwa chachu ya mabadiliko. Wakiandaliwa vibaya na kupuuzwa, wanakuwa kizingiti cha mabadiliko.
Tanzania tuna vijana wengi waliogawanyika kwenye matabaka yasiyoshirikiana. Tuna kundi kubwa la vijana wasio na ujuzi na maarifa ya kujimudu kimaisha, wanaohangaika kutafuta riziki mijini na vijijini. Kundi hili linaendelea kuwa kubwa siku hadi siku. Vijana hawa, kwao kuishi na kufa, ni mapacha, hivyo ni bomu ambalo linaweza kulipuka saa yoyote ile.
Hili ni kundi ambalo kama likiongozwa vizuri linaweza kuleta mabadiliko chanya, lakini likipuuzwa linaweza kutupeleka tusikopenda; na ni kwa vile tunaamini kuhubiri na kukemea tu inatosha!
Hata wale vijana wanaovuja jasho kubwa kutafuta riziki kwa kufanya kazi katika sekta za kilimo, biashara, uvuvi, madini na kadhalika, hawanufaiki ipasavyo na jasho lao kutokana na vikwazo mbalimbali, vikiwemo ukosefu wa mitaji, nyenzo, uongozi na maarifa.
Kundi hili la vijana maskini na waliokata tamaa, haliwezi kuwa chachu ya mabadiliko tuyatakayo. Ni vigumu sana kundi hili la vijana kutunza amani na kuwa na mwelekeo wa kujenga taifa lenye maendeleo endelevu.
Kundi la kati ni la wasomi, wale waliopata shahada mbalimbali. Ingawa si vijana wote katika kundi hili wanafanikiwa kupata ajira zenye ujira nzuri, wapo wachache wanaobahatika kupata kazi nzuri serikalini na katika sekta binafsi, na hata katika uongozi wa kisiasa. Kwa bahati mbaya, kundi hili dogo nalo halijaandaliwa vema ili kuweza kutumia madaraka na fursa walizonazo kuleta mabadiliko kwa jamii zao.


