
Ombi la Uhuru, Ruto kutaka fidia lapingwa
Na RICHARD MUNGUTI
MASHIRIKA manne ya kutetea haki jana yalipinga ombi la Rais Uhuru Kenyatta, naibu wake William Ruto na Tume ya IEBC waliodai walipwe zaidi ya Sh170 milioni kwa kupinga uwaniaji wao wa vyeo kwenye uchaguzi mkuu wa 2013.
Mashirika hayo yalimweleza Jaji George Odunga kwamba ombi la Rais Kenyatta, Bw Ruto na IEBC hayafai kwa vile kesi waliyowashtaki ilikuwa ya kuhakikisha sheria imedumishwa.
Katika kesi hiyo, mashirika hayo ya haki yalisema wawili hao hawakufaa kuwania nyadhifa kwa vile wanakabiliwa na kesi katika Mahakama ya kimataifa ya uhalifu (ICC).
Rais Kenyatta na Bw Ruto wanakabiliwa na mashtaka ya mauaji, ubakaji, uhamishaji halaiki ya watu kutoka makazi yao na ukandamizaji wa haki za watu.
Kesi hizi zinatokana na ghasia za baada ya uchaguzi wa 2007/2008 ambapo watu zaidi ya 1,300 walikufa.
“Kesi iliyowasilishwa dhidi ya Rais Kenyatta na Bw Ruto ni ya umuhimu mkubwa katika utekelezaji wa katiba iliyopitishwa Agosti 27, 2010. Ilihusu katika hafla moja majuzi. utekelezaji wa Kifungu cha 6 cha katiba ambapo maafisa wanaoshikilia nyadhifa za juu serikalini na watumishi wakuu wa umma hawapasi kuwa wanakabiliwa au walishtakiwa kwa kesi za ukiukaji wa haki za binadamu au mauaji au uhamishaji wa watu,” wakili Suyianka Lempaa alimweleza Jaji Odunga.
Bw Lempaa alimweleza Jaji Odunga kwamba tayari Rais Kenyatta, Bw Ruto na IEBC wamewasilisha kesi katika mahakama kuu wakiomba maagizo yatolewe ndipo watwae mali za Kituo cha kimataifa cha utatuzi wa mizozo (ICPC), usimamizi, maadili na ufisadi (PCEG), tume ya kitaifa ya haki (KHRC) na chama cha kimataifa cha wanasheria (ICJ) ikiwa hayatawalipa zaidi Sh170milioni. Pesa hizi walalamishi wanadai ni gharama waliyopata kujitetea katika kesi iliyotupiliwa mbali na majaji watano mnamo Feburuary 14 2013. Mashirika hayo yaliwasilisha kesi katika mahakama kuu wakidai wawili hao pamoja na watu wengine wanaokabiliwa na kesi za uhalifu dhidi ya haki za binadamu hawapasi kuteuliwa kuwania viti vya uongozi.
Jana Jaji Odunga aliambiwa: “Ikiwa hautasitisha hatua hii ya Rais Kenyatta, Bw Ruto na IEBC rufaa tuliyowasilisha kupinga uamuzi wa majaji watano mashirika haya yalipe gharama itakuwa imepitwa na wakati kwa vile uamuzi wa kiwango cha pesa wanachodai itasikizwa Oktoba 1, 2014. Rufaa hiyo itasikizwa Oktoba 22,2014.” Jaji Odunga alikataa kusitisha hatua hiyo ya Rais Kenyatta akisema kesi hiyo inastahili kusikizwa pande zote.
Alimwamuru Bw Lempaa awakabidhi washtakiwa nakala za kesi hiyo ndipo isikizwe Septemba 22,2014.
Mawakili wa Bw Kenyatta wanaomba mahakama iamuru mashirika hayo imlipe Rais Kenyatta Sh60 milioni, Bw Ruto zaidi ya Sh33 milioni na IEBC zaidi ya Sh70 milioni.


