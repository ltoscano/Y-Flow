Kiongozi wa dhehebula Shia Iraq ajiuzulu

August 24, 2014

KIONGOZI wa Dhehebu la Shia nchini Iraq, Moqtada al-Sadr, ametangaza kujiuzulu katika ulingo wa kisiasa. Katika tangazo ambalo halikutarajiwa na wengi na ambalo liliwekwa katika mtandao wake, Bw. Sadr amesema hatashikilia wadhifa wowote wa serikali wala kuwa na wawakilishi Bungeni. Kwa mujibu wa BBC, taarifa hiyo pia imesema kuwa Bw. Sadr atazifunga afisi zake zote isipokuwa zile za kutoa misaada pekee. Bw. Sadr na wanamgambo wake wa Mahdi walipata ushawishi nchini Iraq baada ya uvamizi wa Marekani nchini humo mwaka 2003. Hata hivyo, miaka ya hivi karibuni amepoteza umaarufu wake kufuatia mzozo kati yake na Waziri Mkuu nchini humo, Nouri al-Maliki. Wakati huo huo, aliyekuwa makamu wa rais nchini Iraq, Bw. Tariq al-Hashemi, amemlaumu Bw. al-Maliki kwa kusababisha ghasia kati ya wanamgambo wa dhehebu la Sunni na vikosi vya serikali. Bw. al-Hashemi ameishutumu serikali hiyo inayoongozwa na watu wa dhehebu la Shia kwa kuzua mgongano huo, kwa kuwabagua Wasunni na kupuuza maandamano ya amani.


