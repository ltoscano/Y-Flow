
Mabilioni kutumika kuongeza viti vya wabunge wapya 2010 May 22, 2012 by Raia Mwema in

NYONGEZA ya wabunge wa Bunge la Jamhuri ya Muungano wa Tanzania ambayo msingi wake ni kuanzishwa kwa majimbo mapya, itaigharimu Serikali Sh. bilioni 2.5 zikiwa ni gharama za awali kwa ajili ya marekebisho ya ukumbi ili kuongeza viti kwa wabunge wapya, imefahamika.
Fedha hizo Sh bilioni 2.5 licha ya kutumika kwa ajili ya kuweka viti vya wabunge wapya, zitahusisha pia ukarabati wa jumla wa ukumbi huo wa Bunge ambao ujenzi wake uligharimu zaidi ya Sh bilioni 30 na ulianza kutumiwa kwa mara ya kwanza na Bunge hili la Tisa, linalotarajiwa kuvunjwa na Rais Jakaya Kikwete wiki mbili zijazo.

Baada ya Uchaguzi Mkuu wa Oktoba, Bunge litakuwa na takriban wabunge 360 na tayari Sh bilioni 2.5 zimetengwa kwa ajili ya ukarabati wa mwaka huu pekee.
Tangu ujengwe na kuanza kutumika, ukumbi huo ukwishakutafuna Sh bilioni 4.25 zinazotajwa kutumika kwa ajili ya ukarabati pekee. 

Fedha hizo Sh bilioni 4.25 zilitengwa katika mafungu mawili zikitolewa na Serikai kwa kuzingatia Bajeti yake ya kitaifa. Katika mwaka fedha wa 2008/2009, ukumbi huo ulikarabatiwa kwa Sh milioni 450 lakini mwaka uliofuata, yaani 2009/2010 ukumbi huo uliotajwa katika nyaraka za kibajeti kama Jengo la Bunge ulikarabatiwa kwa Sh bilioni 3.8.

Kwa mujibu wa watalaamu wa masuala ya ulinzi waliozungumza na gazeti hili wamebainisha kuwa vifaa vya ulinzi wa kieletroniki na hasa upande wa ukaguzi wa wageni na wabunge si vya kiwango cha juu na kwamba vinahitaji mabadiliko ili kukabili changamoto za kiulinzi zinazozidi kuongezeka kwa kadiri ya teknolojia inavyokua.

Ukumbi wa sasa wa Bunge umegawanyika katika maeneo kadhaa, yakiwamo maeneo ya waandishi wa habari, sambamba na chumba cha kurusha matangazo ya televisheni, chumba cha kuandaa kumbukumbu rasmi za Bunge ama Hansard, chumba cha mifumo ya ulinzi wa kieletroniki, mgawaha mdogo kwa ajili ya viongozi wakuu, akiwamo Waziri Mkuu na eneo la wageni rasmi wa Spika.


