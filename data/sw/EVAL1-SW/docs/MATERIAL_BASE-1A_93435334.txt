
Osha walilia madaktari
Sharon Sauwa, Mwananchi ssauwa@mwananchi.co.tz
Dodoma. Mamlaka ya Wakala wa Usalama Mahali pa Kazi (Osha)
inakabiliwa na uhaba wa madaktari wanaopima afya za wafanyakazi. 
Mtendaji Mkuu wa mamlaka hiyo, Akwilina Kayumba alisema ili kuongeza ufanizi zaidi katika utoaji wa huduma zake kuongeza idadi ya wataalam ni jambo muhimu.
“Ili kufanikiwa zaidi ni lazima kuwapo wataalamu wa kutoa huduma hiyo kwani kwa sasa idadi tulinayo ni ndogo,” alisema. 
Kayumba alisema pamoja na changamoto hiyo kwa kipindi cha miezi sita wamefanikiwa kupima afya za wafanyakazi wapatao 31,200 kwenye mikoa 10. “ Kwa sasa tumesajili mikoa 10 yenye maeneo ya kazi yapatayo 11,000, lakini lengo letu ni kuhakikisha tunatoa huduma hii katika maeneo yote Tanzania,” alisema Kayumba.
Alisema ili kuwawezesha wafanyakazi kuelewa shughuli za Osha na umuhimu wa kujikinga na ajali kazini, wametoa mafunzo kwa wafanyakazi nchini. 
Awali, Katibu Mkuu wa Shirikisho la Vyama vya Wafanyakazi Tanzania (Tucta), Nicolaus Mgaya alisema kupitia semina walizopata wafanyakazi wametambua ni jinsi gani watalinda afya zao.
“Mafunzo kama haya yatasaidia wafanyakazi kutambua ni jinsi gani wasipate madhara yatokayo na ajali katika sehemu zisizo rafiki kiafya,” alisema.


