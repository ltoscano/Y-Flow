Ni msimu mwingine wa ‘serial exaggerators’!
Jun 01, 2012

NIANZE kwa kuwatakia nyote heri ya mwaka mpya. Nianze vilevile kwa kuwaomba radhi wasomaji wa safu hii kwa kutoweka kwangu safuni kwa zaidi ya mwezi mmoja. Maelezo yake ni kwamba nilikuwa likizo kijijini/vijijini.
Aidha, niwashukuru wale ambao waliendelea kuwasiliana nami nikiwa huko huko kijijini kwa njia ya sms. Baadhi yao walionyesha kushangaa ninawezaje kuishi kijijini zaidi ya mwezi mmoja?
Ukweli ni kwamba sikuwa nimenata katika kijiji kimoja tu nilikozaliwa; bali nilikuwa pia nazunguka vijiji vingine kadhaa vya mikoa ya Kilimanjaro na Tanga kujionea hali ya maisha vijijini.
Nilichojifunza katika ziara hizo za vijijini ni kwamba maisha ya mijini (Dar, Arusha, Mwanza nk) na maisha ya vijijini “ni dunia mbili tofauti”.
Majigambo ya watawala kuwa uchumi umekua na picha ya umasikini utakayoikuta vijijini (nina nina hakika si vijiji vya Kilimanjaro na Tanga tu), vitakufanya ukae chonjo na wanasiasa wetu, lakini hilo nalo linahitaji makala ya peke yake.
Kwa ufupi, nimerejea Dar. Nimerejea dimbani. Nimerejea nikitambua kwamba huu ni mwaka wa uchaguzi. Ni mwaka mwingine wa kulishwa na wanasiasa ahadi nyingine hewa za kuboreshwa maisha yetu wakisaidiwa na watia chumvi wa kupangilia wa kisiasa wa vyombo vya habari ambao kwa Kiingereza unaweza kabisa kuwaita serial exaggerators. 
Tutawashuhudia serial exaggerators hawa wa vyombo vya habari wakipamba moto kuwasifu au kuwachafua kupindukia wagombea urais na ubunge, kwa sababu tu ya kuhongwa pesa au kuahidiwa vyeo.
Tutashuhudia makala za serial exaggerators hawa zikipamba kurasa za magazeti mengi nchini; huku wenyewe wakitumia majina bandia (pen names) kwa sababu hawana ujasiri wa kujitokeza wazi wazi kusimamia hoja zao. Na kwa sababu hiyo, tutashuhudia, ghafla, yakiibuka majina mapya ya waandishi wa habari nchini.
Kwa hakika, nimerejea kutoka kijijini na kukuta kuna jina jipya dimbani – Ganzel Wella au Ganzel Khalfan Wella. Huyu, makala yake inayomtetea Rais Kikwete (yenye kichwa cha habari: Kikwete afanye maamuzi gani magumu?) ilichapishwa Jumapili iliyopita katika magazeti ya Mtanzania Jumapili, Nipashe na Habari Leo.
Ningeikuta makala hiyo katika gazeti moja tu, labda nisingeshawishika kuamini kuwa ni serial exaggerator aliyeamua kuingia kazini mapema (2010), lakini kuikuta katika magazeti matatu, tena siku hiyo hiyo moja ya Jumapili, kunanithibitishia hivyo; maana hiyo ndiyo hulka yao waliyoionyesha katika kampeni za mwaka 2005.
Hata hivyo, kilichonikera katika makala hiyo ni matusi aliyowasukumia wale wanaoamini kuwa Rais Kikwete anakwepa kuchukua maamuzi magumu.
Anasema hivi katika aya yake ya kwanza tu: “Ukiwasikiliza baadhi ya wanasiasa na wanaharakati wetu wakizungumza kwenye vyombo vya habari, utaamini hili ni kundi la watu wenye matatizo, tena ya kwelikweli. Unaweza, kwa mfano, kuamini kuwa wakati wanapozungumza wanakuwa chini ya nguvu za kilevi.”
Kwa mtazamo wangu, hata kama mwandishi huyu haamini kuwa Rais Kikwete anakwepa kufanya maamuzi magumu, si uungwana kusema kuwa wanaoamiani hivyo ni kwa sababu ya kuwa chini ya nguvu za kilevi!
Jingine lililoniudhi ni baadhi ya hoja zake zinazoonyesha dhahiri kwamba mwandishi huyu anadhalilisha uwezo wa kufikiri wa Wa tanzania.
Sina ugomvi na kumtetea Kikwete au kuhoji ni maamuzi gani magumu Rais Kikwete anatakiwa kuyafanya (kana kwamba mwandishi hayajui), lakini kutoa mifano ya kupambana na ujambazi, kuondoa wafugaji Ihefu, kuvumilia uhuru wa vyombo vya habari, kuiongoza AU na kuwachukulia hatua watuhumiwa wa EPA, kuwa ni mifano ya maamuzi magumu aliyofanya Kikwete, hakika huko ni kudhalilisha uwezo wa kufikiri wa Wa tanzania!
Hivi mwandishi huyu hafahamu kwamba kwa kawaida maamuzi magumu (un-popular decisions) ni yale ambayo hayapendwi na wengi na kwamba maamuzi mepesi (popular decisions) kuchukua ni yale ambayo yanaungwa mkono na wengi?
Labda nitoe mfano. Rais Obama alipoamua, mwishoni mwa mwaka jana, kupeleka Afghanistan askari wengine 30,000 wa Marekani, huo ulikuwa ni uamuzi mgumu kwake (un-popular decision), kwa sababu Wamarekani wengi, hivi sasa, wanataka vijana wao walioko huko warejeshwe nyumbani lakini yeye (Obama) ametenda kinyume chake.
Lakini Rais Kikwete kuwachukulia hatua watuhumiwa wa EPA, huo si uamuzi mgumu (si un-popular decision) kwa sababu hivyo ndivyo utawala wa sheria unavyotaka, na pia Wa tanzania wote ndivyo walivyotaka. Labda tungeukubali (kidogo) kuwa ni uamuzi mgumu kama baadhi ya waliofikishwa mahakamani wangekuwa ni marafiki zake wa karibu wa mtandaoni!


