
Siku mafisadi ‘walipomuenzi’ Baba wa Taifa!
May 31, 2012

Kwa Waziri wa Mikiki na Makeke, Uzitoni Street, Bongo.
Mpenzi Frank, Vipi mpenzi wangu, maisha yanaendeleaje huko? Lakini lazima nikuambie tena kwamba wasiwasi wako ni bure kabisa. Mimi ni wako mpenzi ingawa najua huu umbali unaweza kukupa mawazo kila wakati. Laiti ungejua kwamba moyo wangu, akili yangu, mwili wangu wote hadi ukucha wa mwisho ni wako usingekuwa na wasiwasi namna hii. Lakini tuache hayo, nikijitahidi kuamini kwamba ulikuwa unatania tu maana kama hutanii ukosefu wako wa imani kwangu waniumiza sana, tena sana.
Lakini wiki hii imekuwa wiki ya kasheshe kwelikweli. Yaani bosi alirudi usiku na mama bosi huku akifokafoka hoyvo hadi aliwaamsha majirani hadi nyumba ya nne na wewe unajua jinsi nyumba hizi zinavyokaa mbali.
Kisa, alipewa mwaliko wa kwenda kwenye sherehe ya kumbukumbu ya baba wa taifa.
Alifurahi lakini hata yeye alisanifu kidogo. Yaani ili mradi ni karibu na siku yake ya kufariki, watu wanaona wanaweza kupachika shughuli yoyote na kudai kwamba ni kwa heshima ya mzee wetu.
Hata mashindano ya unenguaji, au ya mwenye sura mbaya, chochote kile ili mradi udai unamkumbuka baba wa taifa. Hata mambo mengine ambayo yalikuwa kinyume cha msimamo wa baba wa taifa.
Lakini mwaliko huu ulionekana kuwa seriasi kwa hiyo bosi akamchukua Mama Bosi wakaondoka wakiwa wamejipamba kwelikweli.
Sasa mimi nilikuwa nimelala mpenzi niliposikia mlango unabamizwa kwa nguvu.
Ikabidi nitoke kuona kuna nini. Kumbe hata binti bosi naye alitoka.
Tulishuka ngazi kwa uangalifu mkubwa lakini tulipofika kule sebuleni tukamkuta bosi anafoka sana.
‘Watanitambua. Watanitambua. Watakoma. Washenzi kabisa.’ BB alishindwa kuvumilia.
‘Kwani kuna nini baba?’ Nilitegemea bosi atacharuka kama kawaida yake, lakini nilishangaa.
‘Njoo hapa mwanangu nikueleze maana wewe unafikiri sisi tunawakumbatia mafisadi, kumbe ni wao wanaojaribu kutukumbatia sisi ingawa hatutaki.’
‘Kwa vipi baba?’
‘Tumeenda huko. Mwanzoni nilifurahi maana niliwaona waheshimiwa wenzangu kadhaa. Nikajua utakuwa ni mkutano mzuri na tutakula na kunywa ipasavyo kwa kukumbuka baba wa taifa.’ BB naye alishindwa kuvumilia.
‘Yaani baba ni kula na kunywa tu kwa ajili ya baba wa taifa? Na wengine walilewa kwa kumbukumbu ya baba wa taifa?’ Bosi alinguruma.
‘Usianze mambo yako sasa maana kwa kweli niko tayari kuwararua watu leo. Pale nilikuwa nimekaa na waheshimiwa wengine hadi mwisho wa kula. Baada ya hapo zikaanza hotuba. Nilijua mambo yatakuwa ni yaleyale hivyo niliona nisinzie kidogo.’ MB akaingilia kati.
‘Na kweli mume wangu. Hadi ilibidi nikushtue usije ukakoroma mbele ya watu.’
‘Na uliniamsha wakati mzuri kabisa. Hivi ulifanya makusudi?’
‘Hapana mume wangu. Kweli kichwa chako kilianza kushuka hadi kilitisha kuingia kwenye vyakula vilivyobaki …’ BB alicheka kwa nguvu. Bosi alishtuka.
‘Basi, basi, basi. Ngoja niendelee. Akasimama yule fedhuli ambaye sote tunajua ni fisadi hata kama tumeshindwa kuthibitisha. Kisha akaanza hotuba.’ Bosi akasimama na kushika pua huku akimwigiza yule jamaa. Kweli alikuwa amepandwa na mihemko kiasi kwamba alikuwa amejisahau kabisa.
‘Waheshimiwa wenzangu, Watu wamepiga kelele weeee, eti mafisadi wasishiriki katika kumuenzi baba wa taifa. Mimi nasema kwamba mafisadi kwanza wana haki ya kumuenzi na pili wana kila sababu ya kumuenzi.
Kwanza bila baba wa taifa, wangapi wangepata elimu ya kutosha kufisadi.
Inawezekana nia ya kufisadi walikuwa nayo, na sababu ya kufisadi waliona wanayo lakini uwezo wasingekuwa nao bila elimu. Katika kupanua elimu, mwalimu amewawezesha mafisadi watarajiwa kufikia lengo lao. Kwa hiyo wana wajibu wa kumshukuru kabisa.
Pili, baba wa taifa aliwasaidia sana mafisadi kwa kuhalalisha dola. Unajua ukishaamini hata madhehebu fulani ya dini ni vigumu sana kuvunja ile imani.
Mara ngapi kumekuwa na kashfa za dini hii au ile, kashfa za kula hela za watu au wake za watu, au hata watoto wa kiume wa watu, lakini watu wanaendelea kuamini tu. Hata kama pesa zote zimeliwa watatoa sadaka tena.
Na baba wa taifa alifanya watu wamwamini pamoja na serikali yake. Hata kama walifanya makosa, ilionekana tu ni kosa si dhamira. Watu ni wazuri hata kama wanafanya ubaya. Na kama wanafanya ubaya basi inatosha kuwapa warsha nyingine au mafunzo zaidi ili wajirekebishe. Hiki kimekuwa ni kivuli kikubwa sana ambacho kimewawezesha mafisadi kuzidi kutuna. Hakuna watu wazuri kama wale wanaoamini wanachoambiwa bila kuhoji hata kidogo.
Ndiyo maana tunamuenzi baba wetu wa taifa na kumwomba arudi haraka. Maana shida sasa ni kwamba hatimaye watu wameanza kuamka na kuona kumbe serikali inawatapeli, maneno matamu si sawa na ugali mtamu na chama tawala chawawala.’ Ndiyo maana tunaomba kondoo wabaki kondoo daima.
Bosi aliacha kushika pua maana nadhani ilianza kuuma. Kisha akamgeukia BB.
‘Unaona mwanangu? Nilikasirika na nilitaka kuondoka papohapo. Wananionaje kutoa hotuba namna hii mbele yangu? Wananiona mimi fisadi? Lakini waheshimiwa wengine walionekana kufurahia kweli ile hotuba na walinizuia nisiondoke.
‘Tulia mheshimiwa. Huo wote ni utani.’
‘Utani gani huo. Ni tusi kwa baba wa taifa.’
‘Mwache aseme. Huwezi kujua utakavyofaidi baadaye.’ Nilikasirika zaidi lakini sikuwa na jinsi lakini watanikoma, haki ya Mungu, watanikoma.’ BB hakusema neno tena zaidi ya ‘pole’ na tulimwacha bosi akiendelea kulalama huku akishika wiski kule sebuleni.
Lakini ukiangalia mpenzi inatisha. Hata mafisadi wanataka kumbinafsisha baba wa taifa baada ya kifo chake. Kila mtu anadai ni wake badala ya kuonyesha vitendo vitakavyowafanya kukubalika naye. Wanafiki watupu!
Akupendaye bila unafiki hata chembe Hidaya


