Wafanyabiashara wafadhili wa vurugu za Mwanjelwa
Oct 11, 2013

ENEO la Mwanjelwa jijini Mbeya limeendelea kuwa tete, wahusika wakuu wakijificha nyuma ya wafanyabiashara wadogo, maaruku kama machinga ili kukijaza hofu Chama cha Mapinduzi (CCM) na serikali yake ili wafanye biashara zao watakavyo, hata kwa kukiuka baadhi ya kanuni na taratibu za Jiji.
Baadhi ya viongozi wa serikali ngazi ya jiji, wilaya na mkoa wamefikia hatua ya kutoelewa kiini hasa cha vurugu zinazojitokeza mara kwa mara katika eneo hilo maarufu kwa biashara jijini Mbeya.
Hata hivyo, pamoja na utata wa kiini cha vurugu hizo kwa baadhi ya viongozi hao inadaiwa kwamba siasa zinawaweka watendaji katika wakati mgumu, hawaelewi wafanye nini kutokana na kila wanapotekeleza wajibu wao kwa mujibu wa sheria na taratibu zao hukabiliwa na vikwazo vya wanasiasa.
Wanasiasa nao kwa upande wao wanazidisha mkanganyiko kutokana na kila mmoja kuangalia maslahi ya chama chake zaidi kuliko ya umma, kwao ni heri sheria na taratibu zikavunjwa ilimradi tu maslahi ya vyama vyao yanalindwa.
Linapokuja suala la wafanyabishara wa eneo hilo la Mwanjelwa, wanasiasa hupata kigugumizi kusimamia sheria, wakati CCM ikihofia usimamizi wa sheria kuwapoteza wapiga kura, kwa upande wa CHADEMA, vurugu za Mwanjelwa ni mtaji na kete yao ya kisiasa hata kama kuna uvunjaji wa sheria na taratibu.
Katika vurugu za juma lililopita, wafanyabiashara wa Mwanjelwa na Soweto walifunga maduka yao wakishinikiza Mamlaka ya Mapato Tanzania (TRA), Mkoa wa Mbeya kusitisha uamuzi wake unaowataka wafanyabiashara hao kununua mashine za kielektroniki za kuwekea kumbukumbu za ununuzi na mauzo (EFD), wakidai ni ghali na hawawezi kumudu.
Kwa mujibu wa Meneja TRA, Mkoa wa Mbeya, Anold Maimu, mashine hizo hugharimu shilingi 800,000 kila moja, fedha ambazo hata hivyo, hurudishiwa mfanyabiashara husika anapopeleka hesabu zake za mwaka wa kwanza wa matumizi ya mashine hiyo.
Bei ya mashine hizo hupangwa na muuzaji na tayari wafanyabiashara zaidi ya 200 jijini Mbeya wamenunua na wanazitumia. Wengine ni wafanyabiashara wilayani Kyela ambao baada ya kuelimishwa, wamenunua na wanazitumia.
“Elimu tumetoa sana tu, mbona Kyela wamenunua na wanazitumia? Hapa tatizo halieleweki kwani kati ya waliokamatwa dalili zinaonyesha kuwa hakuna mfanyabiashara,” anasema Maimu na kuongeza: “Nashindwa kuelewa kiini cha mgogoro huo, TRA humrudishia mfanyabiashara gharama aliyonunulia mashine hiyo mara anapowasilisha hesabu zake za mwaka, tena anarudishiwa zote.”
Wafanyabiashara wa Mwanjelwa wanataka wapewe bure kama vile ilivyo kwa mita za maji, lakini wakati huo huo wakishindwa kutambua kuwa hiyo fedha watarudishiwa, kwa hiyo ni utaratibu tu unaotumika kuwapa kifaa hicho bure, wanapewa bure kwa mlango wa uani badala ya ule waliouzoea, mlango wa sebuleni.
Wafanyabiashara mwenye kutakiwa kununua EFD ni wale ambao mauzo yao yanaanzia shilingi milioni 14 kwa mwaka na ambaye hajafikia kiwango hicho hawajibiki kutumia mashine hiyo.
Miongoni mwa manufaa ya mashine hizo za kielekroniki ni pamoja na kumsaidia mfanyabiashara kutunza kumbukumbu zake za ununuzi na mauzo hivyo kumuondolea usumbufu wa kukadiriwa kodi kila wakati kutokana na utunzaji kumbukumbu wa mfumo wa mashine hizo.
“Hata mfanyabiashara mwenyewe anaweza kujipigia hesabu na kutuletea kodi,” anabainisha Maimu.


