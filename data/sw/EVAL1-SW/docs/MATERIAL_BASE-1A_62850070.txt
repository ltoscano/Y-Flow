
Apinga wakati matangazo ya pombe, dawa hupeperushwa
ERIC MATARA na CAROLINE WAFULA

MAMLAKA la kupambana na Dawa za kulevya na mihadarati Nchini NACADA, imependekeza kuvutiliwa mbali kwa matangazo kuhusu vileo na dawa za kulevya kabla ya saa nne usiku.
Kulingana na mwenyekiti wa NACADA John Mututho hiyo ni mojawapo ya juhudi za kuwakinga vijana kutokana na uozo katika jamii. NACADA pia imependekeza kwamba watu wazima watakaopatikana wakibugia vileo mbele ya watoto (vijana) katika maeneo ya burudani, wakamatwe papo hapo na maeneo hayo kuchukuliwa kama maeneo ya uhalifu. 
Haya ni baadhi ya mapendekezo ya shirika hilo kwa Waziri wa Usalama wa Ndani Joseph Nkaiserry. Bw Mututho alisema matangazo hayo katika vyombo vya habari yanafaa kupeperushwa baada ya saa sita usiku na kabla ya saa kumi na moja alfajiri.
“Chochote kinachohusu, shisha, sigara, ngono, kizuri au kibaya, hakitakiwi kupeperushwa redioni ama katika runinga kati ya saa kumi na moja alfajiri na saa nne usiku,” akasema.
Akizungumza kwa njia ya simu na Taifa Leo, aliongeza kwamba filamu, ama habari inayosheheni matumizi ya sigara na unywaji wa pombe yanapaswa kuwa na nembo ya kutahadharisha kulingana na sheria. Wakati huo huo, alisema kwamba wamiliki wa baa zinazowauzia vijana wadogo vileo zinafaa kufungwa mara moja na leseni zao kuvutiliwa mbali milele. 
Alifichua kwamba mapendekezo hayo yameungwa mkono na wananchi wengi na pia wabunge. Shirika la NACADA pia limemwandikia barua Mkuu wa Sheria, Profesa Githu Muigai likimrai kuangazia marekebisho yanayohitajika katika vita dhidi ya dawa za kulevya nchini na vileo.


