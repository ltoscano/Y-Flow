
Waziri asuluhisha wachimba Tanzanite Jul 19, 2012

IMEZOELEKA kuwa vita zote duniani huwa kati ya nchi na nchi, waasi na serikali au vita ya wenyewe kwa wenyewe na hupiganwa juu ya ardhi, majini au angani na wahusika hutumia propaganda za aina tofauti kama nyenzo muhimu za ushindi.
Matokeo ya vita huwa ni mabaya, kati ya matokeo machache mabaya yanayoweza kutajwa ni kila upande kupoteza maisha kwa askari na raia,uharibifu wa mali na
uharibifu wa mazingira.
Kilomita 70 Kusini/Mashariki mwa mji wa Arusha, katika machimbo ya madini ya Tanzanite ya Mererani, wilayani Simanjiro mkoani Manyara, kuna “vita” ya muda mrefu inayoendelea baina ya wachimbaji wadogo (Wana-Appolo) kwa upande mmoja na wawekezaji wa kampuni ya TanzaniteOne ya Afrika ya Kusini kwa upande mwingine.
Tofauti na vita iliyozoeleka duniani “vita” katika machimbo hayo ya Mererani hupiganwa chini (ndani ya migodi yenye vina virefu) baina ya Wana-Apollo na wawekezaji na lengo la ugomvi huo ni kila upande kupata utajiri wa madini ya Tanzanite yanayochimbwa katika migodi hiyo.
Mapambano kati ya Wana-Apollo na wawekezaji wa TanzaniteOne yamesababisha kuzorota kwa mahusiano baina ya pande zote mbili lakini pia hayafahamiki sana na wengi, ingawa yameshagharimu maisha ya watu,uharibifu wa mali na hasara ya mambilioni ya fedha.
Vita hiyo hupiganwa ndani ya migodi wakati wachimbaji wa pande zote wanapokutana katika maeneo au njia za chini ya ardhi zinazofahamika kwa lugha ya uchimbaji kama “mitobozano”.
Kampuni ya TanzaniteOne kwa kuwatumia askari wake wenye silaha za moto inatuhumiwa kuwa imeshusika kuwapiga risasi wachimbaji wadogo katika matukio tofauti kadhaa na kusababisha vifo, majeraha huku wengine wakipata ulemavu wa kudumu.
Kwa upande wao wachimbaji wadogo nao wanatuhumiwa kuingia katika migodi ya TanzaniteOne chini ya ardhi na kuwajeruhi wafanyakazi wa kampuni hiyo wakitumia mabomu ya kutengenezwa na mkono, na silaha nyingine za jadi. 
Hata hivyo cha kushangaza huwa ni kwamba wachimbaji hao wanapokutana tena katika “uso wa dunia” uhasama kati yao unakuwa umetoweka na wakati mwingine wahusika hufurahia maisha pamoja.
Kwa zaidi ya miaka 10 pande zote mbili zimekuwa zikituhumiana huku kwa muda ikionekana kuwa serikali imeshindwa kupata ufumbuzi wa kudumu wa tatizo hilo na hali kubaki hivyo hadi wiki iliyopita Naibu Waziri wa Nishati na Madini Steven Maselle alipofanya ziara katika machimbo hayo na kutafuta suluhu ya mgogoro huo wa muda mrefu.
Naibu Waziri huyo alijaribu” kuutafuna mfupa “ uliowashinda watangalizi wake kwa kufanya vikao na pande zote mbili zinazopingana katika mgogoro wa kugombea mipaka ndani ya migodi hiyo.
Malalamiko ya wachimbaji wadogo Wachimbaji wadogo katika mkutano wao na Naibu Waziri Maselle walitoa madai kuwa migodi inayopakana na ile ya kampuni ya TanzaniteOne imeshindwa kufanya kazi kutokana na kampuni hiyo ya wawekezaji kumwaga maji yanayotoka katika mgodi wao kwa kuelekeza mkondo kwenda migodi ya wachimbaji wadogo.
Malalamiko ya wachimbaji hao yaliwasilishwa na Mwenyekiti wa Chama cha Wachimbaji Mkoa wa Manyara (MAREMA) Zephani Mungaya, ambaye alieleza kuwa hatua ya TanzaniteOne kuelekeza mkondo wa maji chini ya ardhi kwenda katika migodi yao imewafanya wengi kushindwa kuendelea na uchimbaji.
“Kazi kubwa tunayofanya kila wakati ni kutoa maji ndani ya migodi kwa kuyavuta kwa kutumia pampu kubwa na gharama za kutoa maji kila wakati ni kubwa sana hali inayotufanya kuumia kiuchumi,” alieleza Mwenyekiti huyo.
“Wakati mwingine watumishi wa kampuni hiyo kwa baraka za menejimenti yao humwaga maji kupitia juu ya migodi kwa kutumia matrekta maalumu na maji hayo husambaa ndani ya migodi ya yetu,”aliongeza.
Mwenyekiti huyo wa wachimbaji wadogo alimweleza Naibu Waziri kuwa serikali inapaswa ifikirie upya kuwapo kwa kampuni ya TanzaniteOne katika eneo hilo na kwa kuwa muda wa leseni yake umekaribia kwisha basi wasioongezewe tena leseni ya uchimbaji madini hayo ya vito.
Kwa mujibu wa taarifa kutoka serikalini leseni ya uchimbaji madini ya TanzaniteOne inatarajiwa kumaliza muda wake Julai mwishoni na tayari kampuni hiyo imeshapeleka maombi mapya ambayo mchakato wake bado unaendelea.
Hoja ya Mwenyekiti huyo inajengwa juu ya msingi kuwa serikali ilipitisha sheria ya madini ya mwaka 2009 ambayo inaeleza wazi kuwa madini ya vito kama ilivyo Tanzanite yatachimbwa na wazawa tu.
“Hata katika nchi za mashariki ya mbali kama Thailand na Sirilanka madini ya vito huchimbwa na wazawa tu kwa kutumia teknolojia ya kawaida na lengo ni kuongeza mahitaji katika soko na pia madini yaendelee kuwapo muda mrefu,”alisema.
Wachimbaji wadogo pia wametoa maombi yao kwa serikali kuwa iwasadie kupata kwa urahisi zana za uchimbaji na ulipuaji miamba kama, baruti, mafuta kwa kuwa bei za zana hizo zimepanda kwa asilimia 200 katika kipindi cha mwaka moja uliopita.
Malalamiko ya wawekezaji wa TanzaniteOne Kwa upande wao TanzaniteOne kupitia kwa Mwenyekiti wa Bodi, Balozi Ami Mpungwe, wanadai kuwa madai yanayotolewa na wachimbaji wadogo hayana msingi wowote na kampuni hiyo haijawahi kumwaga maji katika migodi yao kama wanavyodai.
“Maji yaliyopo katika migodi hiyo yanatokana na kupasuka kwa miamba yenye maji hivyo maji kuingia katika migodi ya wachimbaji wadogo kunatokana na kuwapo kwa
“mitobozano” ambayo husababishwa na wachimbaji wadogo wanaoendesha uwizi wa madini katika eneo letu,” alieleza Balozi Mpungwe.
“Hawa wachimbaji wadogo kwa muda mrefu wamekuwa wakivamia eneo letu chini kwa chini na wakati mwingine hulipua baruti bila taarifa na hivyo kuhatarisha usalama wa wafanyakazi wetu wanaokuwa zamu,”alisema Mpungwe.
Alisema wao kama kampuni baada ya kulalamika kwa muda mrefu kuhusu suala hilo la kuvamiwa wameacha shughuli za uchimbaji upande wanaopakana na wachimbaji wadogo kwa sababu ya kuwapo kwa usalama mdogo kwa wafanyakazi wao.
“Sisi tunafuata sheria kwa asilimia 100, vinginevyo tungekuwa tumeshafungiwa.
Nimetumikia nchi hii kwa uadilifu mkubwa kwa miaka 25, leo siwezi kwenda jela nikiwa sekta binafsi. Hapa nina maana kuwa mimi kama Mwenyekiti wa Bodi naheshimu sheria za nchi zilizowekwa pamoja na kampuni ninayoiongoza kwa jumla wake,” aliongeza Mpungwe.
Alisema kampuni hiyo katika kipindi cha uwekezaji wake imefanya mambo mengi kwa manufaa ya jamii ya Wa tanzania ikiwa ni pamoja na kuwa kampuni ya kwanza katika sekta ya madini kulipa kodi.
Kauli ya Naibu Waziri Akihitimisha baada ya kusikiliza malalamiko ya pande zote Waziri Maselle aliagiza mara moja kampuni hiyo kuacha kuelekeza maji yaliyopo ndani ya migodi kwa lengo la kuwakwamisha na kazi ya kuchimba madini.
Aidha, aliigiza kampuni ya TanzaniteOne kuwasadia wachimbaji wadogo kuvuta nje maji yote yaliyopo ndani ya migodi ya wachimbaji wadogo kwa kutumia teknolojia ya kisasa na utekelezaji wa agizo hilo uanze haraka chini ya usimamizi wa maafisa madini wa Kanda ya Kaskazini.
“Hili la maji lazima mlipatie ufumbuzi haraka sana, na ufumbuzi huo upatikane ndani ya wiki moja kuanzia sasa, na zoezi hilo ndiyo liwe mwanzo wa kufunguliwa upya kwa ukurasa wa mahusiano baina yenu na wachimbaji wadogo,”alisema Naibu Waziri Maselle.
“Ni lazima mjenge utamaduni wa kuheshimiana wachimbaji wadogo na mwekezaji ili kila moja atekeleze majukumu yake kwa tija na serikali kama mlezi inajali maslahi ya kila moja wenu,” alisema.
Aliitaka kampuni hiyo kuwa karibu na wananchi kwa kurekebisha mahusiano yake na kuweka mikakati mipya itakayosaidia kuondoa picha na fikra potofu iliyojengeka miongoni mwa wanajamii kuwa ni wawekezaji wababaishaji.
Maselle aliongeza:”Nyie kama wawekezaji mliahidi ahadi kadhaa za miradi ya maendeleo katika vijiji vinavyozunguka kama ujenzi wa madarasa, chumba cha kuhifadhia maiti, maji na mengine muhimu katika jamii, na mtambue kuwa mmezungukwa na jamii yenye mahitaji mengi ya msingi”.
Kwa upande wa wachimbaji wadogo Naibu Waziri huyo aliwataka kuzingatia sheria kwa kuheshimu mipaka ya mwekezaji wakati serikali ikipitia mchakato wa maombi yao ya kutaka wapunguziwe baadhi ya kodi katika zana za kuchimbia madini.
Alisema serikali bado inaendelea na zuio lake la kuwapiga marufuku wanunuzi wa madini hayo kutoka nje hasa nchi za Asia wanaokuja katika maeneo ya migodi na mji wa Arusha kwa lengo la kununua Tanzanite kutoka kwa wachimbaji wadogo.
“Yoyote atakayefanya biashara ya madini haya lazima awe amesajiliwa na kwa kupewa leseni ya ununuzi wa madini (master dealer license) na vyombo vyote vya dola visimamie kwa umakini magizo haya ya serikali,” alisema.
Iwapo hali katika machimbo hayo itatulia kwa muda, Naibu Waziri Maselle atakuwa amefanikiwa kuumaliza mgogoro uliokuwa umewashinda watangulizi wake mgogoro ambao umefanya madini hayo yasiwe na tija kubwa.


