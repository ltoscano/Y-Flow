
Pwani kuwakilishwa na 3 kwenye ndondi
Na CHARLES ONGADI
PWANI inawakilishwa na wanandondi watatu katika mkondo wa mwisho wa Ligi Kuu ya masumbwi nchini yaliyoanza jana hadi kesho Jumamosi katika ukumbi wa Madison Square, mjini Nakuru.
Mabondia hao walio chini ya ukufunzi wa Paul ‘PC’ Mathenge wanatarajiwa kufana katika mashindano hayo baada ya kujinoa kwa miezi miwili.
“Ninatarajia mabondia wangu watafunga ligi kuu kwa ushindi mkubwa hasa baada ya kuwa nao kambini kwa kipindi kirefu,” alisema kocha huyo muda mfupi bada ya kuondoka mjini Mombasa.
Mabondia hao ni John Kariuki wa uzani wa light, Ben Omondi (light-welter) na Yusuf Abdulrahman wa welter.
Upinzani mkali unatarajiwa baina ya mabingwa watetezi wa taji hili, Kenya Polisi almaarufu ‘Chafua Chafua’ na klabu ya Majeshi ambayo inaongoza ligi hiyo.
Akizungumza na Taifa Leo, kocha mkuu wa Polisi George ‘Foreman’ Onyango alisema kwamba anatarajia ushindi mkubwa.
“Ijapo tuko alama tisa nyuma ya Majeshi lakini chochote chaweza kutokea na bila shaka tumejitayarisha vyema kuhakikisha kwamba tumepata alama zitakazotuwezesha kuhifadhi taji letu,” akasema kocha huyo ambaye ni mwamba wa zmani wa timu ya taifa ‘Hit Squad’. 


