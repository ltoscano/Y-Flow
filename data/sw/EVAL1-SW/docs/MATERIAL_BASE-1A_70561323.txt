
Bukoba wawekewa maduka ya sukari
Asema utaratibu huo utazingatiwa hadi hapo bei ya bidhaa hiyo itakaposhuka, ofisa biashara azungumzia sababu mojawapo ya uhaba
Phinias Bashaya, Mwananchi pbashaya@mwananchi.co.tz
Bukoba. Wakazi wa Mji wa Bukoba mkoani Kagera watanunua sukari kwa bei elekezi ya Sh1,800 kutoka kwenye maduka maalumu yaliyoteuliwa na Serikali katika kila kata kuanzia wiki hii.
Mkuu wa Wilaya ya Bukoba, Jackson Msome alisema jana kuwa kila kata itakuwa na maduka matatu yatakayotoa huduma hiyo ili kukabiliana na kupanda holela kwa bei ya sukari kunakodaiwa kuchochewa na baadhi ya wafanyabiashara kuficha bidhaa hiyo.
Katika siku za hivi karibuni, wakazi wa Bukoba wamejikuta wakiuziwa kilo moja ya sukari kwa bei ya kati ya Sh2,400 hadi Sh2,800 kinyume na bei elekezi ya Sh1,800. 
Alisema wilaya hiyo imeunda kamati maalum itakayoratibu shughuli hiyo ikiwamo kubaini kiwango cha sukari kinachozalishwa katika kiwanda cha sukari cha Kagera, kiasi walichonacho wauzaji wakubwa na kile kinachosafirishwa nje ya wilaya na Mkoa wa Kagera.
“Lengo kuu ni kudhibiti ulanguzi na kuhakikisha wananchi wanapata sukari kwa bei elekezi,” alisema na kusisitiza kuwa: “Mfanyabiashara atakayekwenda kinyume na maelekezo ya Serikali atafikishwa mahakamani na kunyang’anywa leseni.”
Ofisa biashara wa mkoa huo, Issaya Tendega alisema pamoja na sababu nyingine, uhaba wa sukari ulichangiwa na msimu mpya uliosababisha Kiwanda cha Sukari cha Kagera kupunguza uzalishaji.
Akizungumza bungeni mwishoni mwa wiki iliyopita, Waziri Mkuu Kassim Majaliwa alisema Serikali imeamua kuagiza sukari nje ya nchi ili kukabiliana na upungufu wa bidhaa hiyo.
Upungufu huo unadaiwa kuchochewa na uamuzi wa Serikali kupiga marufuku bidhaa hiyo kutoka nje huku viwanda nchini vikidaiwa kutokidhi mahitaji. 


