
Hitilafu yabidi ndege zote jijini kubadili safari
Na WYCLIFFE MUIA
SAFARI zote za ndege katika uwanja wa ndege wa Jomo Kenyatta (JKIA) jana zilielekezwa katika uwanja wa ndege wa kimataifa wa Moi, Mombasa kwa muda baada ya ndege moja kutoka Wajir kutua ghafla.
Shirika la ndege la Kenya Airways lilisema kuwa ndege hiyo kutoka Wajir iliziba mkondo wa kutua na kuondoka kwa ndege hivyo kufanya hali kuwa ngumu kwa usafiri wa kawaida kuendelea.
“Kenya Airways ingependa kushauri kuwa kufuatia kisa cha ndege kuziba eneo la kutua na kuondoka kwa ndege, safari zote za ndege zinazopanga kutua Nairobi zimeelekezwa Mombasa na zile zilizopangiwa kuondoka kutoka Nairobi zimesitishwa,” taarifa ya Mkurugenzi Mkuu wa Kenya Airways Mbuvi Ngunze ilinukuu.
ITHIBATI Halmashauri ya kusimamia viwanja vya ndege nchini(KAA) vilevile ilithibitisha kisa hicho na kusema kuwa shughuli za kuondoa ndege hiyo zilikuwa zinaendelea ili safari za kawaida za ndege zirejelewe.
“Ndege kutoka Wajir ilitua ghafla lakini hakuna vifo au majeruhi wowote walioripotiwa. Operesheni zinaendelea kuhakikisha safari za kawaida zimerejea,” KAA ilisema katika mtandao wake wa Twitter.
Haikubainika kilichosababisha ndege hiyo kutua kwa ghafla lakini maafisa wa KAA waliahidi kutoa taarifa rasmi kuhusu kisa hicho.
Katika taarifa yake Bw Ngunze alisema kuwa, kisa hicho kilisababisha msongamano mkubwa wa shughuli za ndege na kuwa Kenya Airways inangonjea KAA kulainisha shughuli katika uwanja huo. 
Baadaye KAA ilitangaza kuondolewa kwa ndege hiyo iliyoonekana kuwa bila gurudumu.


