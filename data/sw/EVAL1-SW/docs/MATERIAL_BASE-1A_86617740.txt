
Mbunge aapa kushirikiana na Jubilee
Na HAMISI NGOWA
MBUNGE wa Likoni Bw Masudi Mwahima alikariri wazi kuwa hatosita kushirikiana na uongozi wa serikali ya Jubilee licha ya shutuma kali kutoka kwa baadhi ya viongozi na wafuasi wa muungano wa Cord.
Akizungumza akiwa eneo la Mtongwe eneo bunge la Likoni kwa harambee ya kuchangisha pesa za kusaidia Klabu ya soka katika eneo hilo, Mwahima alisema ni kupitia ushirikiano na serikali pekee ambapo eneo hilo litaweza kufikia maendeleo yanayohitajika.
Mwahima aidha alitetea uhusiano wake na serikali ya Rais Uhuru Kenyatta akisema ni wa manufaa kwa wakzi wa eneo bunge hilo na wala sio kwa minajili ya maslahi yake kama inavyosemekana na baadhi ya wafuasi wa ODM na muungano wa Cord.
‘’Sijanunuliwa na wala sijaenda kushirikiana na Rais Uhuru Kenyatta ili nijinufaishe, nataka wakazi wa eneo bunge langu wafaidike na uongozi wa serikali iliyopo mamlakani,’’ akasema.
Mwahima alisema uongozi wa Jubilee tayari umewasaidia wakazi wa Likoni hususan eneo la Majengo Mapya baada ya kusitisha amri ya mahakama kuu ya Mombasa iliyokuwa imeidhinisha ubomozi katika eneo hilo linalomilikiwa na Bw Evans Kamua Waitiki.
“Hivi majuzi serikali ya Jubilee kupitia kwa Naibu Rais William Ruto, alituhakikishia kuwa hakuna nyumba itakayobomolewa kwenye ardhi ya Waitiki licha ya amri ya mahakama kuu ya Mombasa ya kutaka ubomozi ufanyike katika eneo hilo,’’ akasema.
Hata hivyo alisema kuwa ushirikiano wake na serikali ya Rais Uhuru Kenyatta haufai kuchukuliwa kuwa ni usaliti au uasi kwa chama chake cha ODM na muungano wa Cord.


