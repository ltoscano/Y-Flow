
Maisha ya Obama baada ya Januari 20 May 30, 2012

HATIMAYE Barack Hussein Obama jana aliapishwa kama Rais wa 44 wa Marekani.
Anakuwa ni Rais wa kwanza mwenye asili ya Afrika.

Kuapishwa kwa Rais wa Marekani ni tukio kubwa lenye kuvuta macho na masiko ya watu wa dunia.
Naam. Rais wa Marekani si kama marais wengine wa dunia hii. Ni mtu mkubwa sana. Tunaweza kabisa kusema; kuwa Rais wa Marekani ana uwezo unaofanana kidogo na wa Mungu. Mungu anaweza kuangamiza dunia, katika dunia tunayoishi kuna mwanadamu mmoja tu ambaye kauli yake inaweza kuangamiza dunia; ni Rais wa Marekani mwenye uwezo wa kuamrisha vita ya kuangamiza dunia.
Lakini Urais wa Marekani ni kazi ngumu sana. Rais wa Marekani siku zote uhai wake uko hatarini kwa hofu ya maadui wa ndani na nje ya Marekani. Hata kabla ya kuapishwa kwake, maisha ya Obama yalikuwa hatarini. Baada ya kuapishwa kwake Urais, maisha yake yanazidi kuwa hatarini.
Jambo hili linatokana na sababu za kihistoria. Hii ndiyo sababu ya Obama kupewa ulinzi mkali na mzito ambao haujapata kutolewa kwa Rais mwingine yeyote aliyetangulia nchini Marekani.
Tayari kuna taarifa kuwa kuna Wamarekani wanaocheza kamari wakiamini Obama hatamaliza miaka miwili ya mwanzo kabla ya kuuawa. Naam. Maisha ya Obama yanapandiwa dau kwa wanaoamini wanaweza kutajirika endapo watakuwa sahihi katika kile wanachoamini.
Ni dhahiri kuna kila sababu za vyombo vya usalama vya Marekani kujipanga kwa lolote lile. Wanaelewa, kuwa nchini Marekani kuna marais na watu mashuhuri waliouawa miaka ya nyuma.
Ugumu katika kuwakabili magaidi wa ndani ya Marekani ni ukweli kuwa wenye kupanga ugaidi huwa hawana makundi au mitandao yenye kueleweka. Nchini Marekani hutokea tu kwa mtu mwenye hasira na labda mwenye uendawazimu kuchukua silaha na kumshambulia rais kwa risasi. Mtu huyo akikamatwa mara nyingi hutoa sababu za kiuendawazimu na huwa hana watu nyuma yake. 
Bado kuna kumbukumbu ya mauaji ya Rais Abraham Lincoln aliyepigwa risasi jijini Washington DC Aprili 14 mwaka 1865. Huyo ndiye rais wa kwanza wa Marekani kuuawa kwa kupigwa risasi. Barack Obama ameamua kufuata nyayo za Abraham Lincoln ingawa ni matumaini ya wengi kuwa hatapatwa na mwisho mbaya kama uliompata Abraham Lincoln.
Abraham Lincoln alipendwa na Wamarekani. Ni Rais atakayekumbukwa kwa mchango wake mkubwa wa kuwaunganisha Wamarekani baada ya vita ya wenyewe kwa wenyewe.
Obama pia, kama Lincoln, ana dhamira ya kuwaunganisha Wamarekani katika kulijenga taifa lao bila kujali tofauti za rangi na dini zao. Na ni katika wakati huu baada ya taifa hilo kubwa kukumbwa na matatizo ya kiuchumi.
Tukirudi nyuma kuangalia kumbukumbu za marais wa Marekani waliouawa tunaona kuwa kuuawa kwa Abraham Lincoln ulikuwa ni mwanzo tu. Alifuatia James Garfield aliyepigwa risasi Washington DC na kufariki dunia miezi miwili baadaye. Mwaka 1901 alikuwa ni William McKinley aliyepigwa risasi mjini Bufallo. Alifariki wiki moja baadaye.
Baadaye yakafuatia mauaji yaliyoacha gumzo kubwa hadi hii leo. Ni kuuawa kwa kupigwa risasi kwa Rais John F. Kennedy mwaka 1963.

Kennedy alipigwa risasi mtaani mjini Dalas wakati msafara wake ulipokuwa ukipita polepole na yeye mwenyewe akiwa kwenye gari la wazi.
Mwaka 1968 Rais Robert F Kennedy naye alipigwa risasi na kuuawa wakati alipokuwa akitoka hotelini kuhudhuria mkutano wa uchaguzi.
Si hivyo tu, nchini Marekani kumekuwapo pia na majaribio yaliyoshindwa ya kutaka kuwaua marais. Itakumbukwa, mwaka 1950, Harry S.
Truman alinusurika kuuawa baada ya watu wawili wenye itikadi kali za mrengo wa kulia kutaka kumshambulia.
Mwaka 1972 mgombea urais George Wallace alipigwa risasi kwenye mkutano. Alinusurika lakini alipooza mwili kutoka kiunoni hadi miguuni. Mwaka 1975 Gerald Ford alinusurika kuuawa mara mbili katika kipindi cha majuma mawili akiwa California. Alikuwa mwanamama Alice Fromme aliyeelekeza bastola yake kwa Ford, lakini alishindwa kuifyatua.
Ilipofika Septemba 22 mwaka huo huo alikuwa ni mwanamama mwingine, Sara Jane Moore aliyefyatua risasi kuelekeza kwa Gerald Ford, hata hivyo, Ford alinusurika bila kupata majeraha yoyote.
Rais wa mwisho wa Marekani kupigwa risasi na kunusurika ni Ronald Reagan . Ilikuwa ni Machi 30, 1981. Risasi ile iliyofyatuliwa na John W Hinckleys ilipenya kwenye kifua cha Reagan na kuharibu kidogo mapafu ya upande wa kushoto. Reagan ambaye kabla ya kuwa Rais alipata kuwa mcheza sinema alinusurika.
Wote hao waliouawa na kunusurika kuuawa walikuwa ni Wamarekani weupe waliopigwa risasi na weupe wenzao. Kwa Barack Obama, hakika maisha yake yamekuwa hatarini ukizingatia rangi ya ngozi yake.
Itakumbukwa, ni kuanzia wakati wa kinyangâ€™anyiro cha kuwania nafasi hiyo ya juu hapa duniani hadi kufikia wakati wa kampeni za Urais, Barack Obama alipewa ulinzi madhubuti kuliko wenzake wote.
Kuna wakati ilionekana kama vile ameshakuwa rais kwa jinsi alivyokuwa akilindwa na kikosi kikubwa cha watu wa usalama. Lakini, Marekani ilikuwa na bado ina sababu zaidi za kumpa Obama ulinzi ambao labda haujapata kutokea kwa Rais yeyote wa Marekani aliyetangulia.
Kinachosababisha hali hii ni tishio halisi la maisha yake kutoka kwa makundi ya watu wenye siasa kali za mrengo wa kulia, siasa za kifashisti na kibaguzi. Mathalan, kundi la uharamia wa kibaguzi la Ku- Klux- Klan linatajwa kuwa ni moja ya makundi yanayomwinda Obama.
Ku- Klux Klan ni kundi la kibaguzi lenye historia ya miaka mingi nchini Marekani. Walengwa wao wakubwa ni watu wenye rangi nyeusi.

Wanachama wa kundi hili huvalia majoho meupe na huficha sura zao.
Kitakachojitokeza sasa nchini Marekani ni harakati za watu wa usalama kufuatilia na kupambana na majaribio yeyote yale ya ugaidi wa ndani. Marekani haitaki kurudiwa kwa makosa ya nyuma ambapo yalifanyika majaribio yaliyofanikiwa ya kuwaua viongozi kama vile Martin Luther King na JFK Kennedy.
Hata baada ya kuapishwa kwake, swali linaloulizwa na wengi ndani na nje ya Marekani ni, je, Obama atamaliza hata muhula wa kwanza wa Urais akiwa hai? Lakini, Obama mwenyewe alipata kuulizwa kama ana hofu na maisha yake.
Akiongea kwa kujiamini Obama alijibu; " Sina shaka yeyote, nina walinzi walio bora kabisa wenye kunilinda".
Ni kweli, Obama amepewa ulinzi wa makomandoo walio bora kabisa katika Marekani. Ni wale wenye kuonekana wakivaa miwani meusi wakati wote.
Wanafuatilia kila hatua anayopiga Obama, lakini wanafuatilia pia kila hatua zinazopigwa na watu wanaomsogelea Obama. Hawa huwa na mawasiliano baina yao kwa kutumia vifaa vya kisasa kabisa.
Na labda ndio watu wenye wakati mgumu sana kwa sasa baada ya kuapishwa kwa Obama. Kwao wao, kuapishwa kwa Obama kuna maana ya kibarua chao kuwa katika mtihani mgumu. Wanatakiwa kuwa makini katika kila sekunde.
Hawana wanayemwamini wanapokuwa kazini. Inasemwa, kuwa hata mbwa wa watoto wa Obama atakayefuatana nao Ikulu ya "White House" naye watalazimika kujifunza tabia zake na ikibidi kumtilia mashaka mbwa huyo!


