
CCM: Kutoka tingatinga hadi shokamzoba Nov 22, 2012

ASKOFU Desmond Tutu wa Afrika Kusini, alipata kuyasema haya:
“Kuna tofauti ya kimsingi kati ya kuwa huru na kuwa katika hali ya kukandamizwa. Kuwa huru ni pamoja na kupata huduma za msingi za kijamii, kuwa na ajira, maji ya bomba, umeme, makazi bora na huduma za msingi za afya. Kuna maana gani basi ya kuwa huru wakati ubora wa maisha ya watu haujaimarishwa?
Kama sivyo, hata kura nazo hazina maana yoyote!” (Desmond Tutu- William Gumede; Thabo Mbeki And The Battle For The Soul Of The ANC, Uk. 67).

Na mwanafasihi Mtanzania, Profesa Kezilahabi anayasema haya: “Siku hiyo ikifika, utaona ishara itakayokuongoza. Utakapofika pale ambapo kila binadamu lazima afike, utajua hukukosea; kwani njia ya kwenda huko inajulikana kwa wote na inakwenda moja kwa moja bila kupinda. “Huna haja ya kusoma kitabu chochote kupata maelezo ya kwenda huko, wala hakuna haja ya kusikiliza mahubiri. Hakuna utalaamu unaohitajika, maana utajikuta umefika. Utakapofika, utamkuta amekaa peke yake akiwatazama wale wengine. Hao wengine utawatambua maana ni ndugu zako wote.

“Wengi kati yao ndio wale waliokuwa askari wa mwanga. Wale ambao hutaweza kuwatambua, atakutambulisha kwao, na wewe utachukua nafasi yako. Usisituke utakaposikia majina yao; maana, wengi kati yao, wana majina makubwa. Utawakuta wanafanya jambo fulani. Wewe pia fanya kama wao bila kuuliza, bila manung’uniko, na usikate tamaa. Kwa sasa hivi subiri ishara.” ( E. Kezilahabi, Nagona).

Na kwa masikio yangu, nilipata kumsikia Philip Mangula akiyatamka haya mwaka 2007: “Isifike mahali CCM ikatangaza tenda za uongozi!” Ilikuwa ni kwenye ukumbi wa mikutano wa Mtakatifu Dominic (St. Dominic), Iringa, Septemba 10,
2007. Ni kwenye Mkutano wa CCM Mkoa wa Iringa!

Hiyo ilikuwa ni kauli nzito kutolewa na aliyekuwa Katibu Mkuu wa zamani wa CCM. Mangula aliyatamka hayo wakati akitoa hotuba ya kushukuru wajumbe.
Alishindwa nafasi ya uenyekiti wa mkoa kwa kuambulia kura 332.

Leo ndani ya CCM, Mangula amepewa nafasi ya Umakamu Mwenyekiti Taifa (Bara).
Majukumu makubwa mawili ya Makamu ni haya. Mosi; kumshauri Mwenyekiti, pili; kusimamia maadili. Tayari Mangula ametamka kwamba ndani ya miezi sita ijayo, atakuwa ameshakisafisha chama chake. Swali ni je; atawageukia pia waliomdhalilisha kisiasa pale kwenye Ukumbi wa St. Dominic, Iringa, mwaka 2007?

Naliona tatizo linaloikabili CCM kama Chama cha Siasa. Limewasahau wale ambao Askofu Tutu amewazungumzia. Ni umma uliochoshwa na malumbano ya kisiasa yasiyoisha, malumbano ambayo msingi wake ni vita vya wenyewe kwa wenyewe ndani ya Chama. Vita ya kuwania nafasi za juu za uongozi.

Umma ambao kwao wao lililo la msingi ni kuhakikishwa wanapata huduma muhimu za msingi, kama vile ajira, elimu, maji ya bomba, makazi bora, huduma za afya na mengineyo. Umma unahitaji kutoka kwa wanasiasa, kauli zenye kuwatia matumaini ya baadaye. Kauli zenye kuashiria kwamba mwenye kuzitoa, amedhamiria kutatua matatizo yao ya kimsingi.

Na katika siasa, kuna Uongozi na Utawala! Kazi ya chama cha siasa ni kuongoza.
Kwa hiyo basi, kuisimamia Serikali kutekeleza majukumu yatakayoupa umma nafuu ya maisha. Na kazi ya utawala ni ya Serikali, kwa kusimamiwa na Chama cha Siasa. Tatizo ni pale chama cha siasa kinapochukua jukumu la kutawala badala ya kuongoza. 

Huko nyuma, CCM ilikuwa kimbilio la wanyonge.

CCM ilichukua jukumu lake la kuongoza na kuisimamia Serikali. CCM ilipata kuwa na Makamu Mwenyekiti aliyekuja pia kujulikana kama ‘tingatinga.’ Huyu si mwingine, bali John Samuel Malecela!

Hakika, CCM haikuhitaji ‘tingatinga tena’ bali uongozi utakaousimamia Serikali katika kutekeleza majukumu yake, na wanasiasa wa aina ya kina Malecela, walipaswa kwenda kwa wananchi kuwaeleza kwa hoja kile ambacho CCM, kama chama, kinafanya katika kuisimamia Serikali na matunda yaliyopatikana.

Ni kutokana na kutolitambua jukumu hilo la chama cha siasa, haikuwa ajabu kuona hata ‘tingatinga’ nalo ‘likatitia’ kisiasa. John Malecela alishindwa hata kwenye kura za maoni jimboni kwake!

Nionavyo, uteuzi wa Mangula unaweza kuiletea tija CCM kama Mangula mwenyewe atachukua jukumu la kuwa ‘shokamzoba’ la kisiasa ndani ya CCM. Mangula atakayechukua jukumu la kuweka uwiano wa mitikisiko ya ndani ya chama inayotokana na vita ya kuwania uongozi, na kwa sasa, kuelekea 2015. Mangula ambaye hatasikiliza umbeya wa kisiasa, bali vithibitisho vya madai yanayotolewa na pande zinazosigana kwenye chama chao.

Maana, hata kwa maslahi ya nchi yetu, ni heri kuwa na CCM yenye makundi yenye kuwania urais 2015 kuliko CCM yenye magenge yenye kuendesha biashara ya ‘siasa za rejareja na au ‘siasa za mafungu’ (retail politics).

Ni kwenye ‘siasa za mafungu’ ndipo utawakuta wana-CCM wenye kudhani wao ni wasafi, na wenzao ni wachafu. Wakati, kimsingi, jamii nzima kwa sasa ni kama imeoza kimaadili. Leo utawakuta wala rushwa CCM, na hata kwenye vyama vya upinzani. Utawakuta makanisani, misikitini na hata kwenye sekta ya michezo.

Kinachohitajika ni mkakati wa kitaifa utakaohakikisha kwamba huko tuendako, tunapunguza idadi ya viongozi wa kisiasa, kijamii na hata kimichezo watakaoingia kwa nguvu za fedha, hivyo basi, nguvu ya rushwa. Kama alivyopata kutamka Mwalimu kwenye Kitabu Chake; Uongozi Wetu na Hatma ya Tanzania, rushwa ni kama kansa kwenye jamii yetu. Kwa hiyo, ni tatizo la kimfumo zaidi kuliko la baadhi kwenye jamii.

Tunafanyaje basi kama Taifa kuweka mazingira ya kupunguza, au kumaliza rushwa kwenye chaguzi zetu? Nitaendeleza wa swali hili wiki ijayo.


