
Dawa za Ukimwi zisitumiwe vibaya
RIPOTI za hivi karibuni za Shirika la Kitaifa la Kupambana na Kuenea kwa Ukimwi na maradhi ya zinaa nchini (NACC) kwamba vijana wengi wanatumia kiholela dawa za kupunguza makali ya ugonjwa wa Ukimwi ni za kusikitisha na kila jitihada zinapasa kufanywa kukabiliana na hali hiyo. 
Katika kipindi cha miaka mitano iliyopita, R kiwango cha maambukizi ya maradhi hayo kimesalia katika asilimia 5 ambacho ni cha chini ikilinganishwa na kwingineko duniani. Hali hiyo imefanya jitihada za Kenya kutambuliwa kote duniani na hata na Umoja wa Mataifa.
Lakini huenda ufanisi huo ukapigwa breki na hatua ya baadhi ya vijana na mahakaba kufanya mapenzi bila kinga kisha kukimbia katika kemia na taasisi zingine za afya kutafuta dawa inayofahamika kitaalamu kama Post Exposure Prophylaxis (PeP).
Kwa mujibu wa wataalamu wa afya, dawa hiyo inastahili kutumika nyakati za dharura.
Wale wanaostahili kuimeza ni waathiriwa wa unajisi na makahaba ambao wamo hatarini ya kuambukizwa na virusi vya Ukimwi kutokana na majukumu yao.
Ikizingatiwa kuwa dawa hiyo pia inazuia maambukizi ya virusi hivyo kwa asilimia 72, kuna uwezekano wa wahusika kuambukizwa ikiwa, kwa mfano hawatameza vidonge hivyo katika muda unaostahili. Ukweli ni kwamba, kile vijana wetu wanafanya kwa sasa ni sawa na kuchokonoa meno ya simba wakitarajia simba huyo awalambe tu bila kuwatafuna! Tunajua na kuelewa kuwa ni vigumu mno kwa wamiliki wa maduka ya kuuza dawa kudadisi na kutambua waathiriwa halisi wa unajisi na wale walaghai wanaotafuta dawa hiyo baada ya kufanya mapenzi kiholela. Lakini wakati umefika kwa maduka hayo na wahusika wengine katika sekta ya afya kusimama kidete na kuzuia matumizi yasiyofaa ya dawa hizo. Wanaweza kufanya hivyo kwa kudai angalau ushahidi wa namna fulani.


