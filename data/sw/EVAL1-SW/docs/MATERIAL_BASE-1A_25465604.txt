
Mvua zasimamisha matibabu zahanati Kongowe
Sanjito Msafiri,Mwananchi smsafiri@mwananchi.co.tz
Pwani. Wafanyakazi wa Zahanati ya Kongowe Halmashauri ya Mji wa Kibaha mkoani Pwani wanalazimika kusimamisha matibabu mvua zinaponyesha kutokana na jengo kufurika maji yanayoingia kutoka kwenye mifereji, imeelezwa.
Jengo hilo lilojengwa jirani na mkondo wa maji limedaiwa kuwa msingi wake haukuzingatia viwango kama inavyostahili.
Mganga Mkuu wa zahanati hiyo, Francis Kay enga alisema hayo mbele ya Mkuu wa Mkoa wa Pwani, Evarist Ndikilo aliyefika hapo akiambatana na kamati ya ulinzi na usalama ya mkoa huo.
“Mvua zikianza kunyesha mifereji inaingiza maji moja kwa moja huku ndani yakitokea nje na ofisi zote zinafurika kitendo ambacho huwa kinatulazimu kusitisha kazi ya kutibu wagonjwa na kuanza kazi ya kuondoa maji na kudeki... tatizo ni miundombinu yake haiko vizuri,” alisema Dk Kayenga.
Mwenyekiti wa Serikali ya Mtaa wa Kongowe, Maimuna Sultani alisema Kamati ya Afya ya Zahanati hiyo ilimpa maelekezo mganga mkuu wa zahanati hiyo afanye tathmini ya gharama ya kufanya marekebisho lakini hadi sasa hakuna majibu ya msingi yaliyotolewa.
Hata hivyo, wakazi wa kata hiyo, Janeth Mosha na Daniel Michael walisema kitendo cha uongozi wa zahanati hiyo kusitisha huduma za matibabu inapotimu saa 12 jioni kimekuwa kikiwapa kero kubwa na kuwalazimu kutembea umbali mrefu kwenda hospitali za mbali kupata huduma za matibabu.
Kutokana na malalamiko hayo, Ndikilo alitoa siku saba kwa mganga mkuu wa zahanati hiyo kuhakikisha anatoa ufumbuzi wa kero zote.


