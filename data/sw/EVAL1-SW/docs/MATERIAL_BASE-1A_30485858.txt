
UVINDU: Umoja wa aina yake Same Mashariki Jun 01, 2012

KATIKA kipindi cha miaka 28 ya uandishi wangu wa habari ambapo nimepata pia kuwa Katibu Mkuu wa Chama cha Waandishi wa Habari za Mazingira Tanzania (JET) kwa miaka sita na pia Katibu Mkuu wa tawi la Tanzania la Vyombo vya Habari vya Jumuiya ya Madola (CPU) kwa miaka minane, sikuwahi kuwa mgeni rasmi katika hafla yoyote ya jamii hata mara moja. 
Si kwamba sikupata kuombwa kuwa mgeni rasmi katika hafla yoyote ya jamii; bali nilikuwa nikiyakataa maombi ya namna hiyo nikiamini kwamba hayaendani na taaluma yangu ya uandishi wa habari.
Msingi wa kukataa kwangu maombi hayo ni kwamba mimi ni mwandishi wa habari na si chanzo cha habari (news source). Kwamba jukumu langu mimi ni kuripoti na kuchambua matukio, yakiwemo hayo ya hafla mbalimbali, na si kukaa meza kuu kama mgeni rasmi.
Ni kwa msingi huo nilifadhaika sana wakati wa likizo yangu ya hivi karibuni kijijini kwangu Ndungu (Same Mashariki) wakati vijana waliponifuata na kuniomba niwe mgeni rasmi katika hafla ya ufunguzi wa jengo la ukumbi wao na pia kuendesha harambee yao.
Niliwakatalia kama nilivyowakatalia wengine waliopata kuniomba hivyo.
Niliwakatalia huku nikijaribu kuwaeleza kwamba kukaa meza kuu kama mgeni rasmi kunapingana na taaluma yangu ya uandishi wa habari.
Nilidhani wamenielewa, lakini siku ya pili yake wakarejea kwangu na ombi lile lile. Nilitafakari, na hatimaye nikawakubalia. Ni rahisi kulikataa ombi kama hilo ukiwa Dar es Salaam, lakini ni vigumu kulikataa ukiwa kijijini kwako ambako ndiko safari yako ya maisha hapa dunia ilikoanzia (kuzaliwa) na ndiko itakapoishia (kuzikwa)!
Lakini pia nikiri kwamba niliwakubalia vijana wale kutokana na kusisimshwa na ari na malengo ya vijana wale na hasa juhudi walizozifanya kujenga ukumbi huo ambao utakapomalizika kabisa utakuwa umegharimu Sh. milioni 91.7.
Walianza kama kikundi cha vijana wachache waliochangishana fedha kusaidiana wakati wa shida kama vile mazishi na ugonjwa, lakini wakakua haraka na kujiandikisha kama NGO yenye lengo la kuboresha huduma za jamii kijijini. 
Na sasa si tu idadi ya wanachama imeongezeka na kufikia 176, lakini pia wanamiliki jengo la ukumbi mkubwa wa kisasa kijijini hapo. Si rahisi kuona ukumbi kama huo katika vijiji vya jimbo la Same Mashariki.
Ukumbi huo si wa kawaida kwa ngazi za vijijini, lakini pia Umoja wa Vijana wa Ndungu (UVINDU) walioujenga si umoja wa kawaida mkoani Kilimanjaro. Ni umoja wa aina yake.
Si umoja wa kawaida kwa maana kwamba ukitaja umoja wa vijana (popote nchini) fikra zinakimbilia haraka kwenye umoja wa vijana wa CCM (UVCCM), lakini UVINDU ni umoja uliokusanya vijana kutoka vyama vyote vya siasa nchini, kutoka dini zote na hata makabila yote yanayopatikana Same Mashariki.
Kwa hakika, pamoja na miaka yangu yote 28 ya uandishi wa habari, sijawahi kukutana na umoja wa vijana popote nchini ambako mwenyekiti ni CCM na katibu mkuu ni CHADEMA, na bado mambo bado yakaenda vizuri! Lakini hivyo ndivyo ilivyo katika UVINDU, kijijini Ndungu, wilaya ya Same.
Ni umoja ambao umefanikiwa kuweka masuala ya siasa, dini na ukabila pembeni na kushughulika na agenda moja tu – agenda ya maendeleo yao wenyewe (maana umesajiliwa kama NGO) na pia maendeleo ya kijiji chao cha Ndungu.
Nahisi hilo ndilo lililowafanya vijana wale kuacha kumwalika Mbunge wa Same Mashariki, Anne Kilango kulifungua jengo hilo au Mkuu wa Mkoa au Mkuu wa Wilaya ya Same au hata Mkurugenzi wa Halmashauri ya Same, na badala yake wakaamua kumtafuta mwandishi wa habari kulifungua.
Nahisi walivutiwa nami kwa sababu wanajua kwamba mwandishi wa habari hapaswi (kitaaluma) kufungamana na upande wowote. Walitaka mtu neutral kulifungua rasmi jengo lao na si mwanasiasa ambaye angeweza kuitumia hafla hiyo kujitafutia kura (au kumtafutia kura mtu wake) katika uchaguzi mkuu utakaofanyika baadaye mwaka huu.
Kwa hakika, UVINDU wana kila sababu ya kuwahofia wanasiasa. Wana kila sababu ya kukaa chonjo na wanasiasa; kwani wakati wakilijenga jengo hilo, walipambana na kila aina ya vikwazo kutoka kwa wanasiasa; hususan wa chama tawala cha CCM ambacho kilitaka wapokonywe uwanja huo ilhali waliupata kihalali kwa kufuata taratibu zote zinazotumika kijijini kugawa viwanja.
Katika mazungumzo niliyoyafanya mapema na viongozi wa UVINDU, nilielezwa kwamba wanasiasa walijaribu kujipenyeza katika umoja huo ili wapate kuutumia baadaye katika masuala ya kampeni, lakini walipokwama wakaanza mapambano ya kutaka kuusambaratisha umoja huo ikiwa ni pamoja na juhudi hizo za kutaka upokonywe kiwanja hicho.
“Uzinduzi huu wa jengo letu ambao umeufanya, ni hitimisho la mapambano ya muda mrefu tuliyoyaendesha. Tungekuwa ni watu wa kukata tamaa haraka, historia hii isingeandikwa leo hii,” alisema Mwenyekiti wa UVINDU, Kimweri Salim Kimweri.
Ilikuwa ni dhahiri kwangu kwamba tishio kubwa lililoukabili umoja huo na litakaloendelea kuukabili, ni wanasiasa.
Na ni kwa sababu hiyo kwenye hotuba yangu niliwaasa wakae chonjo na wanasiasa wa Tanzania; kwani sote tunajua kwamba wengi wao ni watu wanaopenda kuvuna wasikopanda.
Niliwakumbusha kwamba mwaka huu wa 2010 ni mwaka wa uchaguzi, na nguvu ya vijana katika uchaguzi inafahamika kote nchini; hivyo wanapaswa kuwa makini na kuepuka kuwakaribisha wagombea au wapambe wao katika umoja wao.
Niliwatahadharisha kwamba wakikubali kulaghaiwa na kutumbukizwa kwenye kampeni, wajue kwamba huo ni mwanzo wa kusambaratika kwa umoja huo wa kihistoria mkoani Kilimanjaro ambao si wa CCM, CHADEMA wala CUF.
Jambo jingine nililowaomba katika hotuba yangu ni kuutumia umoja huo na ukumbi huo mpya kama kitovu cha kujenga utamaduni wa kutetea haki za binadamu hapo kijijini na kwingineko. Niliwasisitizia waache ukondoo pale haki zao za msingi zinapokandamizwa.
Na katika hilo, niliwasisitiza wana-UVINDU kujenga tabia ya kuhoji mambo na si kuzikubali tu kirahisi ripoti za mapato na matumizi na za miradi mbalimbali ya maendeleo wanazosomewa na viongozi wa serikali ya kijiji au wa Halmashauri ya Wilaya. 
Na ili waweze kuhoji vyema niliwasisitizia wajenge utamaduni wa kujisomea na kufanya tafiti za kutosha za mambo wanayokusudia kuhoji. Katika hilo, niliwapa changamoto ya kujenga maktaba ndogo (reading room) pembeni mwa ukumbi huo mpya. Niliwaahidi kusaidiana na wenzangu tunaoishi Dar es Salaam kuijaza vitabu mbalimbali vinavyowafaa ili kuongeza uelewa wao wa mambo.
Kwa mtazamo wangu, kama hatimaye maktaba hiyo itajengwa na kukamilika, Umoja wa Vijana wa Ndungu (UVINDU) utathibitisha, kwa mara nyingine, kwamba zama za kusubiri Serikali Kuu au Halmashauri za Wilaya zilete maendeleo vijijini, zimepita.
Nasema UVINDU watakuwa wamethibitisha kwa mara nyingine kwamba suala la maendeleo yao limo mikononi mwao wenyewe, kwa sababu uthibitisho wa kwanza walishaufanya kwa kujenga ukumbi huo mkubwa na wa aina yake kijijini.
Hivi kama wangesubiri Serikali Kuu (Dar es Salaam) au Halmashauri ya Wilaya (Same) iwajengee ukumbi huo kijijini, wangesubiri hadi lini? Hivi vijana wale wa Ndungu wangesubiri serikali yao ya kijiji au mfadhili wa nje ajenge ukumbi ule, wangesubiri hadi lini?
Ni faraja kwamba hawakutaka kusubiri, wakaamua wenyewe kujitolea kwa jasho lao. Wakachangishana fedha, wakaanzisha miradi ya shamba ya kutafuta fedha za ujenzi huo, wakajitolea wenywewe kama vibarua wakati wa ujenzi huo, na mwisho wa yote jengo la ukumbi huo likasimama!
Kwa vijana waliopitia heka heka kama hizo, ilikuwa ni furaha iliyoje usiku ule wa Desemba 20, 2009 waliposakata dansi kwa furaha na kuburudika kwa vinjwaji mara baada ya jengo lao kufunguliwa rasmi!
Ilikuwa ni furaha iliyoje kwa wakazi wote wa Ndungu ambao kwa miaka mingi walikosa huduma za ukumbi mkubwa wa kisasa. Kudhihirisha ni kwa kiasi gani kijiji cha Ndungu kilikuwa kinapwaya kwa kukosa ukumbi wa aina hiyo, mara tu baada ya ukumbi huo mpya kufunguliwa ulianza kukodishwa kwa ajili ya sherehe za harusi.
Na hata msanii maarufu wa vichekesho nchini, Bambo alisafiri na wasanii wenzake kutoka Dar es Salaam hadi Ndungu kwenda kutoa burdani ndani ya ukumbi huo wakati wa mkesha wa mwaka mpya! Bila UVINDU kujenga ukumbi huo wenye uwezo wa kuchukua watu zaidi ya 1,200, ni lini wakazi wa Ndungu wangemwona Bambo ana kwa ana na kuvunjwa mbavu na vichekesho vyake? 
Nihitimishe kwa kueleza kwamba niliondoka kwenye ukumbi huo usiku wa Desemba 20, 2009 baada ya kuuzindua rasmi, nikiwa sijutii uamuzi wangu wa awali wa kukubali kuwa mgeni rasmi katika hafla hiyo; japo ni kinyume na taaluma yangu ya uandishi wa habari.
Niliondoka katika ukumbi huo nikiwa nimefarijika kwamba angalau nilichangia kidogo katika harambee ile na kuleta furaha kidogo katika maisha ya wenzangu kijijini (Waingereza wanasema making a little difference to peoples’ lives!)


