Nyota ya Lupita yazidi kung'aa kwa tuzo mpya
Na WYCLIFFE MUIA
NAIROBI MWIGIZAJI maarufu na mshindi wa tuzo la Oscar, Lupita Nyong'o kwa mara nyingine ameshinda tuzo la `Personality of the year' katika hafla ya MTV African Music Awards (MAMA) iliyoandaliwa mjini Durban Afrika Kusini, Jumamosi.
Lupita mwenye umri wa miaka 31 ambaye hakuhudhuria hafla hiyo ni msanii wa kwanza kupokea tuzo hilo katika kitengo hicho kipya.
"Shukrani Afrika kwa kusimama nami kila wakati," alisema Lupita katika taarifa yake kuhusu ushindi wake.
Lupita aliwashinda wasanii wengine akiwemo mwandishi maarufu kutoka Nigeria Chimamanda Adichie, mcheshi wa Afrika Kusini Trevor Noah, mchezaji wa Ivory Coast Yaya Toure na mwigizaji wa Nollywood Omotola Jalade-Ekeinde. 
Tuzo za MAMA husherehekea Waafrika waliofanya vyema katika vitengo vya muziki, usanii wa Kiafrika na umma hujukumiwa nafasi ya kuchagua washindi.
Kundi la wasanii wa Mafikizolo kutoka Afrika Kusini walinyakua tuzo la Kundi bora la mwaka na kibao chao "khona"kikashinda katika kitengo cha Kibao bora cha mwaka.
Msanii Davido, raia wa Nigeria alinyakua tuzo mbili moja la Msanii bora wa mwaka na Msanii bora wa kiume.
Mratibu wa hafla hiyo Marlon Wayans ambaye ni msanii maarufu kutoka Amerika alielezea matumaini yake kuwa wasichana 200 waliotekwa nyara na waasi wa Boko Haram nchini Nigeria watapatikana. 


