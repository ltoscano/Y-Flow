Ilala kuvunja shule
Jul 17, 2013

UONGOZI wa Halmashauri ya Manispaa ya Ilala, unadaiwa kuwa na mpango wa kuvunja majengo ya shule ya msingi Uhuru Wasichana katika eneo la Kariakoo, jijini Dar es Salaam, ili pamoja na mambo mengine, eneo hilo ligawiwe kwa mwekezaji atakayejenga jengo la ghorofa kwa ajili ya biashara, Raia Mwema limeelezwa.

Mstahiki Meya wa Manispaa ya Ilala, Jerry Silaa, ametajwa kuwa nyuma ya mpango, lakini taarifa kamili kuhusu mpango huo, inaelezwa zitawekwa wazi baada ya mamlaka husika kuridhia mradi huo.

Hata hivyo, Kaimu Mkurugenzi Manispaa hiyo, Mwendahasala Maganga, ameliambia gazeti hili kwamba hana taarifa zozote zinazohusiana na mpango huo. “Ofisi yangu haina taarifa mpango huo, siujui na sijawahi kusikia,” alisema Maganga alipoulizwa kama anazo taarifa za kubolewa kwa majengo ya shule ya wasichana Uhuru ili eneo hilo apewe mwekezaji.

Taarifa kutoka shuleni hapo na ambazo zimethibitishwa na baadhi ya watendaji wa Serikali wa eneo hilo, ngazi ya Mtaa na Kata, wamekiri kuwepo kwa mpango huo, huku wakimtaja wazi wazi Meya Jerry Slaa, kwamba ndiye anayeratibu mpango mzima huo.

Mmoja wa watendaji hao ambaye hata hivyo aliomba jina lake lisitajwe gazetini, alisema: “Hata sisi tumesikia kama ambavyo wewe (Mwandishi) umesikia, lakini kama ni kweli, lazima tupewe taarifa kwanza kupitia barua rasmi kutoka kwa mamlaka husika.”

Uchunguzi uliofanywa na Raia Mwema kwa wiki kadhaa sasa umebaini kutokuwepo kwa ushirikishwa wa moja kwa moja wa watendaji wa ngazi ya chini katika mipango mingi ya maendeleo inayotekelezwa na halmashauri ya Manispaa ya Ilala.

“Unakumbuka sakata lile la kuanguka kwa jengo la ghorofa 16 pale katika mtaa wa Indira Ghandhi? Watu tulihojiwa, lakini hata maofisa usalama wenyewe walimtetea ofisa majengo wa kwenye kata husika ya Kisutu baada ya kubaini kwamba hatushirikishwi chochote,” anasema mmoja wa watendaji hao wa eneo la shule ya msingi Uhuru na kuongeza:

“Hata tukipeleka taarifa nzuri kwamba jamani eh, huku mambo mliyoyapitisha, taratibu zinakiukwa, wanatudharau. Huenda kweli hilo la kuvunja shule lipo, lakini mpaka sisi tuje kujulishwa, ni baadaye kabisa wakati mambo yatakapokuwa yanafanyika.”

Diwani mmoja ndani ya Halmashuri ya Manispaa ya Ilala, katika kuonyesha kwamba mpango huo anaufahamu kiundani, alilidokeza gazeti hili kwa kusema: “Shule haitahamishwa, bali itaboreshwa, na pembeni yake kutajengwa jengo la ghorofa litakalokuwa na maduka kwa ajili ya biashara. Mpango huo upo siku nyingi tangu enzi za uongozi wa Nyundo (Iddi Nyundo, aliyewahi kuwa Mkurugenzi wa Ilala) na Meya Abuu Juma.”

Alipulizwa na Mstahiki Meya wa Ilala, Jerry Silaa, alisema: “Kukiwa na mradi wowote eneo hilo unalolisema, tutatoa taarifa rasmi baada ya kuamliwa na mamlaka husika.”

Hivi karibuni, Waziri wa Nchi, Ofisi ya Waziri Mkuu (Tamisemi), Hawa Ghasia, wakati akifunga mashindano ya michezo kwa shule za msingi nchini yaliyofanyika mkoa wa Pwani, yaliyofanyika mjini Kibaha, aliwaagiza wakurugenzi wote nchini kuhakikisha kwamba maeneo yote ya wazi mashuleni hayauzwi kwa ajili ya uwekezaji vitega uchumi.

Shule ya Uhuru wasichana ilianzishwa mwaka 1932, enzi za utawala wa kikoloni wa Mwingereza, ikiwa na wanafunzi wanane. Miaka miwili baadaye, mwaka 1934 shule hiyo ilikuwa na wanafunzi 60, kabla ya mwaka 1935 shule hiyo kuhamishiwa Mtaa wa Kichwele, na kupewa jina la Shule ya Msingi ya Wasichana Kichwele.

Baada ya Tanganyika kupata Uhuru wake mswaka 1961, Mtaa huo wa Kichwele ulibadilishwa jina la kuitwa Uhuru, na hivyo shule hiyo nayo kubadilisha jina na kuitwa Shule ya Msingi ya Wasichana Uhuru.

Hadi sasa, eneo hilo kati ya mtaa wa Shaurimoyo na barabara ya Uhuru, ambalo uongozi wa Manispaa ya Ilala unadaiwa kuwa na mpango wa kulikabidhi kwa mwekezaji ambaye atalazimika kuvunja majengo yote atakayoyakuta kabla ya kuwekeza vitega uchumi vyake, linazo shule tatu za umma, ambazo ni shule ya msingi ya wasichana ya Uhuru, shule ya msingi Uhuru Machanganyiko ambayo pia ina madarasa maalumu kwa wanafunzi wenye ulemavu wa aina mbalimbali pamoja na Sekondari ya Benjamin Mkapa yenye kidato cha kwanza hadi cha sita.


