
Bunge, Rais mtegoni Aug 16, 2012

KUJADILIWA, kupitishwa na kusainiwa kwa Sheria ya Mabadiliko ya Katiba ya mwaka 2011 na Sheria ya Mifuko ya Hifadhi ya Jamii, na kisha sheria hizo kurejeshwa bungeni katika muda mfupi zaidi kwa marekebisho baada ya kilio na ukosoaji mkubwa kutoka wadau kumeibua mgongano ndani na nje ya Bunge, Raia Mwema limebaini. 
Wakati Waziri wa Nchi, Ofisi ya Rais-Bunge na Uratibu, William Lukuvi, akisema ni majukumu ya Bunge kubadili sheria wakati wowote, Waziri Kivuli wa Katiba na Sheria, Tundu Lissu, anasema uongozi wa Bunge ndiyo unapaswa kubeba lawama na katika makosa hayo, Rais hapaswi kuhusishwa.
Lakini nje ya Bunge, Kaimu Mwandishi Mkuu wa Sheria wa Serikali, Sarah Baromoka, anasema kurudisha sheria bungeni kwa ajili ya marekebisho ni utaratibu wa kawaida na kama kuna kasoro zozote, basi, hazihusiani na ofisi yake akisisitiza suala la kutunga sheria ni jukumu la Bunge.
Lakini mbali na hayo, imebainika kuwa kumekuwa na makosa hata katika upitishaji wa Muswada wa Sheria ya Mifuko ya Hifadhi ya Jamii. Katika mjadala wa muswada huo, ilipendekezwa kwamba baadhi ya vipengele vifanyiwe mabadiliko ikiwa ni pamoja na suala la mafao ya kujitoa.
Kipengele cha mafao ya kujitoa ndicho kilichoibua mtafaruku kiasi cha kusababisha baadhi ya wafanyakazi, wakiwamo wa migodini, kufanya mgomo ili kupinga kipengele hicho katika sheria hiyo ambacho kinamlazimisha mfanyakazi kupewa mafao yake pindi atakapostaafu, kinyume cha utaratibu wa awali ambapo, mhusika aliweza kupewa mafao yake mara baada ya kuacha kazi na kusitisha uchangiaji wake katika mifuko ya jamii.
Inadaiwa kuwa, baada ya wabunge kutoa mapendekezo yao, mapendekezo hayo hayakuingizwa katika hatua za mwisho za muswada huo kabla ya kuwasilishwa kwa Rais kwa ajili ya kutiwa saini.
Lawama kwa uongozi wa Bunge Akizungumzia suala hilo, Lissu alisema tatizo kubwa ni uongozi wa Bunge ambao umeshindwa kusimamia matakwa ya kanuni, hususan wakati wa Bunge kutunga sheria.
“Tatizo baada ya hatua za awali, muswada unaposomwa kwa mara ya pili ndipo madudu yanapoanza. Kwanza ni muda unabanwa, muda ni dakika 15 na si 10, hapa uongozi wa Bunge umeonyesha udhaifu. Lakini pia kitendo cha kuruhusu mjadala wa muswada unaposomwa kwa mara ya pili na hapo hapo kuupitisha ni makosa mengine. Hii yote inafanywa kwa kuokoa muda.
“Madhara yake ni kwamba, Serikali inatumia nafasi hiyo kuingiza mambo yake.
Kwa mfano, katika muswada wa Mifuko ya Hifadhi ya Jamii, kuletwa jendwali la marekebisho lenye vipengele vipya zaidi ya 70, muda haukutosha kufanya uchambuzi mzuri. Hapa ndipo uchakachuaji na makosa mengine yanaweza kutokea,” alisema Lissu.
Hata hivyo, alipoulizwa kama kasoro hizo zinaweza kuhusishwa na ofisi ya Rais ambapo Rais kwa takriban mara tatu sasa amekuwa akisaini sheria zinazoibua malalamiko miongoni mwa wadau, kuanzia Sheria ya Gharama za Uchaguzi ya mwaka 2010, Sheria ya Mabadiliko ya Katiba 2011 na Sheria ya sasa ya Mifuko ya Hifadhi ya Jamii, Lissu alisema: “Tatizo si Rais, ni uongozi wa Bunge. Bunge linashindwa kufanya kazi yake vizuri na hasa uongozi wa Bunge unashindwa kuwapa muda wa kutosha wabunge kufanya kazi yao ya kikatiba…kwenye hili Rais hayumo.” Kauli ya Lukuvi Akizungumzia suala hilo, Waziri Lukuvi anasema marekebisho katika sheria zinazotungwa na Bunge ni jambo la kawaida kokote duniani, hivyo haoni jambo la ajabu kwa Bunge la Tanzania kufanyia marekebisho sheria tatu zilizopitishwa na Bunge hilo kati ya mwaka 2010 na 2012.
Alipoulizwa kuhusu msimamo wake katika lawama zinazoelekezwa kwa Bunge kuwa kitendo cha chombo hicho kutunga sheria ambazo zinapingwa na wadau mara baada ya Rais kuzisaini ni sawa na kumdhalilisha Rais Lukuvi alijibu: “Ni kazi ya Bunge kutunga na kufanyia marekebisho, wala si jambo la ajabu. Ni kitu cha kawaida duniani kote kufanya amendments, kwanza ni kipengele kidogo tu, si sheria nzima,” alisema Waziri Lukuvi.
Kwa upande wao, Mwanasheria Mkuu wa Serikali, Jaji Frederick Werema na Katibu wa Bunge Dk. Thomas Kashilila walichukua tahadhari zaidi katika kujibu swali hilo kwa ufupi sana wakisema hakuna kasoro.
Lakini Kaimu Mwandishi Mkuu wa Sheria, Sarah anasema: “Suala la kutunga sheria ni mchakato uliopo ndani ya Bunge, baada ya mijadala na mapendekezo ya marekebisho, Bunge huletwa kwetu kwa ajili ya uhakiki na kisha tunarudisha kwao na wao ndiyo hupeleka kwa Rais kwa ajili ya kusainiwa.
“Sidhani kama kunaweza kuwa na makosa yoyote kwa sababu Bunge wanakuwa na hansard na kila kilichosemwa au kupendekezwa katika kila kifungu kinazingatiwa. Na kama yapo ni makosa madogo sana. Na kama yapo ni lazima makosa hayo yathibitishwe kwa ushahidi si maneno tu,” alisema Sarah na kuongeza: “Sheria inaweza kubadilishwa wakati wowote na wakati mwingine hata kabla haijaanza kutumika. Mfano ni sheria ya Kodi ya Ongezeko la Thamani (VAT).” Mtafuruku baada ya sheria kusainiwa Sheria ya Hifadhi ya Jamii ilizua mtafaruku miongoni mwa wadau mara baada ya kutiwa saini na Rais, kama ilivyopata kutokea kwa Sheria ya Gharama za Uchaguzi ambayo ilikosolewa na aliyekuwa Mbunge wa Karatu, Dk. Wilbroad Slaa, akiwa amebaini kuwapo kwa kipengele ambacho hakikujadiliwa bungeni.
Mbali na sheria hiyo, sheria nyingine iliyopata kuleta mtafaruku kama hii ya Hifadhi ya Jamii ni ya Mabadiliko ya Katiba, kiasi cha kumlazimu Rais Kikwete kufanya mazungumzo na ujumbe wa Chama cha Demokrasia na Maendeleo (CHADEMA) Ikulu Dar es Salaam na kisha sheria hiyo kurudishwa bungeni kwa ajili ya marekebisho.
Katika Sheria ya Mifuko ya Hifadhi ya Jamii, mtafaruku uliotokea ulihusisha wafanyakazi zaidi ya 600 katika migodi minane nchini waliodaiwa kuwa tayari kuacha kazi.
Hali hiyo ya mtafuruku ilimfanya Mbunge wa Kisarawe, Selemani Jafo kuwasilisha hoja akitaka sheria hiyo ifanyiwe marekebisho.
Katika kile kinachoweza kuelezwa kuwa ni mwendelezo wa kupinga sheria hiyo, wadau wengine wakiwamo wanasheria pia walionyesha upinzani mkali.
Mwanasheria wa Kituo cha Sheria na Haki za Binadamu (LHRC), Harold Sungusia, alinukuliwa na baadhi ya vyombo vya habari akipinga marekebisho ya sheria hiyo kwa kuwa yanawanyima haki wanachama wa mifuko hiyo kupata stahili zao wanapozihitaji.
“Mimi kama mwanasheria naona kuwa, marekebisho haya yanalenga kuwakandamiza wanachama wa mifuko hiyo, kwani kila mtu ana mahitaji yake na majukumu yake sasa si vema kumpangia mtu lini anapaswa kuchukua stahili yake,” alisema Sungusia na kuongeza:
“Tunafahamu kuwa, Serikali inadaiwa fedha nyingi na mifuko hii kutokana na mikopo mbalimbali; kwa mfano ujenzi wa Chuo Kikuu cha Dodoma, Machinga Complex pamoja na jengo la Bunge. Sasa wameamua kufanya marekebisho haya ili kufidia fedha zilizotumika na kusababisha ukandamizaji kwa wanachama.” Aliyepta kuwa Mhadhiri wa Chuo Kikuu cha Dar es Salaam, Dk. Sengondo Mvungi, alinukuliwa akisema sheria hiyo iliyopitishwa na Bunge ni kandamizi.
Baada ya malalamiko hayo, Waziri wa Kazi na Ajira, Gaudensia Kabaka aliridhia kufanyiwa kwa marekebisho ya sheria hiyo na hasa kipendele cha fao (sahihi mafao) ya kujitoa.


