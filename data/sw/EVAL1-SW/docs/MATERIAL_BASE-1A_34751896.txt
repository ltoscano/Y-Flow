
Utitiri wa kodi wakwaza wavuvi
Oct 25, 2012

TANZANIA inakabiliwa na hatari ya kutofaidika na soko la pamoja la Afrika Mashariki katika sekta ya uvuvi kama haitarekebisha viwango vya ushuru na tozo kwa wavuvi ziende sawa na za nchi jirani.
Pamoja na kushuka kwa bei ya samaki aina ya sangara kwa karibu nusu ya bei kutokana na sababu mbalimbali zikiwamo mtikisiko wa uchumi katika nchi za Ulaya, aina nyingi za ushuru anaotozwa mvuvi zinachangia kuvushwa kwa samaki wengi
kwenda kuuzwa nchini Uganda kwa njia za kinyemela.
Uchunguzi wetu kwa zaidi ya mwezi mmoja sasa umebaini kuwa pamoja na kutafuta bei nzuri ya samaki inayotolewa na viwanda vya kuchakata samaki nchini Uganda, sababu nyingine kubwa ni kukimbia mlologo wa kodi nyingi anazopaswa kulipa mvuvi kwa mamlaka mbalimbali nchini.
Pamoja na kutakiwa kulipa kodi ya mapato kwa Mamlaka ya Mapato nchini (TRA), mvuvi anatakiwa pia kulipa leseni ya mtumbwi ambayo inatozwa kwa dola 50 (Tsh.
80,000/-) za Kimarekani kwa mwaka, usajili wa mtumbwi ambao pia unalipiwa dola 10 (Tsh.16,000) kwa mtumbwi wenye urefu wa mpaka mita 11, na dola 50 (shilingi 80,000/-) kwa mtumbwi wenye urefu wa mita kati ya 11- 15, kulipia leseni ya mvuvi shilingi 15,000 kwa mwaka kwa mvuvi mmoja na kila mtumbwi unatakiwa kuwa na wavuvi watatu.
Sanjari na tozo hizi mvuvi huyo huyo pia anatozwa ushuru wa samaki ambapo analipa asilimia 5 ya bei aliyonunulia kwa halmashauri, ushuru wa maegesho kwa mitumbwi midogo shilingi 500 kila siku, mitumbwi mikubwa shilingi 1000 kwa siku.
Tozo nyingine ni ushuru wa viwanda wa asilimia 5 ya bei ya kununulia, ushuru wa Mamlaka ya Usimamizi wa Usafiri wa Majini na Nchi Kavu (Sumatra) ambao unatozwa kwa dola 34 (Tsh.54,400) kwa mtumbwi wa mpaka mita 11. 
Pamoja na tozo hizo mwaka huu wa fedha umeongeza aina nyingine ya tozo kwa wavuvi, wanatakiwa kulipia ushuru wa usafirishaji wa shilingi 50,000 kwa kila safari ya mtumbwi au gari linapopeleka samaki kiwandani bila kujali uzito wa samaki iliyobeba.
Hali hii, kwa mujibu wa katibu msaidizi wa Chama cha Wavuvi (TAFU) Daudi Kasiri, itasababisha ama wavuvi wengi kufilisika au kuwashawishi kukwepa kodi na kuanza kufanya biashara za magendo kupeleka samaki kule kuliko na soko zuri, wanakoweza kupata faida.
Kasiri anasema wavuvi, kama wafanyabishara wengine, wanawekeza pesa nyingi katika biashara hiyo ambayo hata hivyo ni kama haipewi umuhimu unaostahili na serikali, kwa kuwa pamoja na umuhimu wake katika kutoa ajira na kuingiza pato la nje bado wavuvi ni kama wametelekezwa.
“Injini ya mtumbwi ya horse power 9.9 na 15 ni shilingi milioni 4, kuuchonga mtumbwi wa mita 11 sasa hivi ni shilingi milioni 3 na kila mtumbwi unahitaji nyavu zaidi ya 80 na kila wavu mmoja huuzwa shilingi 60,000.
“ Nyavu hizi unaweza ukatumia hata kwa mwezi tu zikaibiwa au hata kukatika, wakati mwingine tunatumia nyavu hata kwa siku mbili tu,” anasema Kasiri.
Anasema mazingira haya yanakuwa magumu sana katika
kufanya biashara kwa Wa tanzania ukilinganisha na jirani zao ambao wakati mwingine wanatumia udhaifu ulioko nchini kurekebisha biashara yao na ndiyo maana wanavutia wavuvi kwenda kuuza samaki kwao.


