
Alikuwa mwendawazimu wakati akimuua mkewe? II
Nov 28, 2013

KATIKA maelezo yake mtuhumiwa alidai kuelekezwa na ndugu zake kutolala kwa mtu yeyote, kwa sababu watamsaidia kwa lolote litakalotokea.
Kabla ya kutekeleza mauaji hayo, mtuhumiwa alipewa kichane cha ndizi atakazokula wakati atakapokuwa amejificha porini na baba yake mdogo aitwaye Lucas Kizaka.
Aliporejea hapo kijijini aliambiwa wazazi wake walitaka kumzika marehemu lakini ndugu wa marehemu walikataa. Lakini baada muda kidogo, akakamatwa na kufungwa kamba na kisha kupelekwa kituo cha polisi ambako aliandikisha maelezo.
Mtuhumiwa katika maelezo yake alidai kwamba, alikamatwa na mwenyekiti wa kijiji na katibu wake ambao walikuwa hawajui undani wa suala hilo. Alidai kwamba wazazi wake walimshauri atakapofika polisi ajifanye anaumwa na atakapoandikisha maelezo yake aseme alikwenda porini kukusanya mabanzi.
Mtuhumiwa alihitimisha maelezo yake kwa kusema: “Maelezo yangu ya kwanza nilieleza vingine kutokana na walivyonielekeza wazazi na kusema watanisaidia. Leo tarehe 10/8/1984 nimeona nieleze ukweli mtupu nikiwa na akili zangu timamu kabisa. Mimi sikupenda kumuua mke wangu ila kutokana na ushauri wa ndugu zangu. Hayo ndiyo maelezo yangu na nitayazungumza popote pale. Mimi ni Constantine Kizaka.”
Mwili wa marehemu ulizikwa Agosti 8, mwaka 1984, baada ya kufanyiwa uchunguzi na daktari. Silaha mbili zilipatikana katika eneo la tukio.
Silaha hizo ambazo ni panga na mundu, zilipatikana katika eneo hilo la tukio wakati wa kuondoa nyasi ili kuandaa mahali pa kuchimbwa kaburi.
Pia kulikuwa na ushahidi uliotolewa na upande wa utetezi pale mahakamani kwamba wiki mbili kabla ya mtuhumiwa kutekeleza mauaji yale alikuwa akiumwa.
Aliumwa Julai 17, 1984. Baba yake, Mzee Petro Kizaka (shahidi wa pili) na kaka yake Angoro Anthony (shahidi wa tano) walidai kwamba mtuhumiwa alipatwa malaria na kutokana na maradhi hayo, alifanya fujo na kuzungumza mambo yasiyoeleweka.
Waliieleza Mahakama kwamba, pamoja na mtuhumiwa kutibiwa katika Zahanati ya Chone, lakini hakuonekana kupata nafuu kiakili kwa sababu bado mazungumzo hayakuwa yakieleweka. Lakini hata hivyo, maelezo yao hayakwenda sambamba na yale ya shahidi pekee wa mtuhumiwa Konrad Maumba (shahidi wa pili wa mtuhumiwa- kisheria shahidi wa kwanza ni mtuhumiwa mwenyewe).
Huyu alikuwa ni daktari wa Zahanati ya Chonwe kwa wakati huo. Aliieleza Mahakama kwamba yeye ndiye aliyekwenda nyumbani kwa mtuhumiwa kumtibu, baada ya kuitwa na ndugu wa mtuhumiwa.
Alidai alipofika hakumuona mtuhumiwa akiwa amefungwa kamba kama ilivyodaiwa na baba wa mtuhumiwa na kaka wa mtuhumiwa pale mahakamani, wala hakumuona mtuhumiwa akifanya vitendo vya fujo.
Alichukua vipimo vya joto la mwili wa mtuhumiwa na kupata kiwango cha joto kilichofikia nyuzi joto 38. Alimtibu mtuhumiwa kwa kumpa vidonge vya klorokwin, dozi ya siku tatu mfululizo.
Daktari huyo aliendelea kuieleza Mahakama kwamba Julai 20, 1984 alikwenda kumtembelea mtuhumiwa na kukuta joto lake la mwili limeshuka na hali yake kiafya imetengemaa. Daktari huyo aligundua tiba yake imefanya kazi.
Mtuhumiwa alipona ingawa alilalamika kwa daktari kwamba hajapata choo. Tangu wakati huo, daktari hakuwahi kusikia malalamiko yoyote kuhusu mtuhumiwa kuumwa. 
Shahidi mwingine alikuwa ni mjumbe wa nyumba kumi, kwa mujibu wa maelezo yake alidai kuwahi kuambiwa kwamba mtuhumiwa alikuwa akiumwa lakini hakusikia alikuwa na tatizo la akili.
Alibainisha kwamba hakuwahi kusikia kuwa mtuhumiwa aliwahi kupatwa na maradhi ambayo yalimletea matatizo ya akili kama vile malaria iliyopanda kichwani (cerebral malaria).
Upande wa utetezi ulileta ushahidi kuthibitisha kwamba mtuhumiwa alipatwa malaria iliyopanda kichwani ambayo pia ilimletea matatizo ya kiakili.
“Mgonjwa asingeweza kufanya vitendo vya fujo kwa sababu alikuwa amedhoofika kutokana na kusumbuliwa na malaria,” alisema mwanasheria huyo.
Aliendelea kusema kwamba; “..mgonjwa wa aina hiyo anatakiwa apewe matibabu wakati wote na inawezekana akapona au akafa. Hakuna mgonjwa wa aina hiyo anayeweza kupona, labda hadi pale atakapokuwa ametibiwa.”
Katika maelezo yake pale mahakamani chini ya kiapo mtuhumiwa alisema inawezekana ni yeye aliyemuua marehemu. Anaamini inawezekana kuwa hivyo kwa sababu aliambiwa na wazazi wake kuwa amemuua mkewe na alisimuliwa ‘stori’ kamili na mdogo wake aitwaye Venance alipompelekea nguo wakati akiwa bado yuko rumande.
Akasema vinginevyo asingejua alichokifanya hadi pale aliposimuliwa na Venance. Mtuhumiwa huyo aliendelea kusema hata pale alipokuwa anaumwa hakuwa anajua chochote. Alisimuliwa tu kile kilichomtokea na vile vitendo alivyokuwa akivifanya.
Kwa mujibu wa maelezo yake, kwa kipindi cha kati ya Julai 1984 na Agosti 1984, kilikuwa kipindi kigumu sana kwake na hakumbuki chochote alichokifanya katika kipindi hicho.
Hiyo ndiyo stori kamili ya upande wa utetezi katika kesi hiyo ambapo uliegemea kwenye kipengele cha uwendawazimu (Insanity).


