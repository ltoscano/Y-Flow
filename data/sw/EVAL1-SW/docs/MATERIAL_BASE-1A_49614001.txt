StatOil yaleta wapelelezi kuchunguza Wa tanzania
Mar 11, 2015

KAMPUNI ya StatOil imeingia katika tuhuma mpya ya kuleta nchini wapelelezi kutoka Norway kwa ajili ya kuwachunguza wafanyakazi wake “wanaotoa siri za kampuni,” Raia Mwema linafahamu.
Tayari wachunguzi hao kutoka Norway wamewahoji wafanyakazi takribani watano wa kampuni hiyo, kwa madai ya kuvujisha siri za kampuni kwa vyombo vya habari katika mazungumzo ambayo yalirekodiwa kupitia vinasa sauti.
Raia Mwema linafahamu kwamba Chama cha Wafanyakazi wa Nishati na Madini (NUMET), tayari kimepokea malalamiko kuhusu uchunguzi huo ambao unadaiwa kutofuata sheria za nchi.
Mwishoni mwa mwaka jana, gazeti hili liliripoti habari za StatOil kutumia mbinu mbalimbali kukwepa kulipa kodi stahili ikiwamo kutolipia wafanyakazi wake vibali, kukodisha makazi ambayo hayatumiki na kununua boti za kifahari ambazo baadaye baadaye huingizwa kwenye gharama za uwekezaji.
Kwa mujibu wa vyanzo vya kuaminika vya gazeti hili, mahojiano hayo baina ya wapelelezi hao na wafanyakazi wa StatOil; wote Wa tanzania, yalifanyika katika ofisi za Makao Makuu ya kampuni hiyo kati ya Januari 28 na 29 mwaka huu.
Kwa mujibu wa maelezo ya NUMET, wafanyakazi hao waliitwa na kuhojiwa katika nyakati tofauti –wakiwa hawajajiandaa na wala hawajui wanachoenda kuhojiwa; jambo ambalo ni kinyume cha taratibu.
Gazeti hili limefanikiwa kuiona barua iliyoandikwa Februari 9, mwaka huu, kwenda StatOil iliyoandikwa na Katibu wa Tawi la NUMET kwenye kampuni hiyo, Jabir Mchomvu, kwenda kwa Mkuu wa Utumishi na Uendeshaji wa StatOil Tanzania, Anders Kullerud.
Wakati tunaelewa kuhusu haki ya mwajiri kufanya uchunguzi, lakini sheria pia inataka kanuni na sheria zitakazotumika kufanya uchunguzi huo zijulikane kwa watakaohojiwa; jambo ambalo halikufanyika hata wakati watuhumiwa walipoomba kupewa taarifa hizo.
Pia, walinyimwa nakala ya rekodi ya mahojiano hayo ambayo wahojiwa hakuwakutakiwa kusaini sehemu yoyote. Hii maana yake ni kwamba waliohoji wana uwezo wa kubadili chochote kutoka kwenye mahojiano hayo kwa ajili ya kupendelea upande waliotaka, ilieleza sehemu ya barua hiyo ambayo nakala yake imetumwa kwa Katibu wa NUMET Kanda ya Dar es Salaam na pia Katibu Mkuu wa NUMET ngazi ya taifa.
Barua hiyo ya NUMET yenye kurasa tatu, imeonya pia kuhusu hali ya jumla ya kazi katika kampuni ya StatOil ambapo imeeleza ukosefu wa kutoaminiana baina ya wafanyakazi wazawa na menejimenti na mazingira ya uhusiano usio na afya baina ya raia wa kigeni na wafanyakazi wazawa.
“Chama cha Wafanyakazi kingependa kupata majibu ya tuhuma hizo kwa haraka inavyowezekana na pia menejimenti iandae mkutano kwa ajili ya kujadili masuala haya na namna ya kujenga mustakabali mzuri wa kazi,” ilisema barua hiyo.
Siku moja baada ya barua hiyo ya Mchomvu, StatOil ilijibu kwa barua iliyoandikwa na Kullerud ambayo pamoja na mambo mengine ilisema hakuna sheria yoyote iliyovunjwa kwenye suala hilo.
Raia Mwema limefanikiwa pia kuona nakala ya barua hiyo ya StatOil yenye kurasa moja ambapo Kullerud anasema; “Kama mwajiri, StatOil ina haki ya kufanya uchunguzi kubaini kama tuhuma zilizopo ni za kweli na zinatosha kuchukua hatua za kinidhamu dhidi ya wahusika.
“Hakuna sheria yoyote inayotaka mwajiri atoe taarifa kwa chama cha wafanyakazi kuhusu uchunguzi unaofanyika. Hata hivyo, mara baada ya uchunguzi kufanyika na hatua kuchukuliwa kutokana na uchunguzi huo, mwajiriwa anaweza kufuata mkondo wowote wa kisheria kwa mujibu wa taratibu,” ilisema sehemu ya barua hiyo ya Kullerud.
Akitoa ufafanuzi kuhusu mahojiano hayo, Mkuu wa Mawasiliano wa StatOil Tanzania, Genevieve Kasanda, alisema kilichofanyika kilikuwa ni ukaguzi wa kawaida ambao hufanywa na makampuni yote makubwa duniani. 
Alisema kila aliyehojiwa, ilikuwa kwa muda na sababu zake maalumu na kwamba ukaguzi huo ulikuwa na malengo ya kutazama hali ya kampuni katika Nyanja mbalimbali.
“Nakubali kwamba kuna watu walikuja na walifanya mahojiano na wafanyakazi wetu. Ule ni ukaguzi wa kawaida na hufanywa ili kutazama hali ya kampuni kwa ujumla kwenye masuala mbalimbali,” alisema.
Gazeti hili linafahamu kwamba wapelelezi hao kutoka Norway waliowahoji Wa tanzania walikuwa wawili; mmoja akifahamika kwa jina la Kjersti Leversen na mwingine jina lake halikuweza kupatikana hadi tunakwenda mitamboni.
Kwa mujibu wa vyanzo vya gazeti hili kutoka Numet, wafanyakazi waliohojiwa walishtukizwa tu kuhusu mahojiano hayo na wala hawakuwa wanawafahamu waliowahoji.
“Walipoingia kwenye chumba maalumu kilichopangwa kwa ajili ya mahojiano, ndipo wakaambiwa kwamba wameitwa kwa ajili ya kuhojiwa kuhusu taarifa zilizovuja kwenye vyombo vya habari na kwamba mahojiano hayo ni siri,” kilisema chanzo hicho.


