
Mafuta zaidi yapatikana Turkana
Na VALENTINE OBARA
KENYA sasa imo mbioni kujiunga na mataifa yaliyo na utajiri mkubwa wa mafuta baada ya kampuni za uchimbaji mafuta za Tullow Oil na Africa Oil kutangaza kupatikana kwa mafuta zaidi na gesi kwenye kisima cha Ngamia-2, Kaunti ya Turkana.
Kisima hicho kilichimbwa kilomita 1.7 kutoka kile cha Ngamia-1 ambacho kilikuwa cha kwanza kupatikana na mafuta nchini.
Wakati huo huo, majaribio yaliyofanywa kwenye kisima kingine kilichotajwa kama Agete-1 yalipata kuwepo kwa uwezekano wa kuzalisha mapipa 500 ya mafuta kwa siku kutoka kwa kisima hicho. 
Matokeo hayo yamezidisha matumaini ya kupatikana kwa mafuta katika eneo kubwa zaidi kaskazini mwa Kenya, kulingana na Mkurugenzi wa uchimbaji mafuta katika kampuni ya Tullow Oil, Bw Angus McCoss.
WAKAZI
“Mafanikio kutoka kwa kisima cha Ngamia-2 yameimarisha yale yaliyopatikana katika kisima chetu cha kwanza kikuu cha Ngamia-1,” akasema Bw McCoss.
Tangazo hilo lilitolewa siku moja baada ya Rais Uhuru Kenyatta kukutana na viongozi wa Kaunti ya Turkana na kuwaambia wahakikishe wakazi wa eneo hilo wamenufaika na mafuta yanayopatikana.
Suala la ulipaji wa ridhaa kwa ardhi zinazochukuliwa na serikali kwa minajili ya miradi ya maendeleo limekuwa tatizo kubwa nchini.
Rais alisema wakazi wanaweza kutumia ardhi zao kama malipo ya kumiliki hisa kwenye bomba la mafuta litakalojengwa kutoka Turkana hadi Lamu, badala ya kuziuza na kuitisha malipo ya moja kwa moja.
Ujenzi wa bomba hilo la kilomita 850 unatarajiwa kuanza katika miaka miwili ijayo ili kuwezesha usafirishaji wa mafuta kutoka eneo hilo.
BAHARI
Taarifa hizo zinatokea siku chache tu baada ya kampuni hiyo kutangaza kupatikana kwa mafuta katika eneo la Lamu, kwenye kisima kilichochimbwa pembeni mwa bahari.
Katika miaka ya hivi majuzi, kampuni za uchimbaji mafuta za kimataifa zimeimarisha harakati zao za kutafuta mafuta katika kanda ya Afrika Mashariki baada ya kupatikana kwa kiwango kikubwa cha gesi nchini Tanzania na pia Msumbiji.
Kenya sasa itajiunga na mataifa mengine ya Afrika kama vile Nigeria, Angola na Algeria miongoni mwa mengine ambayo yana kiwango kikubwa cha mafuta na pia gesi.


