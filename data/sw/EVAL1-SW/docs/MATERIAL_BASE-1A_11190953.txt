Kama Tendwa Mungu basi aifute CHADEMA tuone
Jul 17, 2013

HAKUNA ulevi mzuri; ulevi ni ulevi tu. Uwe ulevi wa wanzuki, tembo, ulanzi au konyagi ulevi ni ulevi tu. Na ulevi wote una sifa moja kubwa – unapoteza uwezo wa mtu kujitawala na unamfanya ajihisi au ajidhani yuko tofauti na alivyo. Ulevi unatengeneza geresha katika kichwa cha mnywaji kwa kumpa mawazo ambayo anaamini ni sahihi kabisa hadi atakapoamka asubuhi na kujikuta amelala kwenye matope. Ulevi unaweza kumfanya mtu na akili zake aage anakwenda kujisaidia haja ndogo nje kumbe amefungua mlango wa kabati! Hakuna ulevi mzuri!

Ulevi wa madaraka nao ni hivyo hivyo; hakuna ulevi wa madaraka ambao ni mzuri. Walevi wa madaraka wanafanana kabisa na walevi wa kileo; wote wanaamini wako zaidi ya walivyo! Tuliimba zamani “Pombe Si Chai amelewa mgandini akatumbukia katika shimo”! Yeye mwenyewe – Pombe Si Chai – alipofika mtaroni badala ya kuruka akiwa karibu aliruka akitokea mbali akidhani mtaro uko mbali, kumbe badala ya kuruka ndio akatumbukia. Ni huyu huyu – Pombe Si Chai – ambaye baada ya kulewa akitoka shambani alijikuta amelala kifudifudi chini ya mti na alivyoshituka usingizini akaona mtu kavaa kofia amemwinamia; bila ajizi alinyanyua shoka lake na kumtwanga mtu yule! Alishituka na maumivu makali kwenye goti kwani aliweka kofia yake mwenyewe! Hakuna ulevi mzuri!

Ulevi ni ulevi tu hata uwe wa madaraka. Walevi wa kileo na wale wa madaraka wamefanana vitu vingi lakini kikubwa ni kuwa wote wanaamini kuwa wanaweza kufanya mambo ambayo hawana uwezo nayo. Mlevi anaweza kufikiri yeye ni ofisa wa JWTZ na kuanza kuwapigisha kwata watoto na mke; mlevi wa madaraka anaweza kufikiria yeye ni ofisa wa JWTZ na kuanza kuwapigisha kwata watumishi walio chini yake. Hapa ndipo tunapoona ulevi wa Msajili wa Vyama vya Siasa nchini John Tendwa.

Tendwa anajiamini yeye ni kama mungu fulani hivi; kwamba ana nguvu za maisha ya kisiasa nchini kiasi kwamba anaweza kuteremsha radi na moto kuwaunguza wote ambao hawataki kukaa sawa na kufuata kile anachoamini ni sheria. Katika kuthibitisha kuwa anajiona yeye mungu, Tendwa amepiga mkwara Chama cha Demokrasia na Maendeleo kuhusiana na mpango wake wa kutoa mafunzo ya ukakamavu na siasa kwa wanachama wake ili kujilinda dhidi ya watu wote wanaojaribu kukidhulumu chama hicho.

Ikumbukwe kuwa siku chache zilizopita CHADEMA kilitoa uamuzi wa Kamati Kuu kuanzisha mafunzo ya ukakamavu kwa vijana katika kambi mbalimbali nchini. Uamuzi huu umekuja baada ya chama hicho kikuu cha upinzani nchini kujikuta kikiwa matatizoni na vyombo vya dola na hasa ukimya wa msajili huyo kukemea vitendo vya uvunjaji amani ambavyo vimekuwa vikifanywa na jeshi la polisi dhidi ya CHADEMA. Baada ya mlolongo wa matukio ya umwagikaji damu mikononi mwa vyombo vya dola – polisi – CHADEMA imejikuta haina ujanja isipokuwa kuja na mfumo wake wa kujilinda na kulinda wanachama na viongozi wake.

Hili ndilo lililomkoroga Tendwa.Yeye hataki CHADEMA wajilinde; anasema wasijilinde wategemee polisi kuwalinda. Ni kana kwamba amekuwa mbuni ambaye hataki kuangalia yanayoendelea pembeni na hivyo kuweka kichwa chake mchangani. Tendwa haamini kabisa kuwa kuna tatizo katika jeshi la polisi na hasa uhusiano wake na CHADEMA. Yeye kama walivyo wana CCM wengine anaamini kuwa matukio ya umwagikaji damu kwenye mikutano ya CHADEMA yamefanywa na CHADEMA. Anaamini kabisa – kwa makosa ya fikra (irrationally) – kuwa CHADEMA wanatakiwa kutii “bila shurti” amri zozote hata za kijinga kwa sababu zimetolewa na polisi. Tendwa anaamini kuwa polisi wanaweza kumuamuru mtu yeyote kufanya lolote, popote na kwa vyovyote tena bila kuulizwa. Na mtu yeyote akiuliza polisi aukuwabishia basi polisi wanaweza hata kumuua! Fikra zake inaonekana hazipishani na mmoja wa mawaziri wakuu dhaifu kabisa katika historia ya nchi yetu – Mizengo Pinda. Mizengo Pinda kama Tendwa anaamini kuwa polisi wanaweza kupiga wananchi kwa sababu yoyote na popote kwa vile tu wananchi wamebisha au kutumia haki yao ya kuipinga serikali. Ipo haki ya kuipinga serikali kama vile ulivyo wajibu wa kuikubali. Pinda akiwa kama mlevi mwingine wa madara – kumbuka ulevi ni ulevi tu na mlevi ni mlevi tu – aliamuru vyombo vya dola kuwapiga wananchi wanaoweza kuwa wanatumia haki yao ya kuandamana au kuipinga serikali. Alisema yale maneno ya kufuru ya demokrasia “nyie wapigeni tu”! Tendwa naye anaonekana ni muumini wa itikadi hiyo ya kilevi!


