
CHADEMA yatikisa mashabiki wake Sep 14, 2012

UAMUZI wa Kamati Kuu ya Chama cha Demokrasia na Maendeleo (CHADEMA) kuwavua uanachama madiwani wake wawili wa kata za Igoma na Kitangiri jijini Mwanza, umepokelewa kwa mitazamo tofauti na wakazi wa Jiji hili, wengine wakiamini ni uamuzi sahihi na baadhi wakisema unatokana na kiburi cha chama hicho kukubalika kwa umma.
Chama hicho kiliwavua uanachama madiwani, Adam Chagulani wa Igoma na Henry Matata wa Kitangiri, ambao kwa pamoja wanatuhumiwa pamoja na mambo mengine, kukihujumu chama hicho na kusababisha kuondolewa kwa Meya wa Jiji la Mwanza kwa kura ya kutokuwa na imani naye, hoja ambayo ilitolewa na kusimamiwa na madiwani hao. 
Hata hivyo, Chagulani ameliambia gazeti hili kuwa kwa uamuzi huo, Wa tanzania wanatakiwa kuamka na kuachana na imani waliyokuwa nayo kuwa ukombozi wa nchi hii utaletwa na CHADEMA kwa kuwa nacho ni kama vyama vingine na kitapita, lakini Tanzania itadumu daima.
“Mimi nimesema siku zote kuwa siamini katika uchama, ninaamini katika Utanzania, kuvuliwa uanachama si hoja, hoja ni dhamira ya kuwatumikia Wa tanzania. Chama kilikuwa kama njia tu ya kufikia malengo hayo na CHADEMA si njia pekee,” alisema Chagulani.
Aliongeza kuwa, kwenye siasa kuna mambo mengi na hivyo kuendelea kupambana unaweza ukawa unapigana vita ambavyo huvijui na kwamba kinachotokea sasa ni jeuri ya chama hicho baada ya kuona kinaaminiwa na wananchi kwa hiyo watu wanaanza hujuma ili kupanga safu zao.
“Issue (chanzo cha msuguano) hapa ni ubunge mwaka 2015, watu wameanza kupanga safu zao kuendelea kukomaa unaweza ukajikuta unapigana vita amabvyo huvijui, lakini siasa na ukombozi wa Tanzania si lazima uupiganie ukiwa CHADEMA,” alisisitiza.
Alisema atasema mengi leo katika mkutano wa hadhara atakaouitisha katika kata ya Igoma ili kuongea na wapiga kura wake na kueleza kila kitu na ukweli halisi wa kwa nini hali imefikia hapo ilipofika baada ya kuwa amepata taarifa rasmi ya chama chake kumfuta uanchama.
Kwa upande wake, diwani wa kata ya Kitangiri Henry Matata alisema yuko kwenye vikao vya kujadili kuhusu hatima yake na kuomba kutoa taarifa yake baadaye.
“Sasa hivi niko kwenye mchakato na vikao vya kujadili hilo hilo, ninaomba nikujulishe baadaye msimamo wangu, sasa hivi hata nikisema nitakupa nusu nusu tu, ngoja nimalize vikao nitakuwa na taarifa rasmi,” alisema Matata.
Madiwani hawa wa CHADEMA wamekuwa katika mvutano wa muda mrefu na baadhi ya madiwani na wanachama wa chama hicho kutokana na misimamo yao ambayo mara nyingine wamekuwa wakikinzana na hoja za chama chao kwa maelezo kuwa sehemu kubwa ya uamuzi wa chama kwenye vikao vya baraza la madiwani ulikuwa ukishinikizwa na baadhi ya viongozi wa chama ngazi ya taifa.
Msuguano ndani ya chama hicho unaowahusisha madiwani hao ulianza Mei mwaka huu, kwenye kikao cha Baraza la Madiwani kutoa hoja iliyowashangaza wananchi waliohudhuria kikao hicho, lakini ambayo ilishangiliwa kwa nguvu na madiwani wa Chama cha Mapinduzi (CCM) ya kutaka meya ajiuzulu.
Katika hoja hiyo Diwani Chagulani, ambaye alitoa hoja ya kupiga kura ya kutokuwa na imani na Meya wa Halmashauri hiyo, Jackson Manyerere anayetokana na chama chake, alisema hana imani na meya huyo kwa kuwa amekuwa akiendesha vikao vya baraza bila kufuata kanuni.
“Mimi ninataka niseme ukweli kwa sababu siogopi mtu, mimi ni taasisi inayojitegemea, sina imani na wewe mweneyekiti, umekuwa hufuati kanuni, utaratibu wako wa kuendesha vikao kila mara unataka kusababisha vurugu, ninataka baada ya hapa nipewe karatasi mimi nitakuwa wa kwanza kuandika jina langu ili nipate idadi ya madiwani 10 wanaoweza kuleta hoja kuomba tukupigie kura ya kutokuwa na imani na wewe,” alisema diwani huyo kijana.
Baada ya kikao hicho diwani huyo alifanikiwa kukusanya saini 16 za wajumbe wanaounga mkono hoja yake ya kutaka kupiga kura ya kutokuwa na imani na meya ambapo jina la diwani huyo lilikuwa la kwanza namba mbili likiwa jina la Diwani wa kata ya Kitangiri (CHADEMA) Henry Matata. Majina hayo yalifuatiwa na majina mengine ya madiwani wa CCM pamoja na CUF, akiwamo Mbunge wa Viti Maalumu wa CUF, Mkiwa Kimwanga.
Harakati hizo hatimaye ziliweza kumg’oa meya huyo katika nafasi yake na kulifanya jiji hilo sasa kuongozwa na Naibu Meya ambaye pia anatokana na CHADEMA.
Kiini cha mvutano Kiini cha mvutano huo umekuwa ni tofauti za kisiasa kati ya Mbunge wa Jimbo la Nyamagana, Hezekiah Wenje na madiwani hao ambao wanaamini kuwa mbunge huyo amekuwa akihujumu harakati za vijana anaowaona kama tishio kwa nafasi ya ubunge aliyonayo.
Hata hivyo, mara zote mbunge huyo amekuwa akikanusha madai hayo na kueleza kuwa hizo ni njia za kundi hilo kutaka kuchafua jina lake kwa kuwa yeye hajawahi kuingia au hata kufanya hujuma dhidi ya mtu yeyote ndani ya chama na badala yake amekuwa akipigania haki na heshima ya chama.
Diwani wa kata ya Kirumba, Dani Kahungu, akielezea uamuzi huo amesema kuwa chama chake hakiwezi kuyumba kwa kuwa hata katika kuundwa kwa Halmashauri ya Ilemela inayotarajiwa kuundwa Septemba, mwaka huu, wana nafasi ya kuongoza halmashauri hiyo bila matatizo.
“Sioni kama tutayumba kwa kuwa hata wakati wakiwapo mchango wao katika baraza na hata kwa chama ulikuwa na matatizo zaidi, ulichangia kutuletea migawanyiko na vurugu katika chama bila sababu, kwa hili naamini tutaendelea kufanya kazi vizuri.” Baadhi ya wananchi wa kata hizo wamepongeza uamuzi huo kwa kuwa wamesema ni muhimu kuwa na nidhamu ya utendaji.
“Mimi nadhani chama kimefanya vizuri ni lazima watu wajue kuwa mtu binafsi hawezi kuwa na nguvu kuliko chama,” alisema James Maiko, mkazi wa Kitanguri Kileleni.
Kwa upande wake Kija Lumisha anasema CHADEMA kisiendekeze tabia ya “fukuza fukuza” ya namna hii na badala ya kizingatie maoni ya wanachana wake hasa wanapokuwa na maoni tofauti kwa kuwa ndiyo ukomavu wa chama.
Tukio la kufukuzwa kwa madiwani hao ni kama mwendelezo wa kufukuzwa kwa baadhi ya madiwani wa Halmashauri ya Manispaa ya Arusha, ambao kama ilivyokuwa kwa wenzao hao wa Mwanza, nao wa Arusha walikuwa katika mvutano na aliyekuwa Mbunge wa Arusha Mjini (CHADEMA) Godbless Lema.


