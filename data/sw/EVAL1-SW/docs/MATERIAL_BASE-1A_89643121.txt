
Benki yapiga jeki mradi
Sh107m zatazamiwa kuinua usambazaji maji
KAUNTI ya Murang’a itapokea ufadhili wa Sh107 milioni kutoka kwa Benki ya Dunia (WB) ili kuzindua mradi wa usambazaji maji.
Pesa hizo zitasaidia wenyeji wa Mji wa Maragua kupanua usambazaji maji, hali ambayo inatarajiwa kufanikishwa kabla ya mwisho wa mwaka huu.
Akitoa taarifa hiyo jana katika eneo la Maragua, Mkurugenzi wa huduma za maji katika Kaunti hiyo Bi Gathoni Nyagah alisema kuwa pesa hizo zimeidhinishwa na mradi huo utaanza kutekelezwa hivi karibuni.
“Cha maana ni kujua kwamba, mradi huo umekadiriwa kuwa utamalizika kabla ya mwaka huu kuisha,” akasema.
Alisema kuwa mji huo wa Maragua umekuwa ukipata shida kubwa za maji katika kipindi cha miaka mitano iliyopita, hali ambayo ilichangiwa na kusambaratika kwa mkondo wa kusambaza maji kutoka mto wa Irati hadi eneo la Nginda.
“Hali hiyo imesababisha kuzorota kwa biashara hasa katika sekta ya hoteli. Hii ni shida ambayo itamalizwa kabisa kupitia utekelezaji wa mradi huo wa WB,” akasema.
Katibu wa Kaunti kuhusu Afya na usafi Bw Paul Kamau alisema kuwa hali duni ya usambazaji maji katika maeneo mengi ya Kaunti hiyo imezua visa vingi vya magonjwa hatari yanayotokana na maji chafu.
“Mji wa Maragua kwa mfano umekuwa ukitegemea visima 150 ambavyo vimechimbwa na wenyeji wakijaribu kujipatia afueni ya shida za maji.
Hatari ni kuwa, vingi vya visima hivyo viko karibu na vyoo ambapo huishia kuchanganyikana kwa uchafu katika viini hivyo vya maji,” akasema.
Alisema serikali ya Kaunti iko katika harakati za kutafuta ushirikiano na wafadhili ili kurekebisha hali hiyo.
Alisema usambazaji wa maji safi katika Kaunti uko katika kiwango cha asilimia 50 na akahakikishia wenyeji kuwa asilimia hiyo itapandishwa hadi 85 kabla ya mwaka ujao kuisha.


