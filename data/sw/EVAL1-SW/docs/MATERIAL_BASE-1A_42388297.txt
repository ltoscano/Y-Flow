
Shirika latoa twakimu za waliouawa na Ebola

GENEVA, Uswizi IDADI ya waliofariki kutokana na maradhi hatari ya Ebola imefikia watu 8,235 kati ya 20,747 ambao tayari wameambukizwa ugonjwa huo, haya ni kwa mujibu wa Shirika la Afya Duniani (WHO).
Visa vingi vya maambukizi ya Ebola vimeripotiwa katika mataifa matatu ya Afrika Magharibi ambayo ni Sierra Leone, Liberia na Guinea.
Mbali na nchi hizo tatu, watu sita wameripotiwa kuaga dunia nchini Mali, mmoja Amerika na wanane katika nchi ya Nigeria ambayo baadaye ilitangazwa kuwa haina Ebola mnamo Oktoba mwaka jana.
Uhispania na Senegal zilikuwa na kisa kimoja cha maambukizi kila nchi lakini walipona baada ya kutibiwa.
Muuguzi Mwingereza aliyeambukizwa maradhi hayo nchini Sierra Leone anaendelea kupata nafuu nchini Uingereza.
Sierra Leone ndilo taifa linaloongoza kwa kuwa na maambukizi mengi zaidi ya Ebola ambapo kufikia Januari 4 watu 9,780 walikuwa wameambukizwa huku 2,943 kati yao wakifariki.
Wiki iliyopita, visa 248 vya maambukizi mapya viliripotiwa nchini Sierra Leone.
Kulingana na WHO kasi ya maambukizi imeanza kupungua nchini humo.
Shirika hilo pia lilisema kuwa katika siku za hivi karibuni kasi ya maambukizi ya maradhi hayo nchini Liberia imepungua kwa kiasi kikubwa.
Kufikia Januari 2, taifa hilo lilikuwa limerekodi visa 8,157 vya watu walioambukizwa huku 3,496 wakiwa wamepoteza maisha yao.
Katika kipindi cha kati ya Agosti na Septemba, Liberia ilikuwa ikirekodi visa vipya vya maambukizi mapya zaidi ya 300 kwa wiki. Lakini katika kipindi cha wiki kadhaa zilizopita kumekuwa kukiripotiwa visa visivyozidi vinane kwa wiki. 
Wilaya ya Montserrado na mji wa Monrovia ndiyo imeathirika sana ambapo visa sita viliripotiwa katika kipindi cha siku tano zilizopita.
Nchini Guinea, mkurupuko wa maradhi ya Ebola ulianza Desemba 2013 na kufikia Januari 4 jumla ya visa 2,775 vya maambukizi vimeripotiwa huku 1,781 wakifariki.
Jumatano, shirika la WHO lilisema kasi ya maambukizi imepungua mno.
Hata hivyo WHO ilionya kuwa maradhi hayo yanazidi kusambaa katika wilaya nyinginezo huku ikiongezea kuwa kufikia sasa wilaya 19 zimeathiriwa.
Wiki iliyopita visa 74 viliripotiwa nchini humo huku wilaya ya Conakry ikiwa imeathiriwa zaidi.
Ebola ni moja ya virusi hatari zaidi na vinasambazwa kutokana na kugusana na unyevunyevu kutoka kwa mwili wa mwathiriwa wa maradhi hayo.


