
Uchumi umekuwa na hali ya kuyumbayumba
HATIMAYE Kenya inasherehekea miaka 51 baada ya uhuru ikiwa miongoni mwa mataifa yenye mapato ya kadri.
Hata hivyo, uchumi wa Kenya umekuwa na mazoea ya kuyumbayumba tangu uhuru. Miaka ya kwanza baada ya uhuru, uchumi ulipanda hadi asilimia 6 lakini ukadidimia hadi asilimia 4 miongo iliyofuata.
Kuanzia 2003, uchumi ulianza kukua na hata kufikia kiwango cha juu zaidi cha asilimia 7 mnamo 2007. Ghasia za baada ya uchaguzi wa 2007, pamoja na madhara ya kusambaratika kwa uchumi wa ulimwengu zilishusha kiwango hicho hadi asilimia 1.7 mnamo 2008.
Mfumko wa juu wa bei za chakula umekuwa tatizo sugu kwa ukuaji wa kiuchumi.
Changamoto zingine ni pamoja na ufisadi, kuzidi kuongezeka kwa mwanya kati ya matajiri na maskini, kucheleweshwa kwa utangamano wa soko la kanda ya Afrika Mashariki, na upungufu wa miundo msingi.
Hata hivyo, hatua mwafaka zinazochukuliwa na maafisa wa serikali zimepelekea uchumi kufufuka na sasa unakua kwa takriban asilimia 5. Wachanganuzi wanatabiri kuwa juhudi hizi zitasaidia kukuza uchumi pakubwa. 
Na CAROLYNE AGOSA


