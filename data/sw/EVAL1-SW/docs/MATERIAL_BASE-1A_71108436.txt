"Alobí na bísó tótíka efándeli ya bísó ya kala mpé tókamata efándeli ya yĕ. Alakísí bísó o ntéi ya kelási mpɔ̂ tóyéba kotánga mokandá mpé tóyéba motúyá. Alobí tótíka misálá ya kala mpé alakísí óyo ya yĕ. Alongólí bakonzi ba bísó ba bankɔ́kɔ atíí baye ba yĕ. Ayélí bísó na esámbeleli ya Nzámbe ya yĕ, mpé alobí te óyo ya bankɔ́kɔ ba bísó ezalí na ntína tɛ̂. Akangí bato ba bísó míngi, na lofúndo ya komílakisa makási mpé atíí bangó káti ya bolɔ́kɔ mpé abomí basúsu. Alobí te azalí ndé kolakisa bísó ndéngé ya efándeli malámu. Asálísí bísó mosálá ya ndembó. Afútísí bísó mpáko ya ndéngé toyébí tɛ̂. Alobí te óyo wâná nyɔ́nsɔ ezalí mpɔ̂ ya bobɔngisi mbóka ya bísó.

"Akɔ́tísí bísó káti ya bitumba ya bangó ya Mpótó mpé alobí te nyɔ́nsɔ wâná́ ezalí mpɔ̂ ya bobɔngisi bísó.

"Asálélí bísó ndáko ya bolɔ́kɔ mpé atíí mfímbo na bolɔ́kɔ, alobí te mpɔ̂ ya bobɔngisi bísó. Abéngí mindɛ́lɛ́ ya Bɛ́lɛsi mpé mindɛ́lɛ́ misúsu ndéngé na ndéngé na Kongó mpé apésí bangó mabelé. Adéfísí bangó falanga mpɔ̂ bábɔngisa mabelé mâná na bosáli ndáko mpé na bokóni bilɔ́kɔ ya kotɛ́ka, alobí te mpɔ̂ ya bobɔngisi bayíndo ya Kongó. Abɔ́tɔ́lí bísó mabelé óyo amɔ́ní malámu mpé apésí mangó na mindɛ́lɛ́ nyɔ́nsɔ wâná alingí. Atíndí bísó tófánda na mabelé ya bôngó na bôngó́, alobí óyo wâná ezalí mpɔ̂ ya bobɔngisi bísó. Alobélí bísó te mpɔ̂ ya bobɔngi bwa bísó, ebɔngí tóbánga nkóló yĕ mondɛ́lɛ́. Oyo wâná elingí koloba te tótósa yĕ na nkómbó ya mondɛ́lɛ́ Nzámbe. Alobí makambo mánsɔ akosála bísó tóndima sé kondima. Ezala makambo ya mabé, tŏ ya malámu, mánsɔ tóndima sé kondima. Atá mondɛ́lɛ́ azalí ndéngé níni, alobélí bísó te yĕ azalí mondɛ́lɛ́, moto óyo ayébí níni wâná efándeli ya malámu útá bankɔ́kɔ na bankɔ́kɔ ba yĕ na mokili.

"Na bôngó alobí mondɛ́lɛ́ azalí sé mondɛ́lɛ́ akokí kozwa mánsɔ akolinga áwa káti ya Kongó, zambí azalí mopaya mpé na ntína te yĕ azalí mobɔngisi wa bísó. Moto moyíndo azalí na ntína ya bozwi mánsɔ tɛ̂, zambí azalí mopaya tɛ̂, azalí ndé mokóló mbóka, mpé azalí koluka elɔ́kɔ mɔ̆kɔ́ ya efándeli ya mondɛ́lɛ́ tɛ̂ mpɔ̂ bonkɔ́kɔ bwa yĕ boyébí yangó tɛ̂.

"Na Kongó mosálá mozalí libosó lya moto moyíndo. Kási mozalí na nsima ya mondɛ́lɛ́. Wâná ezalí lokóla sɔ́kí mondɛ́lɛ́ ayéí áwa na Kongó, bakobɔngisa naíno efándeli ya yĕ. Wâná elingí éloba... libosó ázwa ndáko, áyéba mpé te mpɔ̂ ya yĕ kokɛndɛ o mosálá, mótuka moye mozalí mpɔ̂ ya yĕ. Ebɔngí mpé áyéba te sɔ́kí azwí maláli, azalí na nzelá polélé ya bozwi lisálisi na nkómbó ya mosálá, epái ya mínganga nyɔ́nsɔ mpé akokí kozwa nkísi ndéngé níni elingí yĕ. Sɔ́kí mpé mbúla tŏ mobú mwa mosálá mokokí, bakofúta yĕ falánga ya yĕ ya mosálá, mpé bakofúta yĕ tiké ya botamboli, bipái bínsɔ akolinga kokɛndɛ. Mpé lisúsu bakopésa yĕ mwa mosɔlɔ moye akokí kotíka káti ya líbenga lya yĕ mpɔ̂ ya makambo masúsu maye alingí ásála.

"Makambo mâná mánsɔ, bakomásálaka mpɔ̂ te balingí tɛ̂ mondɛ́lɛ́ ázánga elɔ́kɔ na Kongó. Balingí sé ázwa bínsɔ biye alingí lokóla azalí na Paladíso.