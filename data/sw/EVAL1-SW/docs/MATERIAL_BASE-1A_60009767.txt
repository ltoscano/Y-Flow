
Tuuze umeme kwa jirani zetu
Jun 10, 2015

KWENYE kurasa za kati za gazeti hili, kuna mahojiano kati yetu na Katibu Mtendaji wa Jumuiya ya Uchumi ya Nchi za Kusini mwa Afrika (SADC) , Dk. Stergomena Tax, ambaye kwa bahati nzuri ni Mtanzania. 
Katika moja ya mambo ameyasisitiza kwenye mahojiano hayo ni namba Tanzania inavyoweza kufaidika kiuchumi endapo itaamua kuwekeza kwenye sekta ya umeme.
Kwa maoni yake, na kwa hali halisi pia, Tanzania ina uwezo mkubwa wa kuzalisha umeme mwingi kiasi cha kuweza kuuza nchi za nje na ikapata fedha nyingi za kigeni.
Uwezekano huu ni mkubwa kwa sababu ya idadi ya vyanzo vya umeme ambavyo Mungu ameijalia nchi yetu. Tukitaka kuongeza uzalishaji kwa kutumia maji yapo, nishati ya makaa ya mawe ipo na kuna uwezekano pia wa kutumia Urani (Uranium).
Wakati mataifa jirani yakiwa yanahangaika kutafuta vyanzo vipya vya umeme kutokana na vilivyokuwepo kumalizika, Tanzania ni muhimu sasa kuanza kujipanga na kujiandaa kuwa mzalishaji mkubwa wa umeme.
Katika eneo la Afrika ambalo angalau sasa limekuwa na amani na nchi nyingi zina mikakati mikubwa ya kukuza uchumi, ni wazi kwamba soko la umeme litazidi kukua kila kukicha.
Kuna pia Mpango Mkakati wa Kuimarisha Viwanda katika eneo la SADC wa kuanzia mwaka huu hadi mwaka 2063 uliozinduliwa hivi karibuni ambao utalifanya eneo kuwa la nchi zenye uchumi wa viwanda.
Haya ni mambo ambayo, bila shaka, yanaongeza sababu ya Tanzania kuamua kujikita kwenye eneo hili la uzalishaji umeme. Ni eneo ambako faida iko wazi kwa sababu mahitaji yapo.
Ongezeko hili la uzalishaji litasaidia pia kumaliza shida ya umeme hapa nchini. Hadi sasa, nusu ya Wa tanzania hawapati umeme na hili ni tatizo katika vita ya kukuza uchumi na kupambana na umasikini.
Ni vema serikali ikakaa chini na wataalamu wake kutazama ni namna gani Tanzania inaweza kunufaika na biashara ya kuuza umeme; ndani na nje ya nchi.
Hii si biashara pekee, lakini ni mojawapo ya suluhisho katika kupambana na umasikini hapa nchini.


