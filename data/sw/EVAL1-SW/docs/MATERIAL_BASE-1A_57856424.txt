
Baba kambo apigwa kwa kulangua ardhi
KIZAAZAA kilitokea katika kijiji hiki makalameni watano walipomtwanga baba yao wa kambo kwa kushirikiana na mama yao kuuza kipande cha ardhi bila idhini yao.
Yasemekana kwamba baba mzazi wa makalameni hao aliaga dunia mwaka uliopita baada ya kuugua kwa muda mfupi.
Katika hatua iliyowashangaza wakazi wa kijiji hiki, mama yao alianza uhusiano na mwanamume mwingine na wakaanza kushi kama mume na mke.
Hivi majuzi, wawili hao walipanga kuuza sehemu ya shamba la ekari kumi ili waanzishe biashara ya kuuza mifugo.
Baada ya kutafuta mteja, mipango ilifaulu na wakapata kitita kikubwa cha pesa.
"Wawili hao waliuza shamba kisiri bila kushirikisha wana wa marehemu na walipotia kibindoni maelfu ya pesa, waliabiri gari hadi mjini kujivinjari. Makalameni hao hawakuwa na habari kamwe'' asema mdokezi. Hata hivyo, wana wa mama huyo waliarifiwa na jirani yao kwamba mama yao alikuwa ameuzia shamba lao bwanyenye mmoja wa eneo hilo na wakajawa na hasira za mkizi. Waliamua kuwatafuta wazazi wao wakiapa kumfunza baba yao kwa kambo adabu.
"Makalameni hao watano waliwafuata wazazi wao mjini na wakawapata wakiburudika katika kilabu kimoja bila wasiwasi kama wadosi wa kawaida.
Walimkabili `baba wa kambo' na kumcharaza vilivyo huku mama akitoroka kupitia mlango wa nyuma,"asema mdokezi.
Jamaa aliokolewa na wahudumu wa baa hiyo na vijana wakashauriwa wakasuluhishe mambo yao nyumbani badala ya kuzua vurugu jambo ambalo ni kinyume na sheria.
Kwa sasa mama na mzee wameenda mafichoni wakiogopa gadhabu za jamaa hao.
Hata hivyo, bwanyenye aliyenunua shamba hilo aliposikia kwamba mzozo ulizuka kuhusu shamba hilo alitaka arudishiwe pesa zake na juhudi za kumsaka mama na mzee huyo zimeanza. 


