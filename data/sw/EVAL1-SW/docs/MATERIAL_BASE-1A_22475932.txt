
WASHIRIKI TOP MODEL WAINGIA KAMBINI

November 11, 2013

Washiriki wa mashindano ya taifa ya mitindo ya Tanzania Top Models, wameingia kambini rasmi jana katika hoteli ya JB Belmont iliyopo katikati ya jiji la Dar es Salaam. Kambi hiyo inaundwa na washiriki 20,waliopatikana kutoka mikoa mbalimbali ya Tanzania Bara. Akizungumza na wanamitindo hao Dar es Salaam jana Mwenyekiti wa Kamati ya Tanzania Top Model, Jackson Kalikumtima aliwataka warembo hao kuishi kwa kushirikiana na upendo kwa muda wote watakaokuwa pamoja katika kambi hiyo. Kalikumtima pia alisisitiza suala la nidhamu kwa warembo hao, kipindi chote wawapo kambini bila kubaguana kwa tofauti za mikoa yao. Aliongeza kuwa ndani ya kipindi chote cha warembo hao watakachokaa kambini, wapenzi wa fani ya mitindo nchini watapata fursa ya kuangalia maisha ya wanamitindo hao kupitia kituo cha televisheni cha Clouds. Kwa upande wake Mkufunzi wa wanamitindo hao, Zakia Twahili naye aliwasisitizia suala la heshima miongoni mwa warembo hao kwa muda wote watakaokuwa pamoja. Mashindano hayo ya mitindo yamejumuisha washiriki kutoka mikoa ya Mwanza, Dodoma, Arusha na Dar es Salaam.


