Nimemuelewa Rais Kikwete
Jul 15, 2015

KATI ya mambo ambayo nitayakumbuka kwa Rais Kikwete kipindi atakapokuwa ametoka madarakani ni pamoja na jitihada zake za kukuza soka na tasnia ya sanaa kwa ujumla nchini.
Wakati anaingia madarakani miaka 10 iliyopita, pamoja na mambo mengine, aliahidi kukuza michezo na sanaa katika kipindi cha uongozi wake. Amefanikiwa kutimiza ahadi zake kutokana na mambo aliyofanya akiwa na lengo la kutimiza azma yake hiyo.
Kwa nyakati tofauti, ameweza kuwalipa makocha wa timu za taifa za ngumi, riadha, netiboli na soka. Kuna wanariadha waliopelekwa China, New Zealand na Ethiopia kwa gharama za serikali kupata mafunzo maalumu.
Pamoja na ziara hiyo ya mafunzo, wanamichezo hao hawakufanikiwa kufanya vizuri katika michuano mbalimbali ya kimataifa. Na hakukuwa na sababu za msingi zilizotolewa zaidi ya zile zilizozoeleka; kukosa uzoefu na muda mfupi wa maandalizi. 
Lakini pia ili kurejesha hadhi ya michezo kwa maana ya kutengeneza vipaji kutoka chini, michezo imerejeshwa shuleni, kwa maana ya kuwepo na mashindano ya shule za msingi na sekondari (Umitashumta na Umiseta). Hatua hii ilikuwa na shabaha ya kutengeneza vipaji.
Kwa sasa kuna ujenzi wa kituo cha michezo kinachojengwa jijini Dar es Salaam eneo la Kidongo Chekundu kwa ubia wa Kampuni ya Symbion na Klabu ya Sunderland ya Uingereza.
Endapo taratibu za ujenzi zitakuwa zimekwenda kama zilivyopangwa, huenda kituo hicho kikaanza kufanya kazi Septemba mwaka huu.
Kwa upande wa sanaa ya muziki wa kizazi kipya na filamu za Kitanzania, tumevuka mipaka, japokuwa bado wasanii wetu wanakumbwa na changamoto za hapa na pale, ikiwamo ya baadhi yao kukosa maadili, hali inayochangiwa na kutojitambua.
Mwaka jana Rais Kikwete aligharamia timu ya watu wenye uzoefu wa muziki na filamu kutoka Marekani kuja nchini kutoa kozi ya muda mfupi kukuza ujuzi na maarifa kwa wasanii hao.
Imenilazimu kuorodhesha baadhi ya mafanikio haya ya Rais Kikwete niweze kuoanisha na ile kauli yake aliyoitoa wiki iliyopita wakati akihutubia na kuvunja Bunge la 10 la Jamhuri ya Muugano wa Tanzania mjini Dodoma.
Alitamka bayana kuwa alizamika kuacha kuhudhuria mechi za timu ya Taifa ‘Taifa Stars’ baada ya kujiona kama mwenye mkosi kutokana na matokeo mabaya ya mara kwa mara.
Kauli hiyo inaweza kuchukuliwa kama ni mzaha, lakini ina ujumbe mzito sana ambao unatakiwa kufanyiwa kazi na wadau wakuu wa michezo ambao ni vyama vya michezo husika.
Ingekuwa vizuri vyama hivi kupitia viongozi wake watoe shukrani kwa Rais huyo mpenda michezo kwa kile alichokifanya kwa ajili ya maendeleo ya sanaa na michezo nchini huku wakielezea jinsi gani walivyofaidika.
Naamini kabisa kuwa Kikwete hakuwa na mkosi, bali tatizo lipo kwa viongozi wa vyama vya michezo ambao mara nyingi mipango yao imekuwa ya muda mfupi huku wengine wakiziba masikio kwa kutotaka kusikia maoni ya wadau.
Halikadhalika kumekuwa na mfumo mbovu wa kukuza vipaji kwa michezo yote, na hasa pale linapokuja suala la kuteua wachezaji wa kuunda timu mbalimbali.
Wanaachwa wenye uwezo na kuchukuliwa wengine kwa mtindo wa mazoea, hali ambayo imekuwa ikisababisha matokeo mabovu katika michuano ya kimataifa.
Kwa mfano, ni kiongozi gani anayeweza kuelezea mafanikio ya chama chake akaeleweka kwa Wa tanzania kipindi ambacho serikali imekuwa msaada mkubwa katika suala zima la kukuza michezo?
Nguvu kubwa imeingizwa katika soka ambapo serikali ya Kikwete tangu ilipoingia madarakani mwaka 2005, ililipia makocha wote wa kigeni waliokuwa wakiifundisha timu ya taifa kwa nyakati tofauti. Mafanikio yako wapi?
Kwa sasa ndipo Shirikisho la soka Tanzania (TFF) limeamua kuikabidhi timu hiyo kwa kocha mzawa, baada ya Wa tanzania wenye uchungu kulipigia kelele sana suala hilo.
Kuna mabadiliko ambayo yamekuwa yakifanyika pasipo na sababu za msingi, kwa mfano wakati TFF wanaamua kumuajiri kocha Mart Nooij kuinoa Taifa Stars na kumuondoa kocha aliyekuwepo, hakukuwa na sababu ya msingi kufanya hivyo.
Nimemuelewa sana Kikwete kwa kauli yake, lakini pia kuna usemi usemao, ‘bahati haiji mara mbili’.
Kwa nanma yoyote ile vyama vya michezo vilivyoshindwa kutumia fursa hiyo ya Kikwete, vitaikumbuka na huenda isijirudie tena na kama ikitokea, inaweza kuwa katika mtindo mwingine.
Lakini pia hii inaweza kuwa fundisho kwa wajumbe wa vyama husika kuchagua viongozi wa kuongoza vyama hivyo kwa shinikizo fulani bila kuangalia uwezo wao wa kuongoza michezo.


