
Wavuvi wa Kenya na Uganda waumia katika makabiliano
Na ELISHA OTIENO
MIGINGO WAVUVI 15 raia wa Kenya na watano wa Uganda walijeruhiwa jana kufuatia makabiliano katika kisiwa cha Migingo kilichoko Ziwa Victoria.
Wahasiriwa walipata majeraha baada ya kupigwa na mawe na silaha nyinginezo. 
Bw George Okore, mvuvi Mkenya, alivunjika guu lake na kulikuwa na mipango ya kumpeleka katika hospitali ya Migori Level Five kwa matibabu ya kina. 
Mapambano yalianza pale kundi la Waganda liliwazuia Wakenya dhidi ya kuvua samaki kwenye maji yao.
“Kulitokea mabishano makali kati ya makundi hayo mawili, ambayo yalimalizia kuwa vita,” alisema Bw John Obunge, mwenyekiti wa jopo la kusimamia ufuo wa Migingo.
Maafisa wa kulinda usalama kutoka Uganda walifyatua hewani risasi zisizopungua 20 ili kuyatawanya makundi hayo. Maafisa hao pia walizima juhudi za baadhi ya Waganda kuteketeza nyumba za Wakenya.
Mmoja wa maafisa kutoka Uganda ambaye hakutaka kutajwa alisema kuwa walikuwa wameanzisha uchunguzi kubaini waliosbabisha zogo hilo.
Maafisa wa Kenya wanaolinda kisiwa hicho walitoa huduma ya kwanza kwa Wakenya waliojeruhiwa katika mapambano hayo.
Bw Obunge aliambia Taifa Leo kuwa kulikuwa na njama ya kuwafurusha Wakenya kutoka kwenye kisiwa hicho kinachozingirwa na maji yenye ukwasi wa samaki. “Ni kana kwamba azimio lao ni kutuondoa hapa kabisa,” alisema.
Wiki jana, wavuvi watatu Wakenya walikamatwa na maafisa kutoka Uganda ila waliachiliwa baada ya maandamano.
Otieno James, 20, Nicholas Otieno,33, na Samuel Barasa, 20, waliachiliwa huru kufuatia maandamano walioyafanya wavuvi na wanabiashara kutoka Kenya. Walikaa kwenye seli kwa siku mbili baada ya kukamatwa katika ufuo wa Mugabo ulioko kaunti ya Migori.
Mashua waliokuwa nayo pia iliachiliwa ingawaje samaki waliokuwa wamewavua — waliokuwa na uzani wa kilo 300 na thamani ya Sh80,000 — hawakurudishwa.
Waganda hao walidai kuwa waliwakamata wavuvi kufuatia kupotea kwa injini ya Mganda mmoja wiki iliyotangulia.
Gavana wa Migori Okoth Obado amaitisha kuisha kwa mzozo huo unaotokota.
“Ninawashauri maafisa wa usalama kutoka Uganda kutumia nguvu zao kwa uangalifu huku Kenya na Uganda zikitafuta nama ya kusuluhisha mzozo wa mpaka,” alisema Bw Obado.
Hii si mara ya kwanza kwa kisiwa hicho kukumbwa na mzozo kati ya watu wa Kenya na Uganda.
Hadi sasa, kisiwa cha Migingo hakujajulikama mmiliki wake halisi, baada ya Rais Yoweri Museveni kusema, maji ni ya Kenya lakini kisiwa kiko Uganda. 


