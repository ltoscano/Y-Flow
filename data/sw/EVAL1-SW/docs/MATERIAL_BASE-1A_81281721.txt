EBÁNDELI
Nkómbó ya ngáí AZANGA Eme. Nayákí Kinshása mwána mokɛ́. Nakólí o mbóka Kinshása. Bansɔ toyébí, mbóka mondɛ́lɛ́ mákalámbá. Olingí óbíka, ómíbíkisa yɔ̆ mɔ̆kɔ́. Ntángo nazalákí naíno monzenga, mpé nazalákí kovánda sé o ndáko ya babóti, nazalákí komɔ́nɔ bato ba lopángo mɔ̆kɔ́ pɛnɛ na bísó. Lopángo malonga tɛ́. Bato ba mawa!
Tatá wa ngáí azalí sé wâná o lopángo la ye téé lɛlɔ́. Leká ndáko ya tatá, púsáná libosó, lopángo la nsúka na ngambó, okomɔ́nɔ ndáko ya bangó wâná. Lopángo babɔngísí malámu tɛ́. Ndáko batóngí o káti ya lopángo, bakókí kotánga yangó ndáko tɛ́, ekokí na nkómbó ya ndáko tɛ́. Átâ moláko o ntéí ya zamba mozalaka mawa boye tɛ́. Ndáko ekabwání na biténi míbalé. Eténi mɔ̆kɔ́ bakángí na manzanza o likoló, kási ezalí kotanga mái bisika bínsɔ. Sɔ́kí mbúla enokí na butú, moto mɔ̆kɔ́ akokí kolála mpɔngí lisúsu tɛ́. Oyo azalákí kolála, malámu ákanga nzóto na bolangéti mpé ákɛndɛ koluká esíká mái mazalí kotanga tɛ́. Sɔ́kí azwí esíká mái makotanga tɛ́, amíbómba wâná téé kína mbúla ekosíla. Ndáko ya mabáya, nkóló wa ndáko alokótókí mabáya sɔ́kí wápi! Eténi mosúsu ezalí sé polélé. O likoló manzanza mazalí tɛ́, o monɔkɔ mwa ndáko ezibeli ezalí tɛ́. Na butú bakotíya wâná lingwóngóló linɛ́nɛ mpé bakokanga lyangó na nsingá epái na epái na mabáya ma monɔkɔ mwa ndáko. Ekopékisa ntába na bibwéle bisúsu koyâ kolála o káti ya ndáko.
Ntembe tɛ́, o ndáko ndéngé wâná bána bakokí kozala tɛ́. Wápi! Bazalákí wâná bána motóba mobimba. Otálí băna, oyókí mawa. Bána bakolíya malámu tɛ́. Basúsu bazalákí kotánga kelási, basúsu bazalákí kokíma. Átâ mwána mɔ̆kɔ́ azalákí kozwa malámu mpenzá azalákí tɛ́.
Ndáko mawa boye mpɔ̂ níni o@ Bóyóka náyébisa bínó mwa makambo. Tatá wa bána akómákí mobangé, azalákí kosála lisúsu mosála tɛ́, azwaka sé mwa mbɔ́ngɔ ya epaso. Bísó bánsɔ́ toyébí te kolíya bobɛ́́lɛ́ bilɔ́kɔ osombí na mbɔ́ngɔ ya epaso, kolíya na mpási! Tála tatá wâná nzóto bobɛ́lɛ́ minkuwa, mpé libandí o motó́. Nabósání naíno tɛ́ ndéngé níni mamá wa bangó azalákí komílela epái ya bísó kala.
"Bafíngí ngáí, ngáí mwăsí mpámba. Basekí ngáí, ngáí mobóla monɛ́nɛ. Bôngó bobóla ekómí moyibi sikawa@ O mbóka ya bísó bakosekeke moyibi kási mobóla tɛ́. Óseke moníngá, mosála níni@ Óseka moníngá, mpé mpási ezalí káka. Oseka moníngá́ mpé liwá lizalí ká́ka. Seka Nzámbe sɔkí ozalí moto monɛ́nɛ!"
Tatá akómí mobangé. Mbɔ́ngɔ ya epaso ekokí tɛ́. Ebongí mamá wa bána ásála makási, ábíkisa libóta. Nzókandé mamá wa bána azalí na mayɛ́lɛ na mombongo tɛ́. Azwí mwa likuta mɔ̆kɔ́, akowéla bobɛ́lɛ́ nɔkí kolíya lyangó na bilɔ́kɔ. Bolámu bwa mokɔlɔ mɔ̆kɔ́, na nsima nzala.