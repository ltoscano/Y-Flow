Halmashauri ya Jiji Tanga, Korogwe zaundiwa kamati
Dec 12, 2013

KAMATI ya Bunge ya Hesabu za Serikali za Mitaa (LAAC), imeagiza Wizara ya Nchi, Ofisi ya Waziri Mkuu- Tawala za Mikoa na Serikali za Mitaa (TAMISEMI) pamoja na Ofisi ya Mkuu wa Mkoa wa Tanga kuunda kamati kuchunguza ubadhirifu mkubwa wa fedha za serikali katika Halmashauri ya Wilaya Korogwe na Halmashauri ya Jiji la Tanga.
Kamati hiyo pia imeagiza kusimamishwa kazi mara moja Mwenyekiti wa Halmashauri ya Korogwe, Sadik Kallaghe, hadi uchunguzi dhidi yake na watumishi wengine utakapokamilika.
Mwenyekiti wa kamati hiyo ya Bunge, Rajab Mbarouk pamoja na kamati yake, walitoa maagizo hayo wiki iliyopita walipotembelea na kukagua miradi kadhaa ya maendeleo katika wilaya za Korogwe na Jiji la Tanga.
Katika ukaguzi wao, wajumbe wa kamati hiyo walibaini upande wa Wilaya Korogwe miradi kadhaa ya maendeleo iliyotekelezwa imefanywa chini viwango pamoja na upotevu mkubwa wa fedha. Zaidi ya hapo, walibaini halmashauri hiyo kuingia mikataba batili na wakusanya mapato.
Kwa mujibu wa Mwenyekiti wa LAAC, Mwenyekiti wa Halmashauri ya Wilaya Korogwe, Sadik Kalaghe, aliingia mkataba wa kukusanya kodi ya huduma (services levy) na kampuni moja bila kuwashirikisha mkurugenzi wa halmashauri na mwanasheria wake, kinyume cha sheria za halmashauri na ile ya ununuzi wa mali za umma.
Aidha, mwenyekiti huyo pia anadaiwa kuingia makataba mwingine wa kukusanya ushuru wa mazao bila ya kuwashirikisha mkurugenzi wa halmashauri na Mwanasheria ambao katika mikataba yote miwili saini zao hazikuwepo.
“Hii maana yake ni kwamba, mwenyekiti ametumia mamlaka yake na madaraka aliyopewa ya kusimamia fedha za halmashauri vibaya na uamuzi wake huo unakwenda kinyume cha sheria za halmashauri na ile ya ununuzi wa mali za umma (PPRA),” alieleza Mbarouk.
Alisema kamati hiyo ya Bunge pia imegundua udhaifu mkubwa katika ujenzi wa madarasa matatu ya Sekondari Kwemdin, iliyopo kata ya Mazinde na wameagiza madarasa hayo yavunjwe kwa kuwa yanahatarisha usalama watumiaji.
Aidha, tuhuma nyingine zinazomkabili mwenyekiti huyo ni ule mradi wa umwagiliaji katika mji mdogo wa Mombo, ambao uligharimu halmashauri zaidi ya shilingi milioni 70, lakini hadi sasa mradi haujaanza.
“Katika huu mradi inadaiwa kuwa Mwenyekiti aliingilia kwa kuweka kamati yake badala ya wananchi kuwachagua watu wao na pia mazao ya wananchi yalifyekwa kwa lengo la kupisha mradi cha kusikitisha hadi sasa mradi bado haujaanza,” alieleza.
Mbarouk ambaye ni Mbunge wa Ole (Zanzibar) kupitia Chama cha Wananchi (CUF) alisema ufisadi mwingine uko katika ujenzi wa Soko la Makuyuni ambalo ujenzi wake uligharimu milioni 500 mwaka 2008-2010, ambao hata hivyo, unatiliwa shaka na haulingani na thamani ya fedha zilizotumika.
“Inasikitisha sana, fedha za serikali zinatumika vibaya kiasi hiki, kwa mfano ni hivi karibuni tu halmashauri imetumia milioni saba kujenga upya vyoo baada ya kuharibika,” alieleza.
Kwa upande wa Jiji la Tanga, inadaiwa kuwa maofisa wa jiji hilo wanahusika katika upotevu wa shilingi milioni 40 zilizotumika kuwalipa fidia wananchi wa eneo la Mwakidila, kupisha ujenzi wa hospitali ya wilaya.
“Tunajiuliza ni kwa nini serikali ilipe fidia ya kiasi kikubwa cha fedha na baadaye eneo hilo apewe mwekezaji tena bila ya kulipa gharama zozote?”alihoji Mbarouk.
Akaendelea: “Kwa hiyo kama ilivyo ada kazi ya kamati ni kuisimamia na kuishauri serikali, tumeagiza ofisi ya mkuu wa mkoa wa Tanga, na TAMISEMI waunde kamati kuchunguza masuala hayo yote ili watumishi na wahusika wachukuliwe hatua.”
Alisema kwa upande wa Mwenyekiti wa Halmashauri ya Wilaya ya Korogwe, wameagiza Mwenyekiti huyo asimamishwe kazi hadi hapo uchunguzi utakapokamilika dhidi yake ili kuondoa mgongano wa kimaslahi.
Kwa upande wake Katibu Tawala wa Mkoa wa Tanga, Benedict ole Kuyan, alithibitisha kuwepo kwa tuhuma hizo zote na wamepokea maelekezo ya kamati hiyo ya LAAC kuhusu kuunda kamati ya kuchunguza ufisadi huo.
“Ni kweli kuna madai hayo ya ufisadi katika Halmashauri ya Korogwe na Jiji la Tanga na tumepokea maagizo kutoka LAAC, hivyo mchakato wa kuunda kamati hiyo uko tayari,” alieleza Ole Kuyan.
Ole Kuyan aliongeza kuwa kamati itachunguza pamoja na mambo mengine, ushiriki wa watumishi waliohusika katika ufisadi huo lakini kwa upande wa Mwenyekiti wa Halmashauri ya Korogwe,suala hilo litashughulikiwa na mamlaka nyingine.


