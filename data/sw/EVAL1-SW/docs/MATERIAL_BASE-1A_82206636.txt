Kilimanjaro Marathonkufanyika Machi 2

August 24, 2014

WAZIRI mwenye dhamana ya michezo Tanzania anatarajia kuwa mgeni rasmi kwenye mbio za 12 za Kilimanjaro Marathon zinazotarajiwa kufanyika Machi 2 mwaka huu, mjini Moshi. Mratibu wa mbio hizo ambaye pia Mkurugenzi Mkuu wa Executive Solutions, Aggrey Marealle, alisema hayo jana jijini Dar es Salaam, kuwa waziri huyo amekubali kuwa mgeni rasmi na atahudhuria sherehe ya utoaji zawadi kwa washindi kumi wa mbio ndefu za kilomita 42 maarufu kama ‘Full Marathon’ kwa wanaume na wanawake. Alisema kuwa uwepo wa waziri ni ishara ya uungaji mkono tukio hilo na ameeleza kufurahishwa kwake na maandalizi ya hali ya juu ya Kilimanjaro Marathon. Marealle aliongeza kuwa baada ya sherehe hizo waziri huyo ataungana na Mkuu wa Mkoa wa Kilimanjaro Leonidas Gama wakiwemo pia wawakilishi wa wadhamini na watu wengine mashuhuri kwenye chakula maalum cha mchana katika Hoteli ya Kibo Palace. Wakati huo huo, Mkurugenzi Mkuu wa Wild Frontiers, John Addison ambaye pia ni mmoja wa waandaaji wa mbio hizo alisema, mbio za mwaka huu zimesheheni motisha mbalimbali za kuvutia ili kuongeza idadi ya washiriki. Alisema washindi wa kwanza kwenye mbio ndefu za kilomita 42 wanawake kwa wanaume watajinyakulia kiasi cha shilingi milioni 4 kila mmoja, shilingi milioni mbili kwa washindi wa pili na shilingi milioni 1 kwa washindi wa tatu. Mbali na hayo washindi wa kwanza kwenye mbio ndefu za nusu marathon (km 21) wanawake kwa wanaume watajinyakulia kiasi cha shilingi milioni 2 kila mmoja, shilingi milioni 1 kwa washindi wa pili na shilingi 500,000 kwa washindi wa tatu.


