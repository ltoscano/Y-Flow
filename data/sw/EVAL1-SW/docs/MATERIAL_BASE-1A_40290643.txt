
Wakulima tumieni mbolea kukuzia’
Watakiwa kuachana na dhana kuwa mbolea inafubaza ardhi
Joseph Lyimo, Mwananchi jlyimo@mwananachi.co.tz
Simanjiro. Wakulima wa Wilaya ya Simanjiro mkoani Manyara wametakiwa kulima kitaalamu na kutumia mbegu bora na mbolea za kupandia na kukuzia.
Ofisa Kilimo na Umwagiliaji wa Halmashauri ya Wilaya hiyo, Claudy Losiock alitoa rai hiyo juzi mbele ya Mkuu wa Wilaya hiyo, Mahmoud Kambona na madiwani waliotembelea shamba darasa.
Losiock alisema kupitia shamba lake hilo viongozi na wananchi watajifunza na kuwaelimisha wakulima wengine faida ya kulima kitaalamu kwa kutumia mbegu bora, mbolea za kupandia na kukuzia.
Aliwataka wakulima kuondokana na dhana potofu kuwa mbolea inafubaza ardhi.
Losiock alisema shamba hilo la ekari nne amelima mahindi kwa ajili ya mafunzo kwa wakulima wa eneo hilo ili wafahamu faida ya kulima na kutumia mbolea na mbegu bora.
Akizungumza shambani hapo, Kambona alisema ni vizuri viongozi wa siasa wenye ushawishi mkubwa kwa jamii za wafugaji kupata somo hilo la kilimo bora ili wakatoe elimu kwa wapiga kura wao.
“Dhana potofu ya kuwa mbolea zinaharibu ardhi hivi sasa zimepitwa na wakati kwani wakulima bora hulima kitaalamu kwa kuwatumia maofisa ugani wanaowaelimisha na kupata mazao mengi na yenye tija,”
alisema Kambona.
Diwani wa Terrati, Jackson Ole Materi alisema kupitia shamba hilo amepata somo kwa ajili ya kuwaeleza wakulima wa eneo lake.
Pia, alisema atatumia shamba lake kwa ajili ya kulima mahindi kitaalamu zaidi.
“Kazi ya kilimo ni nzuri na endapo utafuata vigezo utafanikiwa kupata mazao bora kwani kuna baadhi ya watu wanalima kwa mazoea ekari 20 na kupata mavuno sawa sawa na yule aliyelima ekari 10 kitaalamu,” alisema.
Diwani wa Naberera, Haiyo Mamasita alisema atawachukua baadhi ya wakulima wa eneo lake kwa ajili ya kufika Kaya ya Orkesumet lilipo shamba hilo ili wajionee ubora ulivyo na kupata mafunzo ya kilimo.


