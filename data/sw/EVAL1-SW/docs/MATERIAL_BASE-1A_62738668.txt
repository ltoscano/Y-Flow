BoT wameweza, wengine vipi?
Oct 05, 2012

KATIKA gazeti hili la Raia Mwema, ukurasa wa 12 na 13, toleo namba 262, tumechapisha makala ya mahojiano kati ya mwandishi wetu na Gavana wa Benki Kuu (BoT), Profesa Benno Ndullu.

Mahojiano hayo pamoja na mambo mengine, yanahusu mwenendo wa taasisi hiyo nyeti kwa nchi na uongozi wa Profesa Ndullu, aliyeteuliwa kuwa Gavana wa BoT, mwaka 2008. 

Katika mahojiano hayo, Profesa Ndullu ameeleza ya kuwa kwa mara ya kwanza, Benki Kuu ya Tanzania imetoa gawio kwa serikali la Dola za Marekani milioni 173 (zaidi ya Sh bilioni 270).

Kwa mujibu wa maelezo ya Profesa Ndullu, kwa sasa, badala ya BoT kutegemea ruzuku kutoka serikalini ili taasisi hiyo iweze kujiendesha, imekuwa kinyume chake. Tunaamini hakuna njia ya mkato kwa taasisi kubwa kama BoT kufikia mafanikio hayo zaidi ya kuwapo kwa uongozi bora katika taasisi hiyo.

Tunampongeza Gavana Ndullu na watendaji wengine wa BoT ambao ndiyo chanzo cha mafanikio hayo, ingawa pia tunatambua bado kuna changamoto nyingine muhimu kuhusu uchumi wa nchi, kama suala la kudhibiti mfumuko wa bei. 

Hata hivyo, popote kwenye mafanikio hapakosi kasoro. Na popote kwenye wachapakazi, hapakosi wazembe au watovu wachache wa nidhamu.

Tunawatia moyo wote wenye kutimiza wajibu wao ndani ya BoT kwa maslahi ya nchi, lakini pia tunawashauri wengine wasiotimiza wajibu wao kikamilifu wabadilike.

Watambue kuwa wanapaswa kutimiza majukumu yao kikamilifu ndani ya BoT kwa niaba ya Wa tanzania zaidi ya milioni 40, na si kwa manufaa ya rafiki au familia zao tu.

Wafanyakazi wote wa BoT watambue kuwa, uchumi wa raia wote nchini bila kujali ni masikini au matajiri unategemea juhudi na maarifa yao ndani ya BoT.

Wito wetu ni kwamba, wachapakazi waendelee kuchapa kazi kwa juhudi zaidi na wasiowachapa kazi wachague jambo moja kati ya mawili hapo BoT. Kwanza, wachague kuacha au kujiuzulu nyadhifa zao na kama hawako tayari kuchagua hilo la kwanza, basi, wachague kurekebisha mienendo yao.

Hongera Gavana Benno Ndullu, umetoa somo kwa wakurugenzi wa mashirika na taasisi nyingine nyingi za umma kujiondoa katika kujiendesha kwa ruzuku kutoka serikalini na badala yake, wao ndiyo watoe gawio kwa serikali.


