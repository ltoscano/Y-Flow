
Arusha waazimia kupambana na kisukari Aug 11, 2012

KUANZIA miaka 1980 hadi sasa ugonjwa wa ukimwi umefahamika kama moja ya magonjwa hatari duniani ambayo yameangamiza maisha ya mamilioni ya watu hasa katika nchi nyingi za Bara la Afrika kutokana na kutokuwa na tiba.
Ingawa habari za hivi karibuni zinaeleza kuwa wanasayansi karibu wanapata tiba ya kudumu, ugonjwa wa ukimwi bado ni tishio kwa maisha ya watu hasa katika nchi masikini za Afrika na zile za Asia.
Matumaini ya kisayansi yaliyohakikishwa na watafiti mbalimbali duniani ni kwamba kwa sasa kuna dawa ambazo zimeonyesha matumaini ya kupunguza na kuzuia maambukizi ya virusi vya ukimwi.
Wakati dunia bado ikiwa inatafakari kuhusu hatma ya ugonjwa huo wa ukimwi, ugonjwa wa kisukari kwa mujibu wa wataalamu wa afya umeibuka kuwa tishio jipya kwa maisha ya binadamu.
Kwa mujibu wa taarifa ya Shirika la Afya Duniani (WHO) ugonjwa wa kisukari umekuwa ukiongezeka kwa kasi duniani ambapo takwimu zinaonyesha kuwa hadi kufikia mwaka 2011 watu milioni 366 walikuwa wanaugua ugonjwa wa kisukari na mwaka 2030 idadi inakadiriwa kufika milioni 552.
Na kwa upande wa Bara la Afrika watu milioni 14 na nusu wanaugua ugonjwa huo huku idadi ikitarajiwa kufika milioni 28 mwaka 2030 ikiwa ni ongezeko la asilimia 90 na hivyo ugonjwa huo kuonekana kuwa tishio jipya kwa maisha ya binadamu.
Kutokana na takwimu hizo wataalmu wa afya duniani wameanza kutoa tahadhari kubwa kwa serikali na wadau wa afya kuhusu hatari ya kuendelea kuenea kwa kasi kwa ugonjwa huo pamoja na madhara na athari zake kiuchumi na kijamii.
Wiki iliyopita mjini Arusha Kituo cha Mikutano cha AICC kupitia hospitali yake ya iliendesha kampeni ya kupima ugonjwa wa kisukari bure kwa wakazi wa Arusha ili kusaidia wananchi kutambua kama wana ugonjwa wa kisukari au wapo katika hatari ya kuugua ugonjwa huo.
Kampeni hiyo ilifanyika katika hospitali ya AICC ambapo madaktari wa hospitali hiyo kwa kushirikiana na madaktari wa waliokuwa wanahudhuria mkutano wa shirikisho la madaktari wa Kimataifa na wataalamu wa kisukari waliendesha zoezi la upimaji huo.
Wataalamu wa afya na madaktari wa kisukari kutoka zaidi ya nchi 70 duniani walikutana mjini Arusha kwa lengo la kupaza sauti zao kuhusu hatari ya kuenea kwa ugonjwa huo ambao sasa unaelezwa kuwa tishio kubwa kwa maisha ya watu katika nchi zote zilizoendela na zile zinazoendelea kwa kuwa pia hauna tiba.
Idadi kubwa ya wananchi wa Arusha walijitokeza kupima afya zao kwa hiari katika viwanja vya hospitali hiyo ambapo pia viongozi wa serikali wa ngazi mbalimbali walishiriki.
Dk. Julius Onesmo ni mtaalamu na mratibu wa ugonjwa wa kisukari kwa Mikoa ya Kanda ya Kaskazini aliiambia Raia Mwema katika mahojiano kuwa kituo hicho cha AICC kimejitolea kuendesha zoezi hilo kama moja ya majukumu yake ya kusadia jamii.
“Lengo letu ni kuwasadia watu kufahamu hali zao kutokana na ugonjwa huo kuanza kuwa tishio kubwa kwa maisha ya watu wengi na familia zao na pia tahadhari zinazopaswa kuchukuliwa ili kupambana nao,”alisema Dk. Onesmo.
Daktari huyo anaeleza kuwa kwa mujibu wa takwimu zilizopo Mkoa wa Arusha pekee unakadiriwa kuwa na wagonjwa wa kisukari wapatao 1900 ambao wanapata matibabu katika hospitali mbalimbali katika wilaya za Arusha Mjini, Karatu, Monduli na Meru ambazo zina idadi kubwa ya wagonjwa.
“Kwa sasa tumeanzisha kliniki ya kila wiki za ugonjwa huo katika hospitali ya Mkoa wa Arusha ya Mount Meru, Hospitali ya Wilaya ya Monduli na Hospitali ya West Meru iliyoko wilayani Arumeru,” aliongeza mtaalamu huyo.
Alisema wagonjwa wanaohudumiwa katika kliniki hizo ni wale ambao wana ugonjwa huo katika viwango tofauti kuanzia aina ya kwanza ya kisukari ambayo kitaalumu huitwa type one, type two na kisukari cha waja wazito (gestational diabetes) ambacho huwapata wanawake wajawazito.
Akifafanua zaidi kuhusu aina za kisukari daktari huyo anaeleza: “kisukari kimegawanyika katika sehemu kuu mbili, kisukari cha kuzaliwa au type I (insulin dependent diabetes mellitus) na kisukari cha ukubwani au diabetes type II (non insulin dependent diabetes mellitus)”.
“Kisukari cha kuzaliwa huonekana mara nyingi tangu umri mdogo pale insulin inapokosekana kabisa hali hii inaweza kuwatokea pia watu wazima kutokana na uharibifu katika kongosho, mfano, ajali itakayoharibu kongosho, operesheni au ugonjwa na hivyo mwili kushindwa kabisa kutengeneza insulin”.
Aliongeza zaidi kuwa kisukari cha ukubwani hutokana na mwili kushindwa kutengeneza kiwango cha insulin cha kutosha kurekebisha wingi wa sukari mwilini au kushindwa kwa seli za mwili kufuata maelekezo ya insulin na hali hiyo ndiyo inayowakabili wagonjwa wengi wa sasa.
“Kwa hiyo AICC kama taasisi imeona umuhimu wa kushirikiana na jamii na tunachukua hatua hizo kwa sababu idadi ya watu wanaokabiliwa na ugonjwa huo inaongezeka kwa kasi kwa mujibu wa takwimu zetu hali hii inatokana na mabadiliko ya tabia na mwenendo wa maisha kwa watu wengi wakati huu,” alisema.
Daktari huyo anasema moja ya sababu za watu wengi kupata kisukari ni ulaji wa aina za vyakula, na watu wengi kutokujishughulisha na kwa kazi na kufanya mazoezi kila wakati ili kuuweka mwili katika hali ya ukakamavu.
“Kuna wagonjwa wa kisukari ambao wamerithi ugonjwa huo kutokana na vinasaba vya kifamilia katika miili yao lakini wagonjwa wengi wapya ni wale ambao kisukari chao kinatokana na sababu zilizotaja hapo awali, ” aliongeza.
Kwa mujibu wa Dk. Onesmo ingawa ugonjwa wa kisukari hauna tiba, bado mgonjwa anaweza kuishi kwa kuzingatia ushauri na maelekezo ya wataalamu wa afya na jambo muhimu ni kulinda kiwango cha sukari inayotakiwa mwilini.
“Hii inawezekana kwa kuzingatia aina ya vyakula vinavyoliwa, mazoezi ya mwili, uzito wa kadiri kulingana na maumbile na inapolazimu, matumizi ya dawa za kusaidia kupunguza sukari kwenye damu,” aliongeza.
“Lishe, ushauri anaopewa mtu mwenye kisukari hautofautiani ule anaopoewa mtu asiye na kisukari kwa maana ya kuwa mlo uwe mara tatu kwa siku kila inapowezekana na viungo vya mwili vinahitaji mazoezi ili kuwezesha kufanya kazi yake kawaida,” anasema.
Kwa watu wanaoishi maeneo ya mashambani ambapo shughuli za kilimo na kulisha mifugo ni za kawaida, hili ni zoezi tosha kwao, kadhalika, watu wanaoishi mijini na kujishughulisha na kazi za mikono na zenye kuhitaji nguvu kiasi kama vile kupakua mizigo, kubeba mizigo, waalimu, kutembelea wateja nao hayo ni mazoezi ya kutosha.
Watu wanaohitaji mazoezi ya viungo vingine mwilini ni kama vile wafanyakazi wa ofisini ambao muda wao mwingi huutumia kukamilisha shughuli wakiwa wameketi vitini kwa muda mrefu mfano bosi, karani, mkata tiketi za usafiri, watangazaji maredioni, wafanyakazi wa benki, madereva wa ruti ndefu.
Naye Mkurugenzi Mwendeshaji wa AICC, Elishilia Kaaya anaeleza: “Hospitali ya AICC inatambua umuhimu wa afya za wakazi wa Arusha na Wa tanzania kwa ujumla na ndiyo maana tumeona ni vema kufanya kampeni hii ya kupima kisukari” Mbali na kuendesha kampeni hii, hospitali ya AICC imeanzisha kitengo maalumu cha kisukari ambapo kila wiki madaktari hutoa huduma za matibabu na ushauri kwa wagonjwa wa kisukri na kampeni ya upimaji itafanywa kila mwaka.
“Tunaamini baada ya kampeni hii wananchi watakuwa wamepata ufahamu juu ya hali ya afya zao na kutumia vema ushauri wa madaktari kwa ajili ya kujikinga na kuzua athari za ugonjwa huo”, alielezea Kaaya.


