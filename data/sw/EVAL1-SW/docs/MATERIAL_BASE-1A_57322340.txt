Afrika Kusini yaipiku Nigeria kiuchumi Aug 15, 2016 by Raia Mwema in Kimataifa

Na BBC

Johannesburg- Afrika Kusini

Katikati ya Jiji la Cape Town, nchini Afrika Kusini

Afrika Kusini imerudi kwenye uongozi wa nchi zenye uchumi mkubwa katika bara la Afrika, miaka miwili baada ya kubadili uchumi wake na kuipiku, kulingana na takwimu za Shirika la Fedha Duniani (IMF).

Hesabu zilizofanywa kwa kutumia thamani ya sasa ya fedha zinaiweka Afrika Kusini juu kwa sababu sarafu yake ya Rand imepata nguvu dhidi ya Dola ya Marekani. Sarafu ya Nigeria imeanguka vibaya baada ya kuiachanisha na dola ya Marekani.

Mhariri wa Biashara wa BBC, Matthew Davies, anasema kuwa uchumi wa mataifa hayo mawili unaweza kudorora.

Mwaka 2014 Nigeria ilibadili uchumi wake kujumuisha sekta ambazo hapo awali hazikuwepo kama sekta ya simu, teknolojia ya mawasiliano, muziki, mauzo ya kwenye mtandao, mashirika ya ndege na uzalishaji wa filamu. 

Nchi nyingi hufanya hivyo angalau kila baada ya miaka mitatu ili kupata hali halisi ya uchumi na ukuaji wake, lakini Nigeria ilikuwa haijafanya marekebisho hayo ya kujumuisha sekta mpya katika uchumi toka mwaka 1990. Uchumi wa Afrika Kusini kwa sasa una thamani ya dola za Marekani bilioni 301 na Nigeria dola za Marekani bilioni 296.

Utaratibu huu wa kufanya hesabu kwa kutumia namba za mwaka uliopita na thamani ya fedha ya nchi husika ya mwaka huu unaifanya Nigeria kuwa chini ya Afrika Kusini.

Lakini ukiangalia kwa makini kujua ni nchi gani yenye uchumi mkubwa zaidi Afrika, picha bado haijakaa vizuri. Uchumi wa mataifa yote mawili ulishuka katika robo ya kwanza ya mwaka huu. Ukishuka tena, nchi zote zitaingia kwenye mdororo wa uchumi (recession).

Nigeria kwa sehemu kubwa inategemea mauzo ya mafuta nje ya nchi. Na bei ya mafuta inavyozidi kushuka na mapato ya kigeni kwa nchi hiyo pia yanakwenda chini. Uchumi wa Afrika Kusini hautegemei sekta moja tu.

Wakati Nigeria ilipoipiku nchi hiyo ya kusini mwa Afrika miaka miwili iliyopita, wengi walianza kuiona kama nchi iliyoendelea kwa upande wa viwanda.
Ukosefu wa ajira bado unaendelea kuwa tatizo kubwa katika nchi zote mbili.


