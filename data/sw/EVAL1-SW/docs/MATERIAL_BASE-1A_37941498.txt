
Kandarasi za barabara za barabara kudhibitiwa
SERIKALI itakabidhi usimamizi wa ujenzi wa barabara kwa mashirika ya kifedha ili kumaliza ufisadi ambao umekuwa ukiendeshwa katika sekta hiyo muhimu ya kiuchumi.
Taarifa ya jana kutoka kwa wizara ya barabara na ujenzi iliyotiwa sahihi na waziri Michael Kamau ilisema kuwa mashirika hayo ndiyo yatakuwa yakilipa wanakandarasi na kufuatilia ikiwa vigezo muhimu vya mkataba wa ujenzi vimetimizwa. 
Aidha, mwelekeo huo mpya utahakikisha kuwa wanakandarasi hawatakuwa wakilipwa kwa awamu ambazo kwa sasa hutimizwa kabla ya barabara hizo kukamilika.
“Tumekuwa tukilipa wanakandarasi kwa awamu ambazo mikataba yake pesa hutolewa kwa awamu za barabara ambazo hazijajengwa. Hali hii imetufanya kuwa mateka wa wanakandarasi kwa kuwa kazi yetu hubakia kuomba bahati ili wanakandarasi hao wafanye kazi murwa,” akasema.
Bw Kamau alisema pesa za wanakandarasi zitakuwa zikikabidhiwa mabenki ambayo yatateuliwa kusimamia sera hiyo mpya, huku ikiwa ni wajibu wa benki husika kuhakikisha kuwa pesa hizo hazifujwi kupitia njama za ufisadi.
“Kwa sasa, tumetia sahihi mkataba wa ushirika na benki ya National ambayo itazindua utekelezaji wa sera hii mpya. Itasimamia awamu muhimu za miradi kadha ambayo kwa sasa inatazamiwa kuzinduliwa,” akasema.
Bw Kamau aliongeza kuwa hapo awali wanakandarasi wamekuwa wakikiuka mikataba ya maelewano haswa katika kuhakikisha wamebakia katika miradi waliyopewa zabubni wakiendesha awamu za ukarabati.
Hatua hiyo inathibitisha shaka ambazo zimekuwa zikitolewa na wadau kuwa wanakandarasi wengi wa barabara hushirikiana na wahandisi wa serikali kupora raslimali kupitia kazi duni ambazo hulimbikizia mlipa ushuru zigo wa kujenga barabara upya kwa kipindi kifupi.


