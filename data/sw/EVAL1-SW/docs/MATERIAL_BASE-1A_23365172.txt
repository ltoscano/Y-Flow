
Hakuna migogoro ya ardhi – Tibaijuka
May 29, 2014

WAZIRI wa Ardhi, Nyumba na Maendeleo ya Makazi, Profesa Anna Tibaijuka, ametoa elimu kuhusu migogoro ya ardhi nchini na kulieleza Bunge kwamba kimsingi hakuna migogoro ya ardhi bali kilichopo ni “migogoro ya watumiaji wa ardhi” inayotokana na ongezeko la watumiaji ilihali wakati ardhi hiyo ikiwa haiongezeki.

Amesema wizara yake imeweka njia mbalimbali kukabiliana na hali hiyo, hususan misuguano kati ya wakulima na wafugaji.

Akiwasilisha hotuba ya makadirio ya mapato na matumizi ya wizara yake katika mwaka wa fedha 2014/015 bungeni Jumanne wiki hii, Waziri Tibaijuka alisema mwarobaini ya migogoro ya watumiaji ardhi nchini ni wakulima na wafugaji kuingia katika uzalishaji wa kisasa ili mahitaji ya ardhi yapungue kwa pande zote.

“Mwarobaini hapa ni mapinduzi ya kiteknolojia katika kilimo na mifugo. Wakulima wa kisasa wanaotumia mbegu bora, pembejeo na umwagiliaji hawahitaji ardhi kubwa sana. Wafugaji wa kisasa hawahamihami na mifugo bali wakishapewa maeneo yao wanaanzisha ranchi na kuweka maji, kuboresha malisho na kuweka majosho kwa hiyo kuondoa sababu hizi ambazo zinawafanya wahamehame, na kusababisha migogoro. Aidha watakuwa wafugaji wa kuondokana na umaskini kwa kuuza mifugo mwisho wa mwaka na siyo kukaa na mifugo kama benki ya sifa na utajiri,” alisema Profesa Tibaijuka.

Alisema kuwa ardhi haiongezeki lakini wananchi wanaongezeka, migogoro ya aina hiyo inaongezeka na kuwa tishio kwa usalama wa wananchi.

“Wakati Wizara yangu itafanya kila linalowezekana kupima maeneo, sharti pia kutambua kwamba kupanga matumizi bora ya ardhi na kupima ni muhimu lakini siyo mwarobaini wa migogoro kama ya aina hii, masoko ya mifugo yanakuwa muhimu na mifugo inatoka shambani kwenda sokoni kuuzwa. Wizara yangu imehimiza sana jambo hili katika wizara husika chini ya uongozi wa Waziri Mkuu. Ninaamini kila upande ukitimiza wajibu wake tutaanza kuona suluhisho la kudumu,” alisema.

Alitaja changamoto kubwa nne zinazokabili wizara yake kuwa ni pamoja na
uelewa usiotosheleza wa wananchi kuhusu sekta yenyewe hasa sheria zake, taratibu na miongozo iliyopo, haki zao na wajibu wao, nafasi ya vyombo mbalimbali vya usimamizi na utendaji wake, upungufu wa vitendea kazi pamoja na mazingira ya utendaji yaliyopo nje ya uwezo wa wizara.

Alisema wizara imejizatiti kukabiliana na changamoto hiyo kwa kuongeza kasi ya utoaji elimu kwa umma kuhusu sheria za ardhi, kanuni na taratibu pamoja na kuandaa miongozo mbalimbali, kupunguza kwa kiasi kikubwa ukosefu wa vitendea kazi katika sehemu za kazi ikiwemo ununuzi wa mtambo mpya wa uchapaji wa ramani na nyaraka.

“Nitumie fursa hii kuwakumbusha wananchi kutimiza masharti ya umiliki wa ardhi ikiwa ni pamoja na kulipa kodi ya pango la ardhi, ada na tozo nyingine kwa mujibu wa sheria,” alisema.

Kuhusu upimaji ardhi kila kona ya nchi, alisema wizara imeweka mkakati wa kuhakikisha kila kipande cha ardhi nchini kinapangwa, kinapimwa, kinamilikishwa na kinasajiliwa kisheria na kwamba katika mwaka wa fedha 2014/15 utekelezaji utaendelea katika wilaya za Kilosa na Kilombero, mkoani Morogoro.

“Natoa rai kwa wananchi na halmashauri ambazo maeneo yao yatahusika katika kufanikisha utekelezaji wa mkakati huu kutoa ushirikiano wa dhati mara zitakapofikiwa. Aidha ninawaomba wananchi pia kutambua ardhi ikishapimwa na kumilikishwa itakuwa haramu kuivamia na kuitumia kwa matumizi ambayo hayakupangwa. Migogoro haiwezi kwisha kama kila mwananchi hatatii matumizi yaliyopangwa,”alisema.

Kuhusu viwango vya thamani ya ardhi, alisema wizara imeendelea na kazi ya kuhakikisha uwepo wa viwango sahihi vya soko kwa ajili ya ukadiriaji thamani ya ardhi na mazao.

Alisema wathamini wa halmashauri zote nchini wamepatiwa mafunzo na miongozo ya utaratibu wa kufanya uchambuzi wa takwimu za bei ya soko na kuweka viwango vya thamani ya ardhi na majengo ili kuwawezesha wananchi kulipwa fidia stahiki pale ardhi yao inapotumika kwa namna yoyote.


