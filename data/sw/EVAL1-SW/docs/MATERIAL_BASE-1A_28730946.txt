
‘Vyeo polisi havitokani na ukabila, udini’
May 16, 2013

WAZIRI wa Mambo ya Ndani, Dk. Emmanuel Nchimbi, ameondoa hofu iliyokuwapo kwa baadhi ya askari wa Jeshi la Polisi Tanzania kwamba kumekuwa na upandishaji wa vyeo wa baadhi ya maofisa wake kwa vigezo kinyume cha taratibu za jeshi hilo.
Dk. Nchimbi alitoa ufafanuzi huo wiki iliyopita bungeni mjini Dodoma wakati akifanya majumuisho ya michango ya wabunge waliokuwa wamechangia hotuba yake ya makadirio ya mapato na matumizi kwa mwaka wa fedha 2013/2014.
Kwa mujibu wa maelezo hayo ya Dk. Nchimbi, utaratibu wa utoaji vyeo kwa maofisa wa polisi umekuwa ukifanyika kwa kufuata taratibu ambazo ni pamoja na uadilifu, uchapa kazi na utii.
Nchimbi aliwaeleza wabunge ya kwamba katika upandishaji vyeo maofisa wa Jeshi la Polisi uliofanyika hivi karibuni, ulifuata taratibu zote lakini unafanyika kwa awamu.
Maelezo hayo ya Dk. Nchimbi yanaondoa madai ya awali miongoni mwa askari polisi waliokuwa wakiamini kwamba waliopandishwa vyeo wamepandikwa kwa sababu za upendeleo, ikiwa ni pamoja na ukabila, udini na rushwa.
Wasiwasi ulizuka baada ya kubainika kwamba kuna askari wenye uzoefu mkubwa na wa siku nyingi lakini hawakupandishwa vyeo licha ya kuwa katika fursa sawa au zaidi na wenzao waliopandishwa.
Katika hatua nyingine vyanzo vingine vya kuaminika ndani ya Jeshi la Polisi vinaeleza kwamba hakuna ofisa wa Jeshi hilo aliyepandishwa vyeo mara tatu kwa mpigo kama ambavyo iliripotiwa na gazeti hili katika toleo lake namba 294 na kutokana na kosa hilo, tunaomba radhi kwa usumbufu uliojitokeza kwa wahusika wote, pamoja na uongozi wa Jeshi la Polisi.


