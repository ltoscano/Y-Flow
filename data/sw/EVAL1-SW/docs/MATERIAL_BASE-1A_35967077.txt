Maguli: Nimefarijika kuachana na Simba
Aug 19, 2015

LIMEKUWA jambo la kawaida kwa timu kubwa za soka hapa nchini, kila inapofikia kipindi cha usajili kuibua matatizo mbalimbali ya wachezaji ikiwemo madeni au wachezaji kuachwa bila utaratibu.
Ikiwa dirisha la usajili linatarajia kufungwa leo kwa klabu za Ligi Kuu na Daraja la Kwanza, bado matatizo kama hayo yameendelea kujitokeza licha Shirikisho la Soka Tanzania (TFF) kutoa onyo kwa klabu zenye mtindo huo.
Hivi karibuni kulizuka suala la mshambuliaji wa Simba, Elias Maguli, ambae ghafla alijikuta ameingia kwenye mgogoro na timu yake katika mazingira ya kukutatanisha, kabla ya kuachwa rasmi na kikosi hicho katika mazingira ambayo yeye mwenyewe anasema akuyaelewa vizuri. 
Utata kwa nyota huyo unasemekana kuanza mara tu timu hiyo iliporudi kutoka Zanzibar, ambapo iliweka kambi kujiandaa na mchezo wa kilele cha wiki ya Simba maarufu kama Simba Day.
Mchezaji huyo anasema kuwa alikuwa miongoni mwa wachezaji waliokuwa kambini na aliweza kufunga mabao katika michezo yote ya kirafiki waliyocheza wakiwa huko.
Baada ya kurejea mchezaji huyo aliachwa kwenye orodha ya wachezaji waliotakiwa kucheza mechi dhidi ya Sports Club Villa ya Uganda.
Moja ya sababu zilizotajwa ni kuwa kocha hakuridhika na kiwango chake.
Maguli katika mahojiano yake na gazeti hili alisema kuwa kuachwa katika kikosi cha kwanza haikuwa shida kwake, lakini kulikuwa na habari nyingine ambazo alikuwa akizisikia kwa watu wengine, juu ya kuachwa na Simba.
“Kuachwa katika kikosi hicho sio jambo kubwa sana kwa sababu ni kawaida kwa waalimu wa soka wanaweka kambi kwa ajili yakutengeneza kikosi cha kwanza ambacho kinaundwa na wachezaji walioonyesha viwango alivyovitaka hivyo huenda kweli mimi sikuwa chaguo lake.
“Lakini inakuwaje hata baada ya kumalizika kwa mchezo huo mchezaji huo niendelee kusota nyumbani huku uongozi wa Simba ukitaka kunitoa kwa mkopo kwa timu ambazo hata mimi mwenyewe nilikuwa sijaridhia? Anahoji mchezaji huyo ambaye kwa sasa ameishaachana na wekundu hao wa Msimbazi.
Maguli anafafanua kuwa sababu iliyotolewa na uongozi wa timu hiyo kuwa kocha hajaridhika na kiwango chake haikuwa sio kweli kutokana na mchezaji huyo kupangwa na mwalimu kwenye michezo yote ya kirafiki walicheza wakiwa kambini Zanzibar na akaweza kufunga mabao kwa kila.
Hata hivyo mgogoro huo umefikia mwisho juzi baada ya mchezaji huyo kupewa barua ya kuvunja mkataba na timu hiyo.
“Nilifurahi pale nilipoambiwa kuwa mkataba wangu na Simba basi, hicho ndicho nilichokitaka tangu awali baada ya kuona kuna hali fulani ya kusingizia vitu ambavyo havina ukweli ndani yake.
“Hali hiyo ilionyesha dhahiri kuwa kuna kitu kilichokuwa kinaendelea muda mrefu kwa kuwa kabla ya kukosekana kwa jina langu kwenye orodha ya kikosi cha wachezaji 20 waliochaguliwa kwa ajili ya mchezo wa Simba Day,” anasema.
Maguli anafafanua kuwa alipokuwa Zanzibar kambini alipigiwa simu na kiongozi wa timu nyingine (hakutaka kumtaja jina) ambaye alimwambia kuwa amepata habari anataka kutolewa kwa mkopo na timu ya Simba, hivyo anaomba ajiunge na timu yao kwa sababu wanamhitaji.
Nyota huyo mwenye sifa ya kutafuta mabao kwa udi na uvumba pale anapokuwa uwanjani alisema kuwa, haikuwa shida kwake kutolewa kwa mkopo, bali alitaka kuwepo na makubaliano na pia si kwamba kila timu ingemfaa.
“Mambo yalizidi kuwa magumu pale kiongozi mmoja wa Simba alipokuwa anataka kunipeleka timu anayotaka yeye. Ndio maana nikaamua kuomba uongozi kuvunja mkataba wangu bila kulipwa lolote ili niwe huru kuichezea timu ninayoitaka, kwasababu nilikuwa nimebakiza mwaka mmoja katika mkataba wangu wa Simba,” anafafanua.
Inasemekana kuwa miongoni mwa timu alizotakiwa kwenda ni K.M.C ya Kinondoni inayoshiriki ligi Daraja la Kwanza na Stand United licha ya kuwa uongozi wa timu hizo haujawahi kuzungumza nae.
“Hiyo ilikuwa mipango ambayo hata siku moja sikuwahi kuhusiashwa bali walikuwa wanapanga wao. Ndio maana nshasema kuwa hata kama ingekuwa vipi, nisingeweza tena kukaa na kucheza soka Simba,” anaelezea Maguli.
Maguli ameondoka Simba na sasa yuko huru kuichezea timu yoyote anayoitaka yeye. “Sikutaka kuondoka Simba kwa ubaya na vile vile sikutaka kuendelea kuichezea timu hiyo kwasababu kulishaanza kutokea maneno ya watu wachache ambao sikujua kwanini waliamua kunifanyia hivyo,” alisema Maguli.
Kuondoka kwa Maguli Simba, kukiwa na hali kama hiyo huenda kunadhihirisha kuwa klabu kubwa za soka hapa nchini hazijafanikiwa katika kukuza soka, zaidi ya baadhi ya viongozi wa klabu hiyo, kutanguliza maslahi yao binafsi kupitia migongo ya wachezaji.


