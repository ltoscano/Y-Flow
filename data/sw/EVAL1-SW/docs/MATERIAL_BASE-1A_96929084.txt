
Manusura wa Ebola kutoa taarifa ya pamoja Senegal DAKAR, Senegal

DAKAR, Senegal MANUSURA wa ugonjwa wa Ebola katika mataifa matatu ya Afrika Magharibi watatoa habari za pamoja kuhusu ugonjwa huo kupitia mtambo maalum wa simu ambao ulizinduliwa jana jijini Dakar, Senegal.
Hatua hiyo inawiana na kampeni ya kukabiliana na ugonjwa huo inayoungwa mkono na Shirika la Umoja wa Mataifa la Huduma ya Dharura kwa Watoto (UNICEF).
Ugonjwa huo unakisiwa kuwa mmoja wa mikasa mibaya zaidi katika miaka ya hivi karibuni, ambao umepelekea vifo vya watu 7,900 huku kukiwa na zaidi ya visa 20,000 vilivyoripotiwa, hasa katika mataifa ya Guinea, Sierra Leone na Liberia, kulingana na Shirika la Afya Duniani (WHO).
KUKUBALIWA Na japo watu wengi wamenusurika kutokana na ugonjwa huo, wangali wanakabiliwa ugumu katika kukubaliwa na jamii zao.
Hali hiyo inaaminika kuchangiwa na ukosefu wa habari muhimu kuhusu ugonjwa huo.
Ukosefu wa habari muhimu pia unakisiwa kuchangia kuenea kwa ugonjwa huo, hasa katika mataifa hayo.
Kampeni hiyo, inayoitwa ‘I Survived Ebola’ inafadhiliwa na Paul G Allen, ambaye pia ni mwaasisi wa kampuni ya Microsoft. Wakfu wake umetoa zaidi ya Sh9 bilioni kukabiliana na ugonjwa huo.
Manusura katika nchi hizo watapewa simu za mikononi, ambapo wataweza kutoa habari kuhusu vile walipata ugonjwa huo. Kupitia mtambo huo, wataweza kubadilishana mawazo kuhusu vile wanakabiliana na hali yao. Taarifa hizo pia zitausaidia umma.
“Wakati matibabu ya wagonjwa wanaougua ugonjwa huo ni hatari, jambo muhimu kwa sasa ni kukabiliana na maenezi ya ugonjwa huo,” akasema Rafael Obregon, aliye afisa wa UNICEF katika taarifa.
“Kampeni hii inalenga kuimarisha juhudi zetu za kukabiliana na maenezi yake, ikiwa ni pamoja na kusikiliza jinsi manusura hao waliweza kukabiliana nao,” akasema Obregon.
Manusura waliokubali kushiriki katika mpango huo ni pamoja na Camara “Fanta” Fantaoulen kutoka Guinea, aliyepoteza jamaa sita wa familia yake kutokana na ugonjwa huo na Decontee Davis kutoka Liberia aliyepona ugonjwa huo, lakini akampoteza mpenziwe.
Kijumla, wagonjwa 24 wametibiwa barani Ulaya na Amerika. Wengi miongoni mwao walikuwa wahudumu wa afya walioambukizwa ugonjwa huo Afrika Magharibi lakini wakarudishwa katika nchi zao kwa matibabu zaidi.
Mgonjwa wa hivi juzi kuambukizwa ugonjwa huo nchini Amerika aliwasili nchini humo mnamo Novemba 15 na kufariki siku tatu baadaye. 


