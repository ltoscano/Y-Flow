Benki mbili za gonganisha halmashauri
May 27, 2015

MGOGORO mkubwa umeibuka ndani ya Halmashauri ya Wilaya ya Monduli kuhusu benki ipi itoe huduma za kibenki kwake kati ya benki mbili kubwa nchini za NMB na CRDB ambazo zote zimeshinda zabuni ya kutunza fedha za serikali na taasisi zake. 
Taarifa zilizofikia Raia Mwema mwishoni mwa wiki zinaeleza kuwa mgogoro huo umesababisha wajumbe wa Kamati ya Fedha na Uchumi wa Halmashauri ya hiyo kukabana mashati na kurushiana matusi ya nguoni wakati wakijadili ajenda ya kuchagua benki itakayotoa huduma za kibenki kwake.
Tukio hilo la kufedhehesha limetokea Mei 20 mwaka huu wakati wajumbe wa kamati hiyo nyeti ya halmashauri wakijadili ajenda hiyo, baada ya kupokea maelekezo kutoka Hazina kuhusu uamuzi wa serikali kuchagua benki mbili za CRDB na NMB kuwa ndizo zimeshinda zabuni ya kuhifadhi fedha za serikali na taasisi zake.
Taarifa zilizofikia gazeti hili kutoka ndani ya kikao hicho zinadai kuwa baada ya Mwenyekiti wa Halmashauri hiyo, Edward Sapunyu, kufungua kikao mjadala kuhusu ajenda hiyo ulianza kwa wajumbe kupitia ushauri uliotolewa na wataalamu wa halmashauri.
Mvutano huo ndani ya kikao ulianza baada ya Mwenyekiti kuwasilisha hoja kuwa akaunti zote za halmashauri hiyo kuanzia sasa zihamishiwe kwenda benki ya CRDB haraka iwezekanavyo kutoka NMB jambo ambalo wajumbe wengine walilipinga.
Awali kabla ya agizo hilo la Hazina, Halmashauri ya Wilaya ya Monduli ilikuwa inahudumiwa na benki ya NMB, ambayo pia ina tawi katika mji wa Monduli kwa muda mrefu na ni kati ya benki hizo mbili zilizoshinda zabuni ya kutunza fedha za serikali na taasisi zake.
Barua ya Hazina:
Barua kutoka hazina kwenda kwa Mkurugenzi wa Wilaya ya Monduli ilifafanua kuwa serikali imeridhia na kuingia mkataba na benki mbili za NMB na CRDB kwa ajili ya kutoa huduma za kibenki kwa taasisi zake.
Barua hiyo ambayo Raia Mwema limefanikiwa kuona nakala yake ya Mei 13 mwaka huu, ikiwa na kumbukumbu namba IE/031/2014-15/HQ/NC01/13 ikiwa na kichwa cha habari “MIKATABA YA UTOAJI HUDUMA ZA KIBENKI SERIKALINI”.
Barua hiyo imeandikwa kwa niaba ya Katibu Mkuu wa Hazina na ofisa anayejitambulisha kwa jina la Aziz Kefile ambaye hata hivyo hakuisaini kwa taratibu zinavyoelekeza.
Katika barua yake, Kefile anamwelekeza Mkurugenzi huyo wa Halmashauri kuwa wanatakiwa kuchagua benki moja kati ya hizo mbili ili itoe huduma ya kibenki kwa halmashauri hiyo.
Barua hiyo inasomeka:”Kama tulivyoeleza katika barua yetu ya awali ulipaswa kuwasilisha kwa Mhasibu Mkuu wa serikali, jina la benki moja tu itakayotoa huduma za kifedha kwa halmashauri yako.
“Katika barua yako umetaja benki mbili za NMB Plc na CRDB kuwa zitatoa huduma kwenye ofisi yako. Mapendekezo yako hayakuzingatia maelekezo niliyoyatoa. Unashauriwa kuchagua benki moja tu ambayo itahudumia ofisi yako”iliendelea barua hiyo.
Mapendekezo ya wataalamu:
Katika mapendekezo yao, wataalamu wa halmashauri hiyo baada ya kujadiliana kwa muda mrefu walipendekeza kuwa akaunti za halmashauri hiyo ziendelee kuwa katika benki ya NMB Plc kwa sasa kutokana na changamoto ya CRDB kutokuwa na tawi kwa sasa wilayani Monduli.
Wataalamu hao wamedokeza kuwa halmashauri hyo inamiliki akaunti saba katika benki ya NMB ambazo ni pamoja na akaunti ya Mdc Own Source, Mdc Emolment, Mdc other Charges, Mdc Development, Mdc Deposit, Mdc Road Fund na Mdc Water Sector Accounts.
Chanzo cha mvutano:
Chanzo cha mvutano huo baina ya wajumbe wa kamati hiyo hadi kupelekea “kukwidana mashati” imelelezwa kuwa ni hatua ya Mwenyekiti Sapunyu kuwasili kikaoni akiwa tayari na barua mbili mkononi kutoka Halmashauri za Kinondoni na Ilala za jijini Dar es Salaam ambazo zinadaiwa kuwa zimeshahamisha akaunti zake kwenda CRDB.
Wajumbe wawili katika kikao hicho Julius Kalanga na Isaack Joseph “Kadogoo” walianza kuhoji sababu za Mwenyekiti huyo kushinikiza akaunti zote za halmashauri kuhamishwa kwa wakati mmoja kutoka benki ya NMB Plc kwenda CRDB bila hata ya kufanyika kwa tathmini na vigezo muhimu vya utoaji huduma.
Mmoja wa wajumbe wa kikao hicho aliyeomba jina lake lihifadhiwe aliiambia Raia Mwema kuwa wajumbe hao wawili waligeuka kuwa “mwiba” na kumtuhumu Mwenyekiti wa Halmashauri kuwa ana maslahi binafsi katika suala hilo na kutaka ushauri ulitolewa na wataalamu wa halmashauri uzingatiwe.


