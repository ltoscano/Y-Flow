
Waziri Dk Mgimwa kumekucha, endelea Nov 09, 2012

TAARIFA zilizopo ambazo zimethibitishwa kwetu na Waziri wa Fedha na Uchumi, Dk William Mgimwa, zinaeleza kwamba sarafu ya Tanzania imezidi kuimarika (exchange rate) dhidi ya dola ya Marekani.

Mbali na kuimarika kwa Shilingi, Waziri Mgimwa anasema mfumuko wa bei umedhibitiwa kutoka asilimia 19.9 za Desemba mwaka jana hadi asilimia 13.5 kwa sasa. Kwa mujibu wa Mgimwa, mfumuko huo umedhibitiwa kutokana na usambazaji mzuri wa chakula nchini.

Waziri huyo pia anasema hali ya uchumi ni nzuri, kiwango cha ukuaji wa uchumi kwa sasa ni asilimia 6.9 kati ya Julai, Agosti na Septemba, wakati matarajio yalikuwa asilimia 6.4. 

Hatuna sababu ya kupingana na takwimu pamoja na maelezo hayo ya Waziri Mgimwa na Serikali kwa ujumla. Hata hivyo, tunaamini bado Serikali, na hasa Wizara ya Fedha chini ya Waziri Dk Mgimwa na wenzake, wanaweza kufanya vizuri zaidi.

Tunaamini uwezo wa watalaamu wetu ni mkubwa zaidi kuanzia Benki Kuu (BoT) kwa Gavana Dk Benno Ndullu, na watalaamu wa ngazi nyingine wanaojishughulisha na masuala ya uchumi wa nchi. Tunatoa wito kwa wahusika wote kuzidi kujitahidi kuokoa Wa tanzania wengi wanaoumia na hali ya sasa ya uchumi. 

Watalaamu wetu waongeze juhudi ili mfumuko wa bei ubaki katika tarakimu moja (single digit). Ni kweli kwamba unafuu wa maisha ya Wa tanzania unategemea juhudi za watalaamu hawa na kwa hiyo, kufeli kwao ndiyo kuzidisha ugumu wa maisha ya Wa tanzania, lakini kufaulu kwa juhudi zao ndiyo kicheko cha Wa tanzania.

Dhamana ya kulinda uchumi wa kila Mtanzania na nchi kwa ujumla iko mikononi mwenu watalaamu wetu na kwa hiyo, tunahitaji kushuhudia matokeo mazuri zaidi kuhusu uchumi zaidi ya hali hii iliyozungumzwa na Waziri Mgimwa.

Tunatoa wito huu kwa watalaamu wetu wa uchumi tukiamini kwamba uwezo wa kufanya vizuri zaidi kiuchumi kama nchi upo, tena ni mkubwa mno, na hasa baada ya kupanuliwa kwa matumizi ya gesi asilia katika uzalishaji wa umeme nchini.
Inawezekana, kila mmoja atimize wajibu.


