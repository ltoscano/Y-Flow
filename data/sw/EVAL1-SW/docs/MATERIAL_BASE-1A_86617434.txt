
Jinsi Messi alivyowabwaga Ronaldo na Neymar hadi kutwaa Ballon d'Or

BAADA ya kusubiriwa kwa hamu kuu, hatimaye nyota Lionel Messi wa klabu ya Barcelona ametwaa tuzo ya Mwanasoka Bora Duniani (Ballon d'Or).
Kwenye hafla iliyofanyika jijini Zurich nchini Uswizi Jumatatu usiku, Messi aliwabwaga washindani wake wa karibu, Cristiano Ronaldo wa klabu ya Real Madrid na mwenzake wa Barcelona, Naymar da Silva Santos Junior.
Jumla ya wachezaji 23 walitangazwa kuwania tuzo hiyo inayodhaminiwa na Shirikisho la Kimataifa la Soka (FIFA).
Ingawa si rahisi kwa mashabiki wa Ronaldo kuamini Messi kama mshindi wa tuzo hiyo ya 2014/15, kwangu sina ubishi.
Messi ambaye pia aliibuka mshindi wa 2009, 2010, 2011 na 2012 anamzidi Ronaldo kutokana na mchango wake mkubwa kwa wachezaji wenzake kikosini, kinyume na Ronaldo ambaye anapata mafanikio ya binafsi.
Licha ya changamoto za majeraha zilizomkumbwa msimu uliopita wa 2014-2015, Messi aliisaidia klabu yake ya Barcelona kutwaa mataji matatu.
Vile vile nyota huyo aliiwezesha timu yake ya taifa- Argentina kufika fainali ya Copa Amerika kabla ya kushindwa na wenyeji Chile kwenye fainali hiyo.
Messi anamlemea Ronaldo kwa sababu anashirikiana vyema na wenzake, Luis Suarez Neymar, Andres Iniesta na David Villa miongoni mwa wengine.
Lakini Ronaldo amewafunika nyota wengi wa Real Madrid kama Gareth Bale, James Rodriguez mbali na kutokuwa na msaada mkubwa kwa wenzake hata wakati wa mapumziko.
Licha ya kufanikiwa kufunga mabao mengi, Ronaldo ambaye amenyakua tuzo hiyo ya Ballon d'Or mara tatu aliiwezesha klabu yake kutwaa taji moja pekee la La Liga tangu ajiunge na klabu hiyo mwaka 2009 akitokea Manchester United.
Ronaldo alimpiku Messi kwa ufungaji mabao msimu uliopita alipopachika B wa klabu ya Barcelona ametwaa wavuni mabao 61 katika mechi 54 huku Messi akifanikiwa kufunga 58 katika mechi 57.
Hata wakati wa pambano maarufu la `El Classico', licha ya Messi kucheza akiwa hajapona vizuri, aliisaidia Barcelona kuibuka na ushindi wa 4-0, huku kikosi chake kikiilemea Madrid hadi mwisho.
Ronaldo ana rekodi nzuri ya mafanikio ya binafsi, lakini mafanikio ya kikosi kizima cha Barcelona ndiyo yaliyomfanya Messi amemlemee.
Mataji matatu na pasi zake zilizozaa mabao vinatajwa kama vilivyotoa msaada mkubwa na kuifanikisha Barcelona kutwaa mataji hayo.
Neymar ambaye alimaliza wa tatu katika uaniaji wa tuzo hiyo alifunga mara 45 na kutoa pasi zilizozaa mabao 13.
Chipukizi huyo raia wa Brazil aliweza tu kuvuma klabuni wakati Messi akiuguza majeraha.
Ronaldo hana tabia ya kuhamasisha wenzake na tuzo zimekuwa muhimu zaidi kwake na familia yake kuliko timu, hali inayomfanya Messi azidi kung'ara kutokana na ushirikiano wake na timu nzima.
Mbali na ushindi wa Ligi Kuu (La Liga), Messi pia aliisaidia Barcelona kunyakua mataji ya Ligi ya Mabingwa Ulaya, La Liga na Copa del Rey.
Akiwa nahodha wa timu ya taifa ya Argentina, nahodha huyo aliisaidia kutinga fainali ya Copa Amerika kabla ya kupoteza kjwa Chile.
Kwa upande wa wanawake, mshindi wa tuzo hiyo alikuwa Carl Lloyed wa timu ya taifa ya Amerika aliyempiku Celia Sasic wa Ujerumani aliyeshika nafasi ya pili, huku Aya Miyama wa Japana akitwaa nafasi ya tatu.
Lloyed aliiwezesha Amerika kutwaa ubingwa wa Kombe la Dunia baada ya kufunga mabao matatu katika mechi moja.
Kwa upande wa wakufunzi, kocha wa timu ya taifa ya Uingereza, Mark Sampson alishindwa na Jill Ellis wa timu ya taifa ya Amerika.
Tuzo ya ufungaji mabao ilimwendea mshambuliaji wa Atletico Coianiense, Wendell Lira huku Lionel messi akishika nafasi ya pili baada ya kufunga bao kwa ufundi mkubwa baada ya kutoka nao katikati mwa uwanja wakicheza na Atletico Madrid katika fainali ya Copa del Rey.
Mlinzi wa klabu ya AS Roma, Alessandro Florenzi alimaliza wa tatu katika kiwango hicho kutokana na bao lake alilofunga akiwa umbali wa yadi 55 wakicheza na Barcelona.
Katika kiuwango cha makocha bora wa kiume, tuzo ilitwaaliwa na Luis Enrique wa Bracelona baada ya kuingoza timu yake kunyakua mataji ya Ligi ya Mabingwa, La Liga, Copa del Rey miongoni mwa mengine madogo.
Pep Guardiola wa klabu ya Bayern Munich alimaliza wa pili.
Kocha wa timu ya Chile, Jorge Sampaoli alimaliza wa tatu kwa kuiwezesha Chile kutwaa ubingwa wa Copa Amerika kwa kuilaza Argentina kupitia kwa mikwaju ya penalti.
Washindi wa Ballon d'Or tangu 1991 ni: 1991 (Lothar Mathaus, Ujerumani), 1992 (Marco van Basten, Uholanzi), 1993 (Roberto Baggio, Italia), 1994 (Romario de Souza Faria, Brazil), 1995 (George Weah, Liberia), 1996 (Ronaldo Luis Nazario de Lima, Brazil), 1997 (Ronaldo Luis Nazario de Lima, Brazil), 1998 (Zinedine Zidane, Ufaransa), 1999 (Rivaldo Vitor Borba Ferreira, Brazil), 2000 (Zinedine Zidane, Ufaransa), 2001 (Luis Figo, Ureno), 2002 (Ronaldo Luis Nazario de Lima, Brazil), 2003 (Zinedine Zidane, Ufaransa), 2004 (Ronaldinho de Assis Moreira `Gaucho', Brazil), 2006 (Fabio Cannavaro, Italia), 2007 (Kaka dos Santos, Brazil), 2008 (Cristiano Ronaldo, Ureno), 2009 (Lionel Messi, Argentina), 2010 (Lionel Messi, Argentina), 2011 (Lionel Messi, Argentina), 2012 (Lionel Messi, Argentina), 2013 (Cristiano Ronaldo, Ureno), 2014 (Cristiano Ronaldo, Ureno na 2015 (Lionel Messi, Argentina).


