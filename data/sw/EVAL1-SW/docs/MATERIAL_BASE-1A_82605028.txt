Vijana wa Tanzania wasitumike vibaya katika uchaguzi
May 23, 2012

KUNA dalili za kuwatumia vijana wetu vibaya katika uchaguzi mkuu wa mwaka huu. Kuna sababu nyingi na za msingi zinazowashawishi vijana kujiingiza kichwa kichwa kwenye siasa.
Umasikini na ukosefu wa ajira ni sababu kubwa kati ya zinazotajwa. Vijana wanachukulia kipindi cha uchaguzi kama ni wakati wa kuvuna na kutengeneza maisha yao. Wanaofanikiwa kuzichuma kwa uangalifu wanainuka na kupata nguvu ya kuendesha maisha yao hadi uchaguzi mwingine au mambo yakienda vizuri pakajitokeza chaguzi ndogo, mambo yananyooka zaidi.
Kuna ushahidi wa kutosha kwamba kwenye chaguzi ndogo, fedha nyingi inatumika na hasa kama chama tawala kinataka kuhakikisha kinakomboa jimbo. Fedha zinamwagwa; vijana wanajichotea â€“ wenye akili wananufaika lakini walio wengi wanaingia kwenye mkumbo wa kufanya vurugu na kuifukuza amani katika jamii!
Kura za maoni za CCM, tumeshuhudia vurugu. Sehemu nyingine wamekataa kuyakubali matokeo. Wamefanya maandamano ya kurudisha kadi zao. Inatia shaka kama vurugu hizi zinafanyika bila kusukumwa na vigogo. Jinsi tunavyoshuhudia kwenye vyombo vya habari vijana ndio wako mstari wa mbele kupiga kelele na kufanya maandamano.
Wanafanya hivyo kwa nia njema na kwa lengo la kutetea haki na demokrasia au wanafanya hivyo kwa vile wanatumiwa na vigogo? Picha hii inayojionyesha ndani ya CCM, ni ishara ya dalili za vurugu katika uchaguzi mkuu wa mwaka huu. Vijana wa CCM, hawana tofauti na vijana wengine wa Tanzania. Hivyo ni muhimu kuwaonya vijana wetu kuwa macho na kukataa kutumiwa vibaya wakati wa uchaguzi.
Kati ya mwaka 2005 ulipofanyika uchaguzi mkuu wa tatu chini ya mfumo wa vyama vingi vya siasa na mwaka huu wa 2010 tunapofanya uchaguzi wa nne wa vyama vingi, kumetokea chaguzi mbalimbali ndogondogo za wabunge na madiwani.
Chaguzi hizi ndogo zilifanyika na kwisha. Na sote tulishuhudia jinsi fedha nyingi ilivyotumika katika chaguzi hizi; mifano mizuri ni Busanda, Biharamulo na Mbeya Vijijini. CCM, ilitumia fedha za serikali kuendesha kampeni; mawaziri walitumia magari ya serikali na posho za serikali kuendesha kampeni kwenye chaguzi ndogo.
Ni wazi ipo siku ya kuhoji matumizi haya mabaya ya fedha za Umma. Baadhi ya chaguzi hizi ziligubikwa na vurugu ambazo zilisababishwa na ustaarabu mdogo wa wapiga debe na baadhi ya wagombea wa vyama vya siasa. Moja ya uchaguzi uliokuwa na vurugu za aina yake ni ule wa Tarime. Niliandika makala ambayo nimelazimika kurudia baadhi ya mambo niliyoonya kwamba tusipoyaangalia yatatuletea madhara katika uchaguzi wa 2010.
Katika makala ile niliandika ifuatavyo: Juzi tumesikia wanachama wa CCM na wa CHADEMA wameuana kwa kukatana mapanga! Hawa ni watu wa Kijiji kimoja. Kwa vijiji vingi vya nchi hii, watu wanaoishi kijiji kimoja ni ndugu kwa njia moja au nyingine. Leo wanauana kwa sababu ya itikadi za vyama. Kumbe yale mapigano ya koo sasa yanakua zaidi na kuwa ya vyama .
Na hii ni mbaya zaidi maana vyama vinaingiza chuki ya kudumu na kuonyesha kwamba watu si wamoja ni ushindani wa kijinga unaojenga utamaduni wa kutisha. Vyama vya siasa vimeshindwa kuonyesha njia kabisa. Vimeshindwa kuwaambia watu wa Tarime kwamba ni wamoja na wanatakiwa kutulia na kumchagua mwakilishi wao ambaye atawawakilisha na kusaidiana nao kutatua matatizo ya kiuchumi na kijamii yanayoendelea katika jimbo hilo. Wamebaki kutoa maneno ya uchochezi na kuzidisha nyufa miongoni mwa watu.
Serikali yenyewe inafikiria kwamba njia sasa ni kuwaongeza kina Venance Tossi huko Tarime kwa wakati huu au kumtuma Mkurugenzi wa upelelezi na timu yake. Huku ni kutibu dalili tu. Ugonjwa uko palepale. Tutatuliza vurugu sasa hivi tu wakati wa uchaguzi wa jimbo moja la Tarime. Tunaambiwa kwamba kuna kanuni mpya za vyama vya siasa ambazo nadhani zilitungwa kwa kushirikisha wadau na kutumia rasilimali za taifa hili. Lakini kama ilivyo kawaida kwa nchi hii, utekelezaji wa kila kitu huishia kwenye makaratasi tu! Hatuelewi hizo kanuni zinasaidiaje kuendesha kampeni za kistaarabu.
Leo hii tunaweza kutuma vikosi Tarime kwa kuwa ni jimbo moja. Nani kasema hizo vurugu zitaishia tu Tarime? Nini chanzo cha vurugu hizo? Je ni ukorofi tu wa Wakurya hawa wa Tarime au kuna kinachowafanya kusababisha vurugu? Kama kuna sababu ya msingi ya kufanyika kwa vurugu, sababu ambazo zitakuwa pia katika majimbo mengine basi tujiandae kwa tatizo kubwa zaidi. Kama vurugu zinachochewa na viongozi uchwara wa siasa tujue pia kuna kazi ya ziada ya kufanya. Kuna kazi ya kuwafanya wanasiasa hawa kuifikiria kwanza Tanzania kabla ya kufikiria ushindi wa vyama vyao.


