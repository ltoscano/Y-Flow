
Rais aongoza viongozi kutuma rambirambi
Na BENSON MATHEKA
WANASIASA jana walitupilia mbali tofauti za vyama na kuungana na viongozi wengine kumfariji kinara wa Cord Raila Odinga kufuatia kifo cha mwanawe Fidel Odinga. 
Risala za rambirambi zilimiminika kwa familia ya Bw Odinga kupitia kwa mitandao ya kijamii wengi wakitaja kifo cha Fidel kama pigo kwa familia yake na kwa nchi nzima.
Kwenye rambirambi zake, Rais Uhuru Kenyatta, alisema kifo cha mtoto wake ni pigo na huzuni kwa mzazi na nchi. Alisema Fidel alikuwa kijana mwenye matumaini makubwa ambayo nchi itayakosa.
“Hii si hasara kubwa kwako na familia yako pekee bali kwa nchi nzima.
Kwa niaba ya familia yangu, serikali na watu wa Kenya na kwa niaba yangu binafsi, tafadhali pokea rambirambi zetu za dhati,” alisema Rais Kenyatta na kuomba Mungu ampe Bw Raila na mkewe Ida nguvu wakati huu wa majonzi.
Marais wastaafu Daniel Moi na Mwai Kibaki pia waliitumia familia ya Bw Raila rambirambi.
Bw Kibaki alisikitika kuwa maisha ya Fidel yalikatizwa akiwa na matumaini makubwa.
“Ninaungana na familia ya Bw Odinga kuomboleza kifo cha Fidel Odinga, kijana aliyekuwa na matumaini ambaye maisha yake yalikatizwa ghafla,” akasema Bw Kibaki kwenye taarifa. “Ninaomba Mungu ili Raila na Ida Odinga na watoto wao wapate faraja katika neema zake zisizo na kipimo wanapokabiliana na hali hii ngumu na hasara kubwa iliyowajia,” akaongeza Bw Kibaki.
Naibu Rais William Ruto alisema alihuzunishwa na kifo cha Fidel.
“Natuma rambirambi zangu kwa familia na marafiki wa Bw Odinga.
Kupoteza mtoto ni tukio lenye huzuni kwa mzazi yeyote,” akasema Bw Ruto. Kwenye rambirambi zake Rais mstaafu Moi alisema kifo cha mtoto ni tukio la uchungu sio tu kwa aila bali kwa jamii nzima. Aliongeza kwamba kulikuwa na matarajio kwamba Fidel angetekeleza wajibu mkubwa sio tu kwa familia ya Bw Odinga bali kwa taifa zima.
Kinara wa muungano wa Amani Musalia Mudavadi alisema alihuzunishwa na kifo cha Fidel.
Rambirambi nyingine zilitoka kwa Gavana wa Machakos Dkt Alfred Mutua, aliyekuwa mgombezi wa urais Peter Kenneth, kiongozi wa wengi katika Bunge Aden Duale na Gavana wa Bomet Isaac Ruto, Wengine walikuwa seneta wa Nairobi Mike Sonko, Waziri wa Ardhi Charity Ngilu, Waziri wa Ugatuzi Ann Waiguru na Gavana wa Nairobi Evans Kidero.
Wakenya wa matabaka mbalimbali, wengine wakipitia kwenye mitandao ya kijamii pia walifariji familia ya Bw Odinga.
Nao wakazi wa Nairobi waliokuwa na huzuni walifika katika mochari ya Lee Funeral Home, Nairobi jana asubuhi baada ya kupata habari za kifo cha Fidel Odinga. Baadhi yao waliangua kilio na kuanguka wakimwomboleza Fidel.


