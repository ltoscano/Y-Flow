
Kalameni atemwa kwa kushindwa kununua mafuta
Na DENNIS SINYO
MAYANJA SOKONI JOMBI wa hapa anajuta baada ya kutemwa na mchumba wake kwa kukosa pesa za kumnunulia mafuta ya kupaka nywele. 
Inadaiwa kwamba jombi na kipusa huyo wamekuwa wapenzi kwa muda na mara kwa mara walionekana wakitembea pamoja kila mahala.
Hata hivyo, mambo yalibadilika hivi majuzi demu alipoanza kutoa masharti makali kwa jamaa akitaka anunuliwe bidhaa za bei ghali.
Siku ya tukio, wawili hao walikuwa wakitembea mjini hapa kipusa alipotaka jamaa amnunulie mafuta ya kupaka nywele. Uhusiano wao uliingia sumu jamaa alipomwambia kwamba hakuwa na pesa.
“Kipusa alikasirika na kumuuliza jamaa ni mwanamume gani anayekosa Sh180 za kununua mafuta ya nywele,” akasema mdokezi. Alimwambia jamaa kwamba hangevumilia mwanamume asiyeweza kumtunza na akaondoka kwenda zake.


