
Uwindaji haramu juu 2014
KESI za uwindaji haramu ziliongezeka mwaka huu, huku raia wa kigeni hasa Wachina wakishtakiwa kwa kupatikana na bidhaa za wanyama pori.
Aidha, hofu iliongezeka kufuatia ripoti kuwa, mamilioni ya pesa za uwindaji haramu zilitumiwa kufadhili ugaidi.
Mnamo Septemba raia wawili wa China na mwanamume Mkenya, walishtakiwa kwa kupatikana na pembe za ndovu zenye thamani ya Sh8.6 milioni.
Bw Gao Gung Jian, Wang Tao na Mark Joseph Mabonga, waliachiliwa kwa dhamana ya jumla ya Sh15 milioni.
Washukiwa hao waliokamatwa katika uwanja wa Kimataifa wa Ndege wa Jomo Kenyatta, wakidaiwa kuwa na kilo 41 za pembe za ndovu.
Mnamo Aprili raia wa Guinea Nâ€™faye Doukoure alishtakiwa pamoja na Mkenya Kenneth Kamau, kwa kupatikana na pembe za ndovu za thamani ya Sh78 milioni jijini Nairobi.
Ilidaiwa kuwa, walipatikana na pembe 133 za ndovu kinyume cha sheria walizoficha kwenye lori lililoegeshwa katika kituo cha mafuta kwenye barabara ya Langata, Nairobi. 
Jinsi visa vinavyozidi kuripotiwa ndivyo taifa na eneo nzima ya Afrika Mashiriki linazidi kupoteza ndovu na vifaru. Mwanzoni mwa wiki jana, mfanyabiashara Feisal Mohammed Ali alikamatwa nchini Tanzania.
Bw Ali anahusishwa na biashara ya pembe za ndovu baada ya tani tatu za bidhaa hiyo kukamatwa bandarini Mombasa mapema mwakani.
Alikuwa mafichoni kwa miezi mingi na alikuwa katika orodha ya watu wanaohitajika zaidi na kikosi cha Interpol kwa kuhusika katika magendo ya pembe za ndovu.
Na Tang Yong Jian, raia wa China, alikamatwa mwanzoni mwa mwaka huu na kufikishwa mahakamani kwa kupatikana na kilo 3.4 za pembe za ndovu ndani ya mkoba wake katika Uwanja wa Ndege wa Kimataifa wa JKIA.
Alitozwa faini ya Sh20 milioni au kifungo cha miaka saba jela kufuatia sheria mpya za kukabiliana na uwindaji haramu nchini na biashara ya pembe za ndovu.
Januari 17, 2014, polisi walikamata mtuhumiwa mwingine kutoka China, kwa jina Xue kwa kuhusishwa na biashara hiyo. Xue alirejeshwa China ambako alikabiliwa na mashtaka ya kuhusika katika biashara hiyo.
Biashara ya pembe za ndovu imenoga China kutokana na ongezeko wateja wa bidhaa zinazotengenezwa na pembe, hali ambayo imepelekea uwindaji haramu katika eneo la Afrika Mashariki kuzidi.


