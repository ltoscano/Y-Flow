
Kiburi cha jombi nusra kisababishe kifo chake mtoni
ALATSI, NAMBALE NUSURA jombi wa hapa asombwe na maji alipokataa ushauri wa wenzake na kujaribu kuvuka mto uliokuwa umefurika.
Inasemekana kwamba jamaa ambaye kwa kawaida huwa mjeuri aliwabeza na kuwatusi wenzake walipomwambia asivuke mto huo kwa sababu maji yalikuwa yamejaa.
“Ndio maana umeoa mke goigoi asiyeweza kukupikia sima ukala ukashiba ukadhani kila mtu hana nguvu kama wewe. Acha sisi wenye nguvu tuvuke mto,” jamaa alimwambia mwenzake aliyemwonya kuhusu hatari ya kuvuka mto huo.
Jamaa alipojitosa kwenye maji na kuanza kuogelea, wimbi la maji lilimpiga hadi akapoteza mwelekeo. Alianza kuzama huku akiwataka wenzake, kwa ishara, waje wamwokoe. Jamaa mmoja alimtupia kamba akashika na kutoka kwenye maji huku wenzake wakimcheka kwa ujeuri wake.
Na ISAAC MAKOKHA


