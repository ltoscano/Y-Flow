
Mkufunzi wa Arsenal kuwanunua masogora
Na MASHIRIKA
KOCHA wa Arsenal, Arsene Wenger ametangaza kuwa ataanza kuwanunua wanasoka hodari pindi tu atakapokabidhiwa kitita cha Sh15 bilioni katika dirisha lijalo la uhamisho.
Wanasoka walio katika mstari wa mbele kusajiliwa na Wenger ni pamoja Karim Benzema wa Real Madrid, pamoja na Loic Remy kutoka Newcastle United.
Arsenal itampa Wenger kitita cha Sh15 bilioni na kocha huyo amedokeza kuwa atawanunua wanasoka hodari na kuiunda klabu hiyo tayari kuwania taji la Ligi Kuu ya Uingereza msimu ujao.
“Jambo la muhimu kwa sasa ni kuwa tuko katika hali shwari katika muda wa miezi miwili ijayo. Tunajua kuwa ni lazima tufanikiwe katika miezi ya Julai na Agosti wakati wa dirisha la uhamisho,” alisema.
Aliongeza kuwa mashabiki wa timu hiyo watarajie makubwa, “kile ambacho ninaweza kuwaahidi ni kuwa tutajitahidi vilivyo kwani soko imejaa bidhaa lakini wanunuzi pia ni wengi na wenye pesa nyingi. Lakini sisi tuna vivutio vingi na wanasoka hodari wanatamani kujiunga nasi na ninajua kuwa kufikia mwanzo wa msimu ujao, tutakuwa na kikosi dhabiti,” aliendelea kusema.
Wenger ameahidi kuimarisha sehemu tatu za kikosi chake katika dirisha la uhamisho, nazo safu ya kulia ya ya difensi, safu ya kiungo wa kati na safu ya fowadi wa kati.
Anahitaji kipa mwingine baada ya Lukasz Fabianski kujiunga na Swansea City na Atsuto Uchida kutoka Schalke 04, Callum Chambers (Southampton) na Serge Aurier kutoka Toulouse wametajwa kuingia safu ya kulia ya difensi.
Cesc Fabregas ni mojawepo wa wanaosakwa kuingia safu ya kati na wengine ni Lars Bender (Bayer Leverkusen) na Morgan Schneiderlin (Southampton).
Katika safu ya mashambulizi Arsenal inawinda kote barani Ulaya na wale ambao wametajwa ni pamoja na Karim Benzema na Alvaro Morata wote kutoka Real Madrid, Mario Mandzukic wa Bayern Munich ambaye ni raia wa Croatia na Loic Remy wa Newcastle.
“Klabu hii imeonyesha kuwa ina imani nami na ninafurahia hiyo.
Tumepitia nyakazi nzuri lakini wakati mwingine uhusiano wetu mzuri umepitia changamoto tele lakini ninafurahia klabu hii kwa kuwa inaniamini na tunatarajia mazuri.”


