
Sony msituni kuwinda baada ya staa kuhama
MKUFUNZI wa SoNy Sugar, Zedekiah “Zico” Otieno ameeleza kwamba klabu hiyo imo mbioni kumsaka mchezaji ambaye atajaza pengo lililoachwa na difenda Charles Odette aliyesajiliwa na Posta Rangers mapema mwezi huu.
Akithibitisha hayo, “Zico” alisema kwamba usimamizi wa klabu hiyo tayari umeanza kuwajibika na unawashirikisha wachezaji watatu kwenye mazungumzo ya kina kwa ajili ya kuwashawishi kutia sahihi kandarasi itakayorasimisha uhamisho wao.
“Tunawazungumzia wachezaji watatu wenye uzoefu na tajriba tele katika Ligi Kuu (TPL) katika harakati za kumsaka mmoja atakayechukua nafasi iliyoachwa na Odette. Ishara zote zinaonyesha kwamba tutampata na kumtambulisha rasmi kwa mashabiki na wachezaji wengine hivi punde. Sitayataja majina ya watatu hao kwa sababu wangali na majuma machache tu kukamilisha mikataba yao na klabu zao za sasa”, alisema kocha huyo.
Ingawa aliridhisha msimu ujao na kuelekezewa ndoano na klabu za Gor Mahia na Tusker FC, beki huyo aliteua kujiunga na limbukeni Posta Rangers kwa kile alichokitaja ‘kuepuka presha inayotokana na kuzisakatia klabu kubwa maarufu zinazotajika kwenye TPL’.
Haya yakijiri, SoNy Sugar imewatema wachezaji sita na kunyakua mmoja kutoka kwa wana-sukari wenzao, Chemelil. “Zico” alisema kwamba hiyo ni hatua muhimu katika kujisuka upya na kujiweka sawa kukabili mawimbi na makali ya wapinzani wao msimu ujao.
“Tunalenga kuimarisha kikosi ili kufanikisha kampeni zetu za mwaka ujao. Nimependekezea usimamizi wa klabu kuboresha safu zote kabla ya msimu ujao kung’oa nanga hata ingawa wachezaji sita huenda wasiwe nasi tena mwakani”, alisema mkufunzi huyo.
Mkufunzi huyo alisema kwamba usimamizi wa klabu hiyo uliafikia maamuzi ya kuwafungulia milango makipa Ronnie Kakunzi na Japheth Gathongo na badala yake kuzitwaa huduma za aliyekuwa ‘nyani’ wa Chemelil, Jairus Adira. Adira alipokezwa Tuzo ya FOYA kwa kuwa Kipa Bora kwenye TPL 2014.
“Nathibitisha kwamba makipa hao ndio ambao tuliwafurusha baada ya kukosa kuridhisha matarajio ya mashabiki na usimamizi wa klabu msimu uliopita.
Wengine waliamua kuondoka kikosini kwa sababu zao binafsi.”


