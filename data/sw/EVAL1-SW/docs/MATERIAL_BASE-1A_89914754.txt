Halmashauri Sengerema inakiuka sheria ya ununuzi?
Apr 03, 2013

WAKATI Sheria ya Ununuzi ya Umma Na. 21 ya mwaka 2004 na Kanuni za Manunuzi ya Umma za mwaka 2005, pamoja na kanuni za Bodi za Zabuni za Serikali za Mitaa zinatoa mamlaka kwa Kamati ya Fedha ya Halmashauri kukagua utekelezaji wa miradi na mali zilizopokelewa ndani ya halmashauri husika, ndani ya Halmashauri ya Wilaya ya Sengerema, hali ni tofauti.
Uchunguzi wa siku kadhaa sasa uliofanywa na Raia Mwema, umebaini kwamba kazi ya ukaguzi na kutembelea miradi katika halmashauri hiyo ya Sengerema inafanywa na Kamati zote, hali inayoelezwa ni ukiukwaji wa kanuni na taratibu za sheria zinazoongoza halmashauri zote nchini.
Kutokana na hali hiyo, tayari Kamati hizo zimetembelea miradi yote inayotekelezwa ndani ya halmashauri hiyo katika robo mbili, za Oktoba-Desemba, mwaka jana, na Januari-Machi, mwaka huu.
Kwa mujibu wa uchunguzi wetu huo, Kamati ya Elimu, Afya na Maji ilitembelea miradi hiyo Machi 14 na 15, mwaka huu; Kamati ya Uchumi, Ujenzi na Mazingira ilitembelea miradi hiyo hiyo, Machi 16 na 17, mwaka huu; wakati ile ya Fedha, Uongozi na Mipango ilifanya ziara ya ukaguzi pia wa miradi Machi 18 na 19, mwaka huu.
Kanuni ya 17 (c) ya Kanuni za Bodi za Zabuni za Serikali za Mitaa, inatoa mamlaka kwa Kamati ya Fedha, Uongozi na Mipango kutembelea na kukagua miradi ya maendeleo katika halmashauri husika, lakini kanuni hiyo haisemi chochote kwa kamati nyingine.
Huku hayo yakiendelea, Kamati ya Wakuu wa Idara na Wakaguzi wa Ndani ambazo zina wajibu wa kisheria kukagua miradi hiyo kabla Kamati za Madiwani kufanya ukaguzi na kutoa ripoti kila robo mwaka, inadaiwa kwamba kwa zaidi ya miezi kumi sasa haijatekeleza wajibu wake huo wa kisheria na kikanuni wa kufanya ukaguzi kwenye miradi ya maendeleo iliyopo.
"Mkaguzi wa Ndani na Kamati ya Wakuu wa Idara, ambao wana wajibu kisheria kutembelea miradi ya maendeleo inayotekelezwa ndani ya halmashauri kwa fedha za umma, hawajafanya hivyo kwa miezi 10 sasa, na hawa ni muhimu kwa ajili ya ripoti za kila robo mwaka zinazotakiwa hata wizarani, lakini kazi hiyo ya kutembelea na kukagua tayari imefanywa na wasiohusika…hapo unaweza kuona changamoto tuliyonayo kuhusu priorities (vipaumbele) zetu," kilieleza chanzo chetu komoja kutoka ndani ya Halmashauri ya Wilaya ya Sengerema.
Kwa mujibu wa chanzo chetu hicho, kitendo cha Kamati ya Wakuu wa Idara kutofanya ukaguzi wa miradi kinakiuka Waraka wa Serikali, uliotolewa na Ofisi ya Waziri Mkuu, Oktoba 30, 2009 kwa halmashauri zote nchini, waraka unaosisitiza suala zima la ukaguzi wa miradi katika Mamlaka za Serikali za Mitaa, ambapo pamoja na mambo mengine, unakumbusha kuwa ukaguzi katika ngazi ya halmashauri ni lazima ufaywe na taasisi zilizohusika kisheria.
Waraka huo unazitaja taasisi zilizoidhinishwa kufanya ukaguzi wa miradi ya maendeleo kuwa ni pamoja na Kamati ya Ukaguzi wa Miradi ambayo inapaswa kuongozwa na Ofisa Mipango na ile ua Wakaguzi wa Ndani. Taasisi hizo, kwa mujibu wa Waraka huo, zinapaswa kukagua na kuandaa taarifa za ukaguzi wa miradi hiyo kila robo mwaka.
Aidha, Waraka huo unaitaja pia Kamati ya Fedha, Uongozi na Mipango, ambayo inapaswa kufanya ukaguzi wa miradi kwa niaba ya Kamati ya Madiwani mara moja katika kila baada ya miezi mitatu. Taarifa za ukaguzi huo, zinapaswa kuwasilishwa kwenye vikao vya Mabaraza ya Madiwani, kabla ya nakala za taarifa hizo kutumwa wizarani, kwa maana ya Tamisemi. Waraka huo ulitiwa saini na Kabuje L.W, kwa niaba ya Katibu Mkuu Tamisemi.
Waraka huo unawaagiza pia Wakuu wa Wilaya zote nchini, kufanya ukaguzi wa miradi katika wilaya zao, na hivyo kufanya taasisi zenye mamlaka ya kisheria kufanya ukaguzi wa miradi ya maendeleo katika halmashauri husika kuwa nne, utaratibu ambao unapaswa kufuatwa na kuzingatiwa ndani ya halmashauri ya Sengerema.
Alipoulizwa na gazeti hili ni kwanini halmashauri ya Sengerema inashirikisha kamati zisizohusika na ukaguzi wa miradi kwa mujibu wa sheria na Waraka huo, Kaimu Mkurugenzi wa Halmashauri hiyo, Juma Mwajombe, alidai kwamba hata yeye utaratibu huo ameukuta ukitumiwa na halmashauri hiyo.
"Nimekuja hapa nikaukuta utaratibu huu, wanasema Baraza la Madiwani lilipitisha hilo kwenye vikao vyake vya Bajeti ya Halmashauri…nilipouliza kulikoni; nikaambiwa Baraza la Madiwani lina ‘autonomy’ (mamlaka) ya kuamua vyovyote linavyoona inafaa,” alisema Mwajombe.


