
Cord kuzindua Okoa Kenya
NA OSCAR KAKAI
VIONGOZI wa Cord kutoka Kaunti ya Pokot Magharibi wanapanga kuzindua mpango wa Okoa Kenya Pesa Mashinani wiki ijayo na kuanza kukusanya saini ili kushinikiza kura ya maamuzi.
Wakiongozwa na aliyekuwa naibu wa Waziri wa mazingira na mali ya asili Julius Murgor viongozi hao wanasema kuwa wanaunga mkono kura ya maamuzi.
Mbunge huyo wa zamani wa Kapenguria alisema kuwa kuna haja ya kufanywa kwa kura ya maamuzi ili kupeleka pesa mashinani ili kufanikisha maendeleo.
“Tunataka pesa mashinani ili tuweze kuokoa watu wengi,”alisema.
Kiongozi huyo alisema kuwa wakazi wa eneo hilo wataelimishwa juu ya mpango wa Okoa Kenya .
Murgor aliwashtumu wale ambao wanapinga kura ya maamuzi huku akisema kuwa wanatoka maeneo ambayo yamepiga hatua.
“Wale wanapinga kura kuna maendeleo kwao na sisi bado tunaumia,”alisema.
Murgor alipuzilia mbali vitisho watu wengine kuwa kuweka sahihi juu ya kura ya maamuzi ni kujiunga na Al-Shabaab .
“Hiyo ni propaganda na hakuna ukweli kuwa ikiwa utaweka sahihi unakuwa Al-Shabaab,” alisema. 


