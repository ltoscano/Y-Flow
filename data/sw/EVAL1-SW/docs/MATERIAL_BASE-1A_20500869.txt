
Mkufunzi mpya wa Ingwe awasili tayari kwa kibarua
Na THOMAS MATIKO
KOCHA mholanzi Pieter De Jongh, 44, aliwasili Nairobi jana alfajiri tayari kuanca kibarua cha kunoa klabu ya AFC Leopards.
Kkatibu mkuu wa klabu hiyo George Aladwa aliambia Taifa Leo kwamba kocha huyo ambaye amealikwa kutazama mechi ya leo kati ya Kenya na Comoros atazinduliwa rasmi kesho.
Taarifa hizi zimejiri ikiwa ni wiki moja tu baada ya AFC kutangaza kwamba ilikuwa imeingia makubaliano wa mwaka moja na kocha Mwingereza Trevor Morgan. Lakini mkufunzi huyo aliomba muda wa kuwazia ofa nyingine aliyokuwa ameitiwa Uhispania kabla ya kuanza majukumu yake rasmi na AFC.
Hatua hiyo iliwachemsha mashabiki wa Ingwe ambao hawakuelewa ni kwa nini viongozi wa klabu walikuwa wakimkwamilia kocha huyo ambaye alionyesha kutokuwa tayari kuanza majukumu mara moja na hivyo kuwalazimu kuangalia kwingine.
“Tumeamua sasa kumwendea Mholanzi huyu baada ya kubaini kwamba Tervor Morgan atachukua kipindi kirefu mno kuanza kazi nasi licha ya kuafikiana mkataba wa mwaka mmoja. De Johngh ndiye tumemteua sasa na atasafiri na timu kwenye mashindano ya Nile Basin Cecafa nchini Sudan,” Aladwa alisema.
Kocha huyu mpya amekubali mkataba wa mwaka mmoja na AFC huku kukiwa na kipengele cha kuurefusha kulingana na matokeo yatakayoandikishwa na timu chini ya uangalizi wake.
De Jongh , ambaye alitambuliwaha kwa vinara wa AFC na katibu mkuu wa Cecafa, Nicholas Musonye ambaye ni rafiki yake wa muda mrefu atasaidiwa na Juma Abdallah kwenye benchi ya ukocha.
Wakati huo huo, kipa wa klabu hiyo Patrick Matasi amewaomba mashabiki wa Ingwe kuwa watulivu na timu baada yao kuzua fujo wikendi iliyopita, hali iliyopelekea mchuano kati yao na Thika United kutibuka katika dakika ya 84.
Kufikia kipindi hicho AFC walikuwa chini goli moja na ndiposa mashabiki wenye ghadhabu wakaanza kuzua fujo wakitaka kuwakabili viongozi wao waliokuwa wakitazama mchuano huo vile vile uwanjani Nyayo.


