
Mamilioni kutumiwa katika utafiti
Na MWANGI MUIRURI
MAABARA ya chanjo za mifugo nchini yatapata ufadhili wa Sh105 milioni kutoka kwa Muungano wa Ulaya (EU).
Pesa hizo zitakuwa za kuisaidia kuimarisha utafiti wa magonjwa hatari ambayo huathiri biashara za mifugo.
Usaidizi huo pia unatarajiwa kusadia sekta ya ufugaji kuboresha usambazaji wa chanjo hizo kwa wafugaji.
Habari hizo zilifichuliwa jana na Mkurugenzi wa matibabu kwa mifugo katika kaunti ya Muranga, Bw Thuo Wainana alipokuwa akihutubia kongamano la wafugaji katika taasisi ya ufugaji ya Jomo Kenyatta katika eneo la Mareira.
Bw Wainaina alisema kuwa tayari pesa hizo zimeanza kutolewa na na zinajumuisha Sh840 milioni ambazo zitagawanywa kwa usawa na nchi nane za Afrika.
Alisema kuwa fedha hizo zitafanikisha lengo la serikali la kufaidi wafugaji kwa matibabu mwafaka dhidi ya mifugo hali ambayo itapanua soko la bidhaa za ufugaji.
Aliongeza kuwa magonjwa dhidi ya mifugo yamekuwa jinamizi kubwa ambalo limenyima nchi hii masoko muhimu ya kimataifa kutokana na bidhaa za hapa nchini kupigwa marufuku katika masoko ya kimataifa.
“Magonjwa yamekuwa yakienea kwa kasi inayozidi uwezo wetu wa kuyatibu.
Pia tumekuwa na sera ambazo haziambatani na mabadiliko katika sekta hii,” akasema.
Alisema hali hiyo imesababishia wafugaji kupoteza takriban asilimia 25 ya mapato kutokana na magonjwa yasiyothibitika.
Mkurugenzi wa maabara hapa nchini Bw Geoffrey Mutai alisema kuwa ufadhili huo ni mwafaka ikizingatiwa kuwa sekta ya ufugaji hugharamia zaidi ya asilimia 50 ya mapato ya sekta ya kilimo.
“Ufadhili huo utatuwezesha kuimarisha chanjo zetu, kushirikiana na wataalamu kutoka nchi zingine na pia kufanya utafiti wa mbinu mpya za kupanua masoko ya bidhaa zetu,” akasema.
“Shida kubwa iliyoko ni kuwa magonjwa haya hayatambuliki kwa urahisi na wafugaji,” akasema Bw Mutai


