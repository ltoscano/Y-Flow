
MBEYA CITY YAWAPIGISHA KWATA KAKA ZAO PRISON,YAWACHAPA 2-0

Rashid Mkwinda

LIGI kuu ya Tanzania Bara leo imeendelea katika uwanja wa kumbukumbu ya Sokoine Jijini Mbeya,ambapo timu ya Mbeya City imewaonesha ubabe kaka zao wa Prison kwa kuwatandika bao 2-0.

Timu hizo zimekutana kwa mara ya kwanza baada ya Mbeya City kupanda daraja na kutoa hisia za kipekee miongoni mwa wapenzi wa soka Jijini Mbeya.

Mechi hiyo ambayo ilionesha kuwa na upinzani mkubwa ilianza kwa timu zote kushambuliana kwa zamu ambapo katika kipindi cha kwanza Prison walionesha kutumia uzoefu na ukongwe wao katika ligi kuu kwa kumiliki mpira kwa muda mrefu. 

Hata hivyo pamoja na kumiliki mpira kipindi cha kwanza kilimalizika kwa timu zote kutoka uwanjani bila kufungana.

Kipindi cha pili kilianza kwa kasi huku kila timu ikiwania kupata goli la ushindi ambapo katika dakika ya 62 mchezaji wa timu ya Mbeya City Peter Mapunda aliyeingia kipindi cha pili badala ya Alex Sethi aliwainua mashabiki wa Mbeya City kwa kupachika bao safi baada ya kupiga shuti lililoshindwa kuzuiwa na walinzi wa Prison.

Goli hilo liliamsha shamrashamra uwanja mzima ambapo wachezaji wa timu ya Prison walionekana kuchanganyikiwa na kujikuta wakicheza rafu na kusababisha goli lililofungwa kwa njia ya penati dakika 67 na mchezaji Deogratius Julius.

Mwamuzi wa mchezo huo Israel Nkongo alitoa adhabu hiyo baada ya mchezaji wa Prison Laurian Mpalule kumvuta shati mchezaji wa Mbeya City Deus Kaseke ambaye alikuwa akikata mbuga kuelekea katika lango la Prison na kusababisha refarii kutoa penati sanjari na kadi ya njano kwa mchezaji wa Prison Laurian Mpalule.

Hadi Kipyenga cha mwisho kinapulizwa Mbeya City ilikuwa mbele kwa Bao 2-0, Tofauti na mechi zingine uwanja wa Sokoine ulifurika mashabiki na kutoa hamasa ya kipekee kwa mchezo huo ambao awali uliibua gumzo na hisia kwa wakazi wa Jiji la Mbeya.

Mbeya City iliwakilishwa na wachezaji David Burhani,John Kapande,Hassan Mwasapili,Deogratius Julius,Yusuf Abdallah,Antony Matogolo,Alex Seth/Peter Mapunda,Steven Mazanda,Paul Nonga, Jeremia John na Deus Kaseke,

Prison iliwakilishwa na Beno Kakolanya,Salum Kimenya,Boniface Hau,Jumanne Elfadhili,Lugano Mwangama,Jimmy Shoji,Jeremia Juma,Fred Chudu,Omega Seme,Ibrahim Isack na Peter Michael.

Waamuzi katika mechi hiyo walikuwa ni Israel Nkongo (Dar)Samwel Mpenzu (Arusha)Mohamed Mkono (Tanga) na Mirambo Shikungu(Mbeya)


