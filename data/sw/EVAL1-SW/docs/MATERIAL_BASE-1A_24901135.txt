
Tanzania kugeuzwa kitovu cha tiba kanda ya Afrika Mashariki
Feb 13, 2014

SERIKALI imeifanya Tanzania kitovu cha tiba kwa ukanda wa Afrika Mashariki na Kati, mkakati unaotekelezwa katika wakati ambao tayari magonjwa kama saratani na moyo yamekuwa tishio katika ukanda huo.
Utekelezaji wa mpango huo wa serikali umeanza kwa uboreshaji wa huduma ya afya nchini ikiwamo miundombinu ya hospitali, ununuzi wa vifaa vya kisasa kwa ajili ya uchunguzi wa magonjwa na maandalizi ya wataalamu.
Waziri wa Afya na Ustawi wa Jamii, Dk Seif Rashid aliweka bayana uamuzi huo wa serikali katika mazungumzo yake na Wa tanzania waliopo katika Taasisi ya Saratani ya Hospitali ya Apollo katika Jiji la Chennai nchini India, mwishoni mwa juma.
Dk Rashid alikuwepo jijini hapa kwa ajili ya ufunguzi wa kongamano la kimataifa kuhusu kukabili ugonjwa wa saratani unaoongezeka kwa kasi hivi sasa duniani, hususan kwa nchi zilizo kusini mwa Jangwa la Sahara.
Aliwaeleza Wa tanzania hao kuwa kutokana na ongezeko la ugonjwa wa saratani nchini, serikali, katika mpango wake wa maboresho ya huduma ya afya nchini imeanzisha utoaji huduma ya matibabu ya saratani katika Hospitali ya Bugando jijini Mwanza na baadaye itaanzishwa katika hospitali za rufaa za KCMC na Mbeya.
Alisema hatua hiyo ya serikali kuboresha huduma za afya na kuifanya Tanzania kuwa kitovu cha tiba kwa nchi za ukanda huo imelenga pia kuondoa utaratibu wa rufaa za nje ya nchi ambapo tiba kwa magonjwa yote itapatikana nchini katika kiwango cha juu.
“Tatizo la saratani limekuwa likiongezeka mwaka hadi mwaka, wagonjwa wapya 44,000 wa saratani hugundulika kila mwaka na zaidi ya 35,000 hufariki kutokana na ugonjwa huu,” alisema Dk. Rashid katika mahojiano yake na Raia Mwema jijini hapo.
Kwa mujibu wa takwimu zilizotolewa na Taasisi ya Saratani Ocean Road, kila mwaka inapokea wagonjwa wapya 5,000 wa saratani, ambao hata hivyo inaelezwa kwamba hufika katika taasisi hiyo wakati ugonjwa ukiwa katika kiwango cha juu, kwa maana ya hatua ya tatu na nne. Hatua hiyo, inaelezwa na wataalamu kuwa ndiyo yenye kusababisha uponaji wake kuwa mgumu.
Hata hivyo ni asilimia 10 tu ya wagonjwa hao wa saratani hupata huduma ya matibabu ya ugonjwa huo. Idadi hiyo ndogo ya watu wenye kuifikia huduma ya afya ya saratani inaelezwa kusambabishwa na sababu mbalimbali, kubwa ikiwa ni ukosefu wa elimu kuhusu ugonjwa huo na wananchi wengi kutofikiwa na huduma za upimaji.
Pamoja na uboreshaji miundombinu, serikali imekuwa ikitenga kwenye bajeti yake fungu maalumu kwa ajili ya ununuzi wa vifaa vya kisasa vya upimaji wa magonjwa mbalimbali yakiwamo ya saratani na moyo.
Katika mpango huo serikali inakabiliwa na changamoto ya gharama ambapo inaelezwa kuwa kwa Taasisi ya Mifupa Muhimbili (MOI) pekee, vifaa vimegharimu shilingi bilioni 15. Lakini katikati ya gharama hizo, serikali inaelezwa kukabiliwa na matatizo sugu ya utawala na kimfumo, matatizo ambayo husababisha kudorora kwa huduma za afya pamoja na uwepo wa vifaa vya kisasa.
Mkurugenzi Mtendaji wa Taasisi ya Saratani Ocean Road, Dk. Twalib Ngoma analibainisha tatizo la mmomonyoko wa maadili katika jamii kuwa huchangia katika ufanisi mdogo wa utoaji huduma ya afya nchini pamoja na uwepo wa vifaa vya kisasa.
“Hawa madaktari wetu kwani wanatoka wapi, si katika jamii hii hii, hili ni tatizo mizizi yake ni mmomonyoko wa maadili katika taifa, sekta ya afya haiwezi kupona, watu wake ni sehemu ya jamii hiyo hiyo,” alisema Dk. Ngoma.
Taasisi ya Saratani ya Apollo ni maarufu kwa Wa tanzania walio wengi kutokana na kupokea rufaa za wagonjwa wa saratani kutoka nchini, ambapo kutokana na wengi wao kutibiwa, hivi sasa limekuwa kimbilio la kila Mtanzania.


