Soko huria ni kifo cha ushirika
Aug 21, 2014

KUNA wanaoamini kwamba Tanzania ilifungua milango ya soko huria kabla ya wakati wake; kwamba hatukuandaa mazingira ya kuvilinda viwanda vya ndani na vyama vya ushirika katika mfumo huo mpya.
Kwamba Kilimo cha Afrika kitaendelezwa na wakulima wadogo wadogo, ndoto na uongo wa kuendeleza kilimo cha Afrika kwa makampuni makubwa haziwezi kutufikisha mbali.
Kwamba kwa kutumia vyama vya ushirika, kama zilivyofanya nchi zilizoendelea kama Ujerumani, ndipo kilimo cha Afrika kinaweza kuchangia maendeleo kwa kiasi kikubwa.
Wakati wa Uhuru na miaka michache baadaye, vyama vya ushirika vilikuwa na nguvu kubwa, (vya wakulima wa pamba na kahawa nk) baadhi yake vilijulikana dunia nzima kwa kuwa na utawala bora na nguvu za kifedha.
Wanasiasa waliviogopa vyama hivyo na kuhakikisha wanaviingilia na kuvidhoofisha. Tunaweza kusema bila kusita kwamba siasa ni miongoni mwa vitu vilivyousambaratisha ushirika hapa Tanzania.

Vyama vya ushirika katika nchi nyingine zinazopingana na ubepari, vinafanya vizuri. Mfano Sweden, vyama vya ushirika vinashindana na mifumo ya kibepari. Vyama hivi vina maduka na makampuni yanaoendeshwa na ushirika wenyewe na kupambana na maduka na makampuni ya mabepari. Kazi ya serikali ni kuhakikisha vyama hivi vina mazingira mazuri ya kufanyia kazi na haviwezi kunyanyaswa na wafanyabiashara wa ndani na wa nje.
Vyama vingi vya ushirika Tanzania vina hali mbaya. Kuna wanaoamini kwamba vyama hivi vinadhoofishwa na uongozi; kwamba viongozi wa ushirika wanatafuna fedha za ushirika. Kwa upande wa vyama vya ushirika vinavyoshughulikia zao la kahawa, kama vile KDCU kule Karagwe na KCU kule Bukoba, wanaamini kwamba magendo ya kahawa yanadhoofisha vyama hivi vya ushirika.
Kuna sababu nyingi zinazotajwa, pamoja na kwamba nyingine hazijafanyiwa utafiti. Kikubwa hapa ni kwamba udhaifu wa vyama vya ushirika usiangaliwe kwa mtizamo finyu, ni muhimu kuliangalia suala hili kwa mapana yake, maana mwisho wake sote tunashiriki kuchangia udhaifu huu ambao ni hatari kubwa kwa uchumi wetu.
Hivyo lisiwe suala la ushabiki, kushindana, kutambiana na kukomoana bali kutafuta njia sahihi za kuokoa vyama hivi vya ushirika. Bila kupuuzia sababu zote zinazotajwa, utafiti wa safu hii umebaini kwamba kuna vitu viwili vikubwa vinavyo changia kifo cha ushirika: Soko huria na elimu ndogo ya vyama vya ushirika (kutokuwa na elimu ya ushirika).
Ili kununua kahawa ya wakulima, vyama vya ushirika vya KDCU (Karagwe na Kyerwa) na KCU (Bukoba, Muleba na Misenyi) vinakopa fedha benki kwa riba kubwa ya asilimia 18 hadi 21. Ni wazi hii ni riba kubwa ambayo ikilipwa, ni lazima imguse mkulima.
Mbaya zaidi ni kwamba makampuni ya nje yanayokuja kununua kahawa kwa kushindana na vyama vya ushirika, yakikopa fedha za kununua kahawa kwenye benki za nje, yanalipa riba ya asilimia tatu.
Kwa hali ya kawaida yule anayelipa riba ya asilimia tatu, akishindana na yule anayelipa riba ya asilimia 18 hadi 21, ni wazi yule wa asilimia tatu atakuwa na unafuu mkubwa. Huyu anaweza kupanga bei ya juu ya kununua kahawa ambayo vyama vya ushirika haviwezi kuimudu.
Bahati mbaya hakuna mfumo wa kuvilinda vyama vyetu vya ushirika na ushindani huu wa kifedha. Vyama hivi vimeachwa kupambana ndani ya soko huria na matokeo yake ni hali mbaya ya vyama hivi tunayoishuhudia na kama hakuna hatua za haraka zitakazochukuliwa na serikali, vyama hivi vya ushirika vitakufa tu!
Bodi ya Kahawa imeshindwa kabisa kutengeneza uwanja ulio sawa kwa ushindani. Matokeo ni kampuni za nje kuweza kununua kahawa nyingi na kuviacha vyama vya ushirika vikiwa havina uwezo wa kununua kahawa nyingi kwa vile vina changamoto ya kulipa riba kubwa.
Bodi ya kahawa ingekuwa ya kwanza kuliona tatizo hili la kampuni za nje kupata mikopo ya kununua kahawa kwa riba ndogo na kupendekeza kwa serikali; kwamba serikali yenyewe ivikopeshe fedha vyama vya ushirika kwa riba ndogo ya asilimia tatu au mbili, ili vyama hivi viweze kupata nguvu za kushindana sokoni. 
Pamoja na udhaifu wake unaosababishwa na baadhi ya viongozi na wafanyakazi wasiokuwa waaminifu, vyama vya ushirika bado vinainua hali ya maisha ya mkulima ukilinganisha na kampuni za nje ambazo mbali na kutoa bei kubwa kwa mkulima haziwekezi chochote kwa ustawi wa jamii husika.
Bodi ya Kahawa Tanzania iliundwa kwa sheria ya Bunge namba 23 ya mwaka 2001, na marekebisho ya sheria ya Bodi za Mazao ya mwaka 2009, ikiwa na majukumu ya Kuhamasisha zao la kahawa na uthibiti.


