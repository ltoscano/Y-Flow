
Spika wa EALA apumua
NA WCLIFFE MUIA
SPIKA wa Bunge la Afrika Mashariki (EALA), Margaret Nantongo Zziwa, alipata afueni baada ya mahakama ya Afrika Mashariki kutoa uamuzi wa kuzuia hatua ya baadhi ya wabunge wa bunge hilo kutaka kumngâ€™oa mamlakani.
Tayari wabunge hao wamepeleka hoja ya kumwondoa spika huyo kwa katibu wa EALA ikiwa na sahihi za wabunge 36 ili kutimiza matakwa ya utaratibu unaotakiwa kwa mujibu wa kanuni za kumwondoa spika.
Mahakama hiyo iliagiza Bi Zziwa asalie mamlakani hadi Mei 29 wakati itakaposikiza kesi yake. 
Wabunge hao wanamshutumu kwa kushindwa kutekeleza majukumu yake na kutumia kifua kuendesha shughuli za bunge hilo.
Bi Zziwa, ambaye ni raia wa Uganda, anakashifiwa na wabunge hao kwa kukosa kufanya mashauriano nao kabla ya kuchukua maamuzi muhimu. Mawakili wa Jumuiya ya Afrika Mashariki Wilbert Kaahwa na Agaa Stephen walisema kuahirishwa kwa vikao vya bunge mnamo Aprili 1 hakukufaa na kuongeza kuwa bunge hilo linapaswa kuendelea na shughuli zake za kawaida bila kuvurugwa na kesi hiyo. 


