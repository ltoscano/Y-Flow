
Katiba Mpya: Uhalali wa wabunge wahojiwa
Oct 18, 2012

MABISHANO ya Wabunge na Wajumbe wa Baraza la Wawakilishi Zanzibar kuwa sehemu ya wajumbe wa
Bunge la Katiba umeibuka, baadhi ya wanazuoni, akiwamo Profesa Issa Shivji wakitaka makundi hayo yaondolewe kwa kuwa yana mgongano wa kimaslahi.

Msingi wa mapendekezo ya kuwaondoa Wabunge na Wawakilishi katika Bunge la Katiba, unatokana na kile kinachoelezwa kwa kuhoji: “Je; ikitokea wananchi wakataka Katiba iweke ukomo wa mihula ya ubunge, Bunge la Katiba lenye wajumbe wengi wabunge litakubali?

Lakini kwa upande wake, Mwenyekiti wa Tume ya Katiba, Jaji Joseph Warioba naye anahoji: “Utawapata wapi watu wasio na maslahi katika suala zito kama Katiba ya nchi? Kila raia anayo maslahi katika Katiba.”

Profesa Shivji na wenzake walitoa mtazamo huo wakati wa kongamano lililoandaliwa na Kigoda cha Taaluma cha Mwalimu Nyerere, siku ya kumbukumbu ya kifo cha Mwalimu Julius Nyerere, Oktoba 14, mwaka huu. Kongamano hilo lilifanyika katika Chuo Kikuu Kishiriki cha Elimu Mkwawa (MUCE), mkoani Iringa.

Katika kongamano hilo, mada mbili kubwa zilijadiliwa, ya kwanza ikiwa ni Muungano katika muktadha wa mchakato wa Katiba Mpya. Nyingine ni vijana na ajira.

Akizungumza katika kongamano hilo, Profesa Shivji, pamoja na mambo mengine, alisema kuna kasoro kubwa
katika sheria ya kuendesha mchakato wa Katiba Mpya na hasa kuhusu muundo wa Bunge la Katiba.

“Chombo muhimu kabisa kuliko hata referendum (kura za maoni) ni Bunge la Katiba. Linapaswa kuwa Bunge la wananchi, vinginevyo uhalali wa hiyo Katiba Mpya utakuwa wa shaka,” alisema Shivji na kuongeza: “Ni busara kwa wajumbe wa Bunge la Katiba wachaguliwe moja kwa moja na wananchi kwa kazi hiyo maalumu tu.”

Wakati Profesa Shivji akisema hayo, kwa uapande wake, Ibrahim Mzee, ambaye ni Mwendesha Mashitaka (DPP) wa Zanzibar, katika mchango wake alipinga wabunge na wajumbe wa Baraza la Wawakilishi ‘kugeuzwa’ kuwa wajumbe wa Bunge la Katiba.

“Kuna makosa yanajirudia kama ilivyokuwa katika utungaji wa Katiba mwaka 1977. Historia inajirudia. Mwaka 1977, Bunge la Katiba liliundwa kutokana na wajumbe wa kuteuliwa (badala ya wajumbe wa kuchaguliwa). Leo pia kuna tatizo hilo hilo. Bunge la Katiba linaundwa na wabunge na wajumbe wa Baraza la Wawakilishi,” anasema Mzee.

Anaongeza: “Kuingiza Bunge na Baraza la Wawakilishi ni kosa. Hawa wanayo maslahi yao tayari. Kwa mfano, wao ni wabunge, ikitokea wananchi katika maoni yao ya Katiba Mpya wakataka ubunge na uwakilishi
uwekewe ukomo wa mihula, hawa wanaweza kukataa kwa kuegemea maslahi yao. Kwa hiyo hii ni kasoro.”

Aidha, DPP huyo wa Zanzibar alisema idadi ya wajumbe wa Bunge la Katiba haijawekwa katika uwiano mzuri kati ya Tanzania Bara na Zanzibar.

Naye Jenerali Ulimwengu, akiwa kati ya wazungumzaji wakuu katika kongamano hilo, alisema ni upuuzi kufanya Bunge la sasa ambalo limechaguliwa kwa ajili ya kazi ya uwakilishi wa miaka mitano, kuwa sehemu ya Bunge la Katiba.

Hata hivyo, akizungumzia hilo Mwenyekiti wa Tume ya Mabadiliko ya Katiba, Jaji Joseph Warioba, alimweleza mwandishi wetu akihoji: “…utawapata wapi watu (wajumbe wa Bunge la Katiba) ambao hawana maslahi na suala zito kama Katiba ya nchi?”

Ingawa Jaji Warioba alisema si kazi ya Tume yake kuijadili au kuikosoa Sheria ya Mabadiliko ya Katiba ya mwaka 2011, na wala hilo si sehemu ya hadidu za rejea kwa tume hiyo, lakini alisema ni suala la kidemokrasia pia kuwaingiza wabunge na wawakilishi kuwa sehemu ya wajumbe wa Bunge la Katiba.

“Tume kazi yetu ni kufuata sheria na si kufuatilia matatizo yaliyomo ndani ya sheria. Hiyo si kazi yetu na wala si sehemu ya hadidu za rejea kwa tume. Pili, wabunge ni wawakilishi wa wananchi, ni watu
waliokabidhiwa pia majukumu ya kutunga sheria. Kwa hiyo, si kosa wao kuwa sehemu ya Bunge la Katiba. Nikuulize; kama unakwepa suala la wajumbe wasio na maslahi kuhusu suala zito kama Katiba ya nchi, utawapata wapi?”

Alipoulizwa kuhusu baadhi ya washiriki wa kongamano la Kigoda cha Mwalimu Nyerere kuhofia wingi wa wabunge wa chama tawala (CCM) na kwa hiyo, Bunge la Katiba kuamua kwa kulinda zaidi maslahi ya chama hicho, Warioba alijibu: “Wabunge hao wametokana na mfumo wetu wa kidemokrasia, ndiyo mtazamo wa wananchi.”

Kupoteza mwelekeo kitaifa
Katika hatua nyingine, Jaji Warioba alieleza kwamba kuna hali ya kupoteza mwelekeo kifikra miongoni mwa Wa tanzania. 

Kwa mujibu wa Jaji Warioba, baadhi ya Wa tanzania sasa wamekuwa na mwenendo wa kutazama maslahi ya makundi yao badala ya maslahi ya nchi na kusisitiza kwamba wao katika Tume hawatangulizi maslahi ya kundi au makundi fulani, bali maslahi ya nchi.

“Kila mmoja anayo maslahi katika suala la Katiba kwa nafasi yake kama raia. Tatizo ninaloliona sasa na wenzangu katika Tume ni tabia mpya ya kufikiri kwa
kutanguliza maslahi ya kikundi fulani badala ya maslahi ya nchi.

“Tofauti yetu na wengine wengi ni kwamba sisi katika Tume tunatazama maslahi ya nchi kama kipaumbele chetu na si maslahi ya kikundi fulani. Katiba si suala la kufikiria kundi moja kuburuza kundi jingine.

“Nashauri Wa tanzania wajielekeze kwenye issues (masuala) zinazoibuka katika mchakato wa sasa wa kukusanya maoni badala ya kutazama watu. Udhaifu katika tasnia ya uongozi kwa sasa hapa nchini ni hii tabia ya kutazama watu badala ya masuala ya msingi kitaifa,’ alisema Warioba.

Moto mjadala wa Muungano
Katika kongamano hilo la Kigoda cha Mwalimu pia Muungano wa Tanganyika na Zanzibar ulijadiliwa, na hasa kuhusu muktadha wake katika mchakato wa Katiba Mpya.

Baadhi ya washiriki wa mjadala huo, waliweka bayana kwamba mahitaji ya Muungano huo yamekwishapitwa na wakati na kwa hiyo, ama ufikiriwe upya ili kuboreshwa au uvunjwe.


