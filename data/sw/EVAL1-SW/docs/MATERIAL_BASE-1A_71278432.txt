
20 December 2012

Vijana watakiwa kuchangamkia 'kazi nje nje'

VIJANA wametakiwa kuchangamkia mpango wa 'kazi nje nje', ambao upo chini ya Umoja wa Mataifa (UN), ili waweze kujikomboa kimaisha na kuacha kulalamika.
Mratibu wa mapango huo kutoka UN, Bw. Louis Mkuku, aliyasema hayo Dar es Salaam jana wakati akifungua mafunzo ya ujasiliamali kwa vijana walio nje ya shule.

Alisema Tanzania ni nchi yenye fursa nyingi za kimaendeleo kama biashara, ufugaji, kilimo na nyinginezo lakini kuna vijana wengi walio mitaani ambao hawana kazi za kujiingizia kipato.

“Huu ni wakati wa vijana kuchangamkia fursa hizi na kuacha kulalamika, tusiwape nafasi vijana kutoka China wachangamkie fursa hizi kwani mpango huu umelenga kuleta mafanikio kwa vijana na bahati haiji mara mbili,” alisema.

Kwa upande wake, Bi. Lusia Nkoma, kutoka UN Kitengo cha Mawasiliano, alisema mafunzo hayo yanashirikisha vijana 100 kutoka Wilaya tatu za Mkoa wa Dar es Salaam.

Alisema baadhi ya vijana hao, wengine wana ujuzi mbalimbali katika vikundi vyao hivyo mafunzo yatawasaidia kutumia fursa ambazo zinawazunguka.


