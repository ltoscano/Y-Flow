
Wasio na vigezo kutopata ruzuku TASAF

Imeandikwa na Sifa Lubasi, Dodoma

Imechapishwa: 31 Agosti 2016

SERIKALI imesema kwamba itawaondoa katika mpango wa ruzuku unaoendeshwa na Mfuko wa Jamii wa TASAF kwa familia masikini, wale wote ambao hawakukidhi vigezo vya kupata fedha hizo.

Aidha imesema kwamba maofisa watakaokuwa wameshiriki katika kuwawezesha watu hao kupata fedha hizo, watachukuliwa hatua za kisheria ikiwa ni pamoja na kurejesha fedha hizo. 
Kauli hiyo imetolewa na Waziri wa Nchi Ofisi ya Rais, Menejimenti ya Utumishi wa Umma na Utawala Bora, Angella Kairuki wakati akizungumza katika kamati ya Bunge ya Utawala na Serikali za Mitaa.
Katika mpango wa TASAF awamu ya tatu, serikali inatoa ruzuku ya Sh 32,000 kwa mwezi ili kuziwezesha familia maskini kujinusuru na umaskini uliokithiri tangu mwaka 2014 lakini ilibainika kwamba katika halmashauri kadhaa, ruzuku hiyo imepelekwa katika familia zinazojiweza ambazo hazikidhi vigezo vya kupata ruzuku hiyo.
Waziri Kairuki amesema hadi sasa familia 8,303 zimetambulika kwamba hazikidhi vigezo na zimeondolewa katika orodha ya wanaopatiwa ruzuku. 
Pamoja na kutaja idadi ya familia zilizoondolewa Waziri Kairuki hakusema kiasi cha fedha ambacho kimelipwa kwa familia hizo kabla ya kuondolewa kwao hadi hapo ukaguzi utakapofanyika.
Mkurugenzi Mtendaji wa TASAF, Ladislaus Mwamanga, amesema kwamba waratibu wa mradi katika halmashauri wameelekezwa kuwasilisha hesabu za maeneo yao ili kutambua kiasi halisi kilicholipwa kwa familia hizo.
Waziri Kairuki alisema, wataendelea na ukaguzi wa kaya hadi kaya kubaini watu wasiostahili kupewa ruzuku hiyo na kuwachukulia hatua kali maofisa waliowezesha hilo kufanyika.
Aliongeza kusema kwamba katika baadhi ya maeneo ambako ilibainika kwamba fedha zilitumika visivyo maofisa wake wamechukulia hatua ikiwa na pamoja na kutimuliwa kazi. 
Hadi kufikia Agosti mwaka jana shilingi bilioni 360.8 zilitolewa kwa familia maskini, lakini alisema kuanzia Machi mwaka huu idadi ya familia zilipunguzwa kutokana na uhakiki uliofanywa na serikali wa kubakiza wenye vigezo katika programu hiyo.
Akizungumzia mafanikio ya awamu ya tatu ya TASAF, Mwanga alisema kwamba imesaidia kupunguza makali ya umaskini miongoni mwa familia zilizokuwa zikiishi katika umaskini uliokithiri. Hata hivyo alisema wataendelea kufanya uhakiki kujua kwa uhakika ni kiasi gani cha umaskini kimepunguzwa wakati watakapofanya utafiti kuhusu bajeti ya kaya mwakani.
Pamoja na wajumbe wa kamati hiyo kuwapongeza TASAF kwa hatua waliyofikia ya kukabili umaskini uliokithiri nchini, walikuwa na mambo kadhaa waliyotaka yaangaliwe.
Mambo hayo ni pamoja na TASAF kuangalia namna ya kusaidia watoto wanaoishi katika mazingira magumu . Mbunge wa Kilolo, Venance Mwamoto alishauri TASAF kuwahusisha watoto wa mitaani na wale wanaoishi katika mazingira magumu.


