
Serikali yakasirishwa na onyo la kutokuja Kenya
Na WYCLIFFE MUIA
SERIKALI imepuuzilia mbali hatua ya mataifa ya Amerika, Uingereza, Ufaransa na Australia kutoa taarifa ya kuwatahadharisha raia wake wasizuru Kenya.
Katibu wa Wizara ya Mashauri ya Kigeni, Dkt Karanja Kibicho alisema Kenya imeendelea kudumisha uhusiano mwema na mataifa hayo na kutaja hatua yao kama ya kuwapa nguvu magaidi.
“Tumesikitishwa na hatua ya serikali za Amerika, Uingereza, Ufaransa na Australia kuwaonya raia wao dhidi ya kutembela Kenya kwa madai ya kuongezeka kwa visa vya kigaidi na uhalifu nchini,” alisema Dkt Kibicho katika taarifa kwa vyombo vya habari. 
Serikali ya Uingereza ilichapisha taarifa katika tovuti yake ikiwatahadharisha raia wake dhidi ya kutembelea maeneo ya Mombasa, Eastleigh na maeneo mengine yaliyo karibu na mpaka wa Kenya na Somalia.
Taarifa hiyo ilitaja mitaa ya Kibera, Mathare, Huruma, Mukuru kwa Njenga, Mukuru kwa Reuben, Korogocho, Kariobangi, Kangemi, Mwiki na Kawangware kuwa hatari kwa usalama na kuwataka raia wake kuiepuka.
Raia wa Uingereza vilevile wameshauriwa kuepuka mitaa ya Mombasa kama vile Mtwapa, Tiwi, Kiwayu, Lamu na kutakiwa kufanyiwa uchunguzi wa kimatibabu kabla na baada ya kutembelea Kenya.
Aliyataka mataifa hayo kushirikiana na nchi nyingine kupambana na ugaidi badala ya kuzua wasiwasi na uwoga kwa wanaopanga kutembelea Kenya.
Dkt Kibicho alisema juhudi za kukabiliana na ugaidi zinahitaji ushirikiano na kuongeza kuwa hatua ya kutoa tahadhari huenda ikazua wasiwasi na taharuki sizizofaa.
“Serikali ya Kenya ingependa kusisitiza kuwa inatilia maanani usalama wa kila mtu wakiwemo marafiki wake na tutaendelea kukabiliana na tishio lolote la kuvuruga amani. Wageni wote wanakaribishwa Kenya na tunawahakikishia kuwa Kenya ni salama kwa mali na maisha yao,” akasema.
Msemaji wa Wizara ya Masuala ya Ndani, Bw Mwenda Njoka alipuuzilia mbali taarifa hizo na kusema kuwa kila sehemu ya dunia ina hatari ya kuathiriwa na visa vya ugaidi. 
“Hapa Kenya tumepiga hatua kukabiliana na ugaidi na kupunguza kwa kiwango kikubwa uwezekano wa kutokea kwa visa hivyo. Hatua ya nchi yoyote kutoa tahadhari kama hizo ni jambo la kusikitisha na lisilofaa,” alisema Bw Njoka.


