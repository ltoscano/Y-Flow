
Raia wa Amerika walio Libya watakiwa kurudi nyumbani
WASHINGTON, Amerika WIZARA ya Mashauri ya Kigeni ya Amerika imeonya raia wa nchi hiyo dhidi ya kutembelea Libya huku walioko nchini humo wakishauriwa warejee nyumbani haraka.
Onyo hilo lililotolewa Jumanne linajiri kufuatia utovu wa usalama nchini Libya ambapo mapigano yanayoendeshwa na makundi ya wapiganaji yamesababisha machafuko nchini humo.
“Kutokana na sababu za kiusalama, Wizara ya Mashauri ya Kigeni imepunguza idadi ya wafanyakazi wake katika ubalozi wake jijini Tripoli. Ni huduma chache pekee za dharura zinatolewa kwa raia wa Amerika wanaoishi Libya,” onyo hilo lilisema. 
“Kutokana na dhana kwamba wageni, haswa raia wa Amerika, wana uhusiano wa karibu na Serikali ya Amerika au Mashirika yasiyo ya Kiserikali kutoka Amerika, wageni wanafaa wawe waangalifu kwani huenda wakashambuliwa, wakatekwa nyara na hata kuuawa,” taarifa hiyo iliendelea kusema.
“Raia wa Amerika ambao kwa sasa wako Libya wanapaswa kuwa waangalifu na warejee nyumbani,” ilisema.
Na AFP


