
Coast Rangers wajipa ushindi wa pili wa ligi
Na ABDULRAHMAN SHERIFF
MODERN Coast Rangers FC iliweza kuibuka washindi mara mbili wa Supaligi baada ya kuibwaga Bidco United kwa bao 1-0 kwenye mechi iliyochezwa uwanja wa Refinery, Changamwe mjini Mombasa mwishoni mwa wiki.
Mfungaji wa bao la pekee la timu hiyo ya Pwani alikuwa Hamisi Tole kunako dakika ya 29 .
Ushindi huo umeisaidia timu hiyo ya Modern Coast kupanda nafasi moja juu kutoka nafasi ya 12 hadi ya 11ikiwa na point nane.
Katika mechi nyingine za ligi hiyo, Talanta iliibwaga Administration Police kwa bao 1-0 hali pambano baina ya Ligi Ndogo na Nairobi Stima lilimalizika kwa sare ya kutofungana.
Katika mechi ya Ligi ya Taifa Daraja la Kwanza uliofanyika uwanja wa shule ya msingi ya Ronald Ngala, timu ya Magarini FC kutoka Kaunti ya Kilifi iliwashangaza mashabiki wa nyumbani wa Sparki Youth kushuhudia timu yao ikitandikwa mabao 2-1.
Straika wa zamani wa Maweni City, Mudhafar Swaleh alikuwa nyota kwa timu hiyo ya Magarini kwa kupachika wavuni mabao mawili kwenye dakika za 70 na 80 hali bao la pekee la Sparki lilipatikana kupitia mkwaju wa penalti kwenye dakika za mwisho za mchezo huo.


