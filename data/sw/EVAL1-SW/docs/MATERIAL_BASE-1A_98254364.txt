Nsósó-Pɛ́mbɛ́ etíyákí yĕ mabɔ́kɔ na motú mpɔ̂ ákanisa mpé etíkélákí yĕ baye bayákí na yĕ nzelá mɔ̆kɔ́ maloba, afándí sé ndéngé wâná. Káka na nsima ya yĕ Mbelí, na bandeko mosúsu bakosálaka maloba ya nsé nsé, mpé batíkí koloba, na ntángo bamɔ́ní te bato bánsɔ batíkí koloba.

Mosíká tɛ̂, bayókí sé mongóngó mɔ̆kɔ́ mobéngí Lokosú. Bangó bánsɔ basálí lokóla balongwí na mpɔngí. Ezalákí ndé elɛngɛ́ mwăsí Bolúmbú, ôná aútákí o zámba mpé alɛmbí na mokúmbá mwa bamaloko ya mái. Abéngákí tatá ya yĕ Lokosú mpɔ̂ alingákí sé te tatá wa yĕ áyá koyamba yĕ na mokúmbá. Eyókí mpaka Lokosú mongóngó mwa mwăna wa yĕ, atɛ́lɛ́mí sé kotɛ́lɛmɛ. Akɛndɛ́lí mwăna wa yĕ nɔkí epái azalí koyáká na mái. Amóyambí na mokúmbá ya ekútu monɛ́nɛ na esɛngɔ enɛ́nɛ.

Mbala mɔ̆kɔ́ Bolúmbú amɔ́ní bato bafándí o nsé ya nzété ya libándá lya bangó. Akámwí penzá bokámwi. Abwákí míso na mabelé mbángo na ntína te míso ma yĕ na maye ma bapaya mákútana tɛ̂. Lokóla mpé ayébí bilongi ya bangó bánsɔ baye bafándákí wâná tɛ̂, akɔ́tí sé na ndáko. Akitísí mokúmbá mwa yĕ na malɛ́mbɛ. Tatá wa yĕ mpé akɔ́tí káti ya ndáko, mpé atíkí ekútu ayambélákí yĕ.

Mosíka tɛ̂, Bolúmbú atúní tatá wa yĕ, mpɔ̂ ya bapaya baye bafándí o libandá.

Na mbóka ya Mbutamúntu Lokosú, útá bonkɔ́kɔ, tatá akokí koyébisa mwăna te bato baye bayéí mpɔ̂ ya •kobála• yĕ tɛ̂. Wâná ezalí likambo monɛ́nɛ. Sɔ́kí asálí bôngó, ndé mwăna abimí esíká ya yĕ, mpé akokɛndɛ epái ya babóti ya mamá •na• yĕ. Sɔ́kí akɛi,́ ekozala likambo monɛ́nɛ mpɔ̂ ya bozóngi. Tatá ndé akɛí komóbɔ́ndela na bamasanga mpé na bansósó. Na likoló ya yangó kosámba ekozala monɛ́nɛ.

Na motúná mwa mwăna wa yĕ, asɛ́ngɛ́lí mpé ámókósa tɛ̂. Kási lokóla mpaka Lokosú azaláká mayɛ́lɛ míngi, amólobélí te bato bafándí naíno tɛ̂. "Obɛ́lɛ́ bafándí, yɔ̆ mpé obéngí ngáí. Na káti ya bangó, nayébí sé Mbutamúntu mɔ̆kɔ́ Nsósó-Pɛ́mbɛ́ moto tozaláká kokɛndɛ bokila. Atíká mpé yangó útá akómá kosálá kapíta ya mbóka. Baye basúsu balandí ndé yĕ. Sɔ́kí nasílísí lisoló, ndénayébísí yɔ̆ mánsɔ." Esílísí bangó lisoló lîná káti ya ndáko, Mbutamúntu Lokosú azóngélí bapaya ba yĕ.

Utá bangó bayákí, elɛngɛ́ mobáli Mákalámbá azalákí sé nyɛ̂, pámba tɛ̂ amɔ́nákí mwâsí yangó tɛ̂, óyo bazalí kopɔnela yĕ. Mánsɔ babóti ba yĕ bazalákí koloba, mazalákí kopésa yĕ elɛngi tŏ mpé nsaí tɛ̂ káti ya motéma. Na bôngó, amítúní káti ya motéma mwa yĕ, "Ndéngé níni babóti ba ngáí balingí kosála@ Balingí ndé bá́sála ekolongo ya kosómba púsi na ekɔlɔ́ ómɔ́na yángo na míso tɛ̂@ Ndéngé níni ngáí nazalí komɔ́na mwăsí tɛ̂@" Kási útá elɛngɛ́ mwăsí Bolúmbú akɔ́tí na mái káti ya ndáko, mpé Mákalámbá amɔ́ní yĕ, mayɛ́lɛ ma yĕ mánsɔ masílí. Mpɛ́ mpɔ̂ penzá átála yĕ malámu, atúní sɔ́kí akokí kozwa mái ma bomɛli. Mbutamúntu Lokosú mpé abéngí elɛngɛ́ mwăsi Bolúmbú, mpé •amólobélí• te áyéla bapaya mái.