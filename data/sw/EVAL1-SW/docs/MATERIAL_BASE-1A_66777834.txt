
Wachuuzi wapinga agizo la gavana kortini
JUHUDI za gavana Kinuthia Mbugua za kuwafurusha wachuuzi kutoka katikati mwa mji wa Nakuru ifikapo Januari mosi, huenda zikagonga mwamba, baada ya wawakilishi wa wachuuzi hao kwenda mahakamni kupinga agizo hilo.
Jaji wa Mahakama kuu ya Nakuru Bi Abigael Mushila, ameamrisha gavana wa Nakuru Bw Kinuthia Mbugua au mwakilishi wake kufika mahakamani mnamo Decemba 31 ili kusikizwa kwa rufaa ya wachuuzi hawa.
NA FRANCIS MUREITHI Kiongozi wa wachuuzi hawa Bw Simon ole Nasieku, alisema kuwa agizo hilo sasa litawapa afueni wachuuzi zaidi ya 1,000 ambao serikali ya kaunti intaka wahame kutoka katikati mwa mji kwa madai kuwa, wanawazuia wafanyabiashara wa kawaida kufanya biashara zao na wamekuwa kero kwa wapita njia.
Hata hivyo, Bw Nasieku alisema kuwa, wachuuzi hawa walikuwa wameweka mkataba na gavana Kinuthia kuwa wako tayari kuhama mradi tu wametengewa mahala mbadala kuendesha biashara zao.
“Uamuzi wa mahakama unakuja wakati mzuri kwani wasiwasi ulikuwa umekumba wachuuzi wengi lakini ni lazima sheria za nchi zifuatwe bila kujali mkubwa au mdogo ,” akasema Bw Nasieku.
Kwenye hotuba yake ya kuandhimisha miaka 51 ya Jamuhuri katika uga wa Afraha mnamo Decemba 12, Bw Kinuthia aliapa kuhamisha wachuuzi wote kutoka katikati mwa mji ifikapo Januari 1. 
Gavana Kinuthia alisema kuwa, soko jipya na la kisasa la Wakulima alilolifungua rasmi mnamo Decemba 19, ndipo wachuuzi hawa watahamishwa ilihali wengine watapelekwa katika masoko madogo yalioko Free Area na vitongoji vya mji wa Nakuru.
Hata hivyo, baadhi ya wachuuzi hawa wadai kuwa, soko la Wakulima ni soko la wauzaji wa mboga na matunda na wala sio soko la kuuzia bidhaa za kawaida kama vile vipuri vya stima, simu na bidhaa nyingine.
Huku hayo yakijiri, muungano wa wafanyabiashara katika kaunti ya Nakuru umesema kuwa, wanachama wake hawatalipa ada za leseni ifikapo Januari 1 ikiwa gavana Kinuthia Mbgua hatatekeleza agizo lake.


