
Pawe na fursa sawa kulimega andazi la taifa Jul 19, 2012

AFRIKA imetoka mbali tangu zile enzi za mfumo wa utawala uliohalalisha chama kimoja tu cha kisiasa na siku za wanajeshi kuhodhi madaraka.
Bara hili bado halikufika kule ambako Waafrika wanakotamani lifike — kwenye ustawi wa kiuchumi, wa kijamii na kwenye demokrasia iliyokomaa na iliyojengeka juu ya misingi ya tamaduni za Kiafrika.
Ukilitupia macho Bara la Afrika hii leo utaona jinsi Waafrika walivyo mbioni kutafuta utawala bora katika nchi zao mbalimbali. Nchini Kenya, kwa mfano, taifa linajiandaa kwa uchaguzi mkuu ujao na tayari kampeni za wagombea urais zimekwishakuanza kwa kasi.
Wananchi wa huko nao kwa upande wao wamekwishakuanza kuyataja mambo yanayoyagusa maisha yao. Miongoni mwa hayo ni ufisadi, haja ya viongozi kuwajibika, ukabila na maendeleo ya kiuchumi.

Nchini Angola, ambako uchaguzi mkuu unatarajiwa kufanywa Agosti 31, siasa zinazidi kutokota. Juzi mkoani Bie tulishuhudia jinsi wanachama wa chama kikuu cha upinzani cha UNITA walivyomzomea hadharani kiongozi wao Isaias Samakuva, wanayemlaumu kwa kumeguka kwa pande kubwa la chama hicho lenye kumfuata Abel Chivukuvuku na chama chake kipya cha Convergência Ampla de Salvação de Angola – Coligação Eleitoral (CASA-CE).
Siku za viongozi wa vyama vya kisiasa kufuatwa tu bila ya upinzani zimekwisha.
Kuna mikwaruzano hata ndani ya chama kinachotawala cha MPLA.

Mkwaruzano mkubwa bila ya shaka ni ule kati ya serikali na asasi huru za kiraia zinazopigania pawepo na uwazi katika zoezi zima la huo uchaguzi ujao.
Baadhi ya asasi hizo zinapiga kelele kwamba redio ya taifa (Rádio Nacional de Angola) inakipigia debe chama kinachotawala.

Nchini Togo ambako nako uchaguzi mkuu unatarajiwa kufanywa mwezi Oktoba, Waziri Mkuu Gilbert Fossoun Houngbo, alijiuzulu Jumatano iliyopita.
Inayumkinika kwamba alichukuwa hatua hiyo ili kuifuata kanuni mpya ya sheria za uchaguzi isemayo kwamba mkuu yeyote wa serikali anayetaka kugombea ubunge katika uchaguzi mkuu lazima ajiuzulu wadhifa wake. Haya ni mambo mepya barani Afrika.

Sisemi kama demokrasia imekamilika katika nchi zetu na wala sisemi kama uchaguzi ndiyo njia bora na ya pekee kuifikia demokrasia. Nisemacho ni kwamba tumetoka mbali. Na itoshe kuyaangalia yanayojiri Tanzania kuhusika na mchakato wa kulipatia taifa katiba mpya.
Hii leo Zanzibar, kwa mfano, ukikaa kwenye mabaraza au ukienda shughulini jambo kubwa linalozungumzwa ni hilo zoezi la kulipatia taifa katiba mpya.
Hilo si jambo la kushangaza sana kwa vile wawakilishi wa Tume ya Katiba wamekwishaanza kuyasikiliza mapendekezo ya Wazanzibari waliyoyatoa katika shehia zao.

Hadi sasa wajumbe hao wa Tume ya Katiba wamekwishazuru sehemu za Kusini na za Kati za Kisiwa cha Unguja ambako wamewasikia wananchi wakitoa mapendekezo yao juu ya mahusiano ya baadaye kati ya nchi yao na Tanganyika.

Kama ilivyo na inavyotarajiwa kuwa katika mfumo wa kidemokrasia wananchi hao walikuwa na mapendekezo mbalimbali. Kuna waliotaka mfumo wa sasa wa Muungano uselelee, kuna waliotaka pawepo mfumo wa serikali tatu, kuna waliotaka mahusiano kati ya Tanganyika na Zanzibar yawe juu ya msingi wa mkataba na hata kuna miongoni mwao wasiotaka kabisa kusikia ismu ya Muungano. Kauli mbiu yao ni ‘tuachiwe tupumuwe.’ Idadi ya hao ni ndogo mno kwa mujibu wa takwimu zilizopatikana hadi sasa katika hizo sehemu za Kusini na za Kati za kisiwa cha Unguja.

Zoezi hilo mpaka sasa limeonyesha hekima ya Wazanzibari ambao wengi wao wanatambua kwamba licha ya matokeo ya mchakato wa kutunga katiba mpya ya Muungano, Tanganyika itaendelea kuihitaji Zanzibar na kwamba Zanzibar nayo itaendelea kuihitaji Tanganyika.

Hayo lakini yatapatikana ndani ya mfumo wa mahusiano ya baadaye baina ya mataifa mawili yaliyo huru. Kusema mataifa yaliyo huru ni kusema kwamba kila mojawapo ya mataifa hayo litakuwa na mamlaka kamili ya kuendesha shughuli zake za ndani na nje ya nchi.

Hayo yana maana pia kwamba Zanzibar itarejeshewa haki yake ya kuwa na kiti katika Umoja wa Mataifa, haki ambayo jamhuri zilizokuwa katika Muungano wa Kisovieti zilikuwa nayo. Kadhalika Zanzibar itakuwa na viti vyake katika jumuiya nyingine za kimataifa kama vile Muungano wa Afrika (AU) na katika taasisi kuu za kiuchumi za kimataifa kama vile Banki Kuu ya Dunia na Idara ya Mchango wa Fedha za Kimataifa (IMF), Jumuiya ya Biashara ya Dunia (WTO) pamoja na mashirika mengine ya kimataifa.

Maoni na mapendekezo ya wananchi wa Zanzibar yamekwishaanza kujulikana. Sasa kuna haja ya Serikali yao kuonyesha msimamo wake kuhusu suala hili lililo muhimu kabisa kwa Wazanzibari wa leo pamoja na vizazi vyao vijavyo. Serikali ya Umoja wa Kitaifa ya huko Visiwani inawajibika kuitumia fursa hii ya kipekee kwa kuitangaza Ajenda ya Zanzibar.

Serikali hiyo inahitaji kuitangaza hadharani ajenda hiyo na isiibaniebanie kisirisiri. Inawajibika kufanya hivyo hasa kwa vile ajenda hiyo itatetea matakwa na matamanio ya Wazanzibari wote bila ya kujali utiifu wao kwa vyama vyao vya kisiasa, kama zoezi hili la sasa lilivyoainisha Visiwani.
Waliotoa maoni na mapendekezo yao walikuwa wanachama wa vyama vyote vikuu lakini hawakuyatoa mapendekezo yao kwa kulingana na sera rasmi za vyama vyao.
Lililokuwa likiwashughulisha ni Zanzibar na mustabali wake.

Kwa hakika, mustakbali wa Zanzibar iliyo huru na yenye mamlaka kamili ni mzuri, tukizingatia eneo la Visiwa hivi, idadi ya watu wake, vilipo kijiografia na uwezo wa kulitumia jina ‘Zanzibar’ lenye kuwavutia wengi duniani kwa manufaa ya wananchi wake na uchumi wake ambao asilia ulikuwa uchumi uliotegemea bandari huru.
Si hilo tu, lakini uchumi huo unaweza kwa urahisi kuuigiza ule wa Mauritius, kisiwa ambacho kimeendelea mbele sana kuipita Zanzibar ingawa vyote vina mambo tele yenye kufanana.

Kuna wenye kuhoji kwamba moja ya sababu zilizoifanya Mauritius iweze kuipita Zanzibar kimaendeleo ni kuwa na mamlaka yake kamili na muhimu ya utawala.
Wenye kutoa hoja hiyo wanaendelea kuhoji kwamba Zanzibar endapo itarejeshewa mamlaka kamili ya utawala itaweza nayo kuendelea na kuuondosha umasikini mkubwa uliozagaa Visiwani.

Zanzibar huenda ikaweza kuvinyanyua vile viwango duni vya huduma za umma vilivyo katika utawala na katika sekta kama za elimu na afya. Kwa hali ilivyo sasa serikali haiwezi kuwa na mkakati wa ustawi wa kijamii utaoweza kuwasaidia walio masikini na wasio na ajira. Ikiwa tunataka tuijenge jamii yenye kuwajali wote basi lazima tuwe na serikali itayokuwa na mpango wa kuwapa wananchi huduma za bure za kijamii.

Hamna shaka yoyote kwamba Wazanzibari, kama walivyo wenzao wa Bara, wanahitajia mageuzi makubwa na ya kimsingi na wanayataka sasa ili nchi yao iweze kuujenga tena uchumi wake na kuirejeshea vile viwango vikubwa vya elimu na huduma nyingine za kijamii ilivyokuwa navyo kabla ya mwaka 1964 na ambavyo Wazanzibari waliokulia katika miaka ya 50 na ya mwanzo wa mwongo wa 1960 wanavikumbuka kwa kuvimezea mate. Hicho ni kipindi ambacho takwimu zake zinaonyesha ya kuwa Zanzibar ilikuwa imeendelea mbele sana, hasa katika upande wa elimu, kushinda nchi nyingine za kanda hii.

Kuyazingatia yanayojiri katika Zanzibar ya leo, Wazanzibari wana matumaini makubwa kuhusu mustakbali wa Zanzibar yenye mamlaka kamili ya kidola. Ndiyo maana wengi wao wanahisi kuwa kuna haja kubwa ya kuyaangalia yajayo na kuyasahau na kuyasamehe yaliyopita.

Jambo lililo muhimu sana kwa mustakbali wa Zanzibar ni kuanzishwa kwa utaratibu wa serikali kutoa huduma bure za kijamii. Pia ni muhimu kuwa na uchumi utaomfanya kila Mzanzibari awe mdau sawa katika kulitafuna andazi la taifa.

Kinachotakiwa ni kwamba pasiwepo na ubaguzi wa aina yoyote na kwamba kila Mzanzibari awe na fursa sawa ya kunufaika na uchumi wa baadaye wa nchi yao, uchumi ambao huenda ukawa madhubuti kutokana na mafuta. Pili ajira katika Idara ya Utumishi wa Umma, ambayo kwa sasa ndiyo mwajiri mkuu wa Wazanzibari, iwe juu ya msingi wa sifa zinazohitajika za kazi na si juu ya msingi wa kifisadi wa kupendeleana iwe kisiasa au kindugu na kijamaa.

Jambo moja lililodhihiri katika hali ya sasa ya kisiasa Visiwani ni mshikamano na umoja miongoni mwa Wazanzibari. Inavyoelekea ni kwamba mshikamano huo hautopwaya na kwamba utazidi kuimarishwa siku zijazo kwa maslahi ya kila Mzanzibari.


