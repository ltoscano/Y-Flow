‘Ushirikina’ unavyoenda sambamba na usasa China
Feb 20, 2014

KAMA ningetoka kwenye familia ya Kichina, matambiko yangepaswa kufanyika ili kumuondolea nuksi mwanangu wa kwanza, Moukhtar, aliyezaliwa mwaka wa 2010, ambao kwa kichina unaitwa ni mwaka wa nyota Chui (Tiger).
Hapana, nimekosea. Huenda Mou, hata asingezaliwa maana wazazi wangenishauri kuwa ule si mwaka mzuri wa kuzaa mtoto, atakuja na balaa. Na ningesikiliza kwa sababu Wachina kwa asili ni wahafidhina wa kitamaduni na wazazi bado wanasikilizwa sana.
Watu waliozaliwa miaka ya Chui, ikiwemo 1938, 1950, 1962, 1974, 1986, 1998 au 2010 wanahofiwa kuwa wakatili, wagomvi na hupenda kuhoji utawala, na hivyo basi huweza kusababisha madhara kwake mwenyewe, kwa familia au mwajiri wake.
Watu hawa huwekwa mbali katika sherehe za harusi, hususan chumba cha bi harusi kwa hofu ya kuleta nuksi. Hofu dhidi ya waliozaliwa miaka ya chui haiishii katika familia, waajiri huangalia nyota ya muomba kazi na kuepuka kuajiri Chui kwa madai kuwa ni mtu mgumu kufanya naye kazi.
Inaaminika katika jamii ya Wachina kuwa mtoto aliyezaliwa mwaka wa Chui atapitia shida nyingi katika maisha yake kuliko wengine. Akiwa wa kike, ni mbaya zaidi kwani Chui wa kike hadhibitiki, ana hasira na hivyo ni nuksi kwa familia!
Kwa sababu hizo baadhi ya watu huepuka kuzaaa kipindi cha miaka ya Chui. Mwaka 2010, mwaka wa Chui aliozaliwa mwanangu Moukhtar, idadi ya watoto waliozaliwa Taiwan ambayo kiutamaduni ni sawa na China ilipungua kwa idadi ya watoto 20,000 ukilinganisha na mwaka uliotangulia. Idadi ya watoto waliozaliwa ilipungua pia China, Hongkong na nchi nyingine kama Singapore yenye wahamiaji wengi kutoka China.
Kauthar mwanangu wa pili na wa mwisho, yeye katika muktadha wa familia ya Kichina angependwa sana maana amezaliwa mwaka wa Dragon, ambao Wachina wanaamini huzaliwa watu wenye bahati, uaminifu, ujasiri, utajiri, mafanikio na vipawa tele.
Miongoni mwa wanyama 12 wanaowakilisha miaka ya Kichina, Dragon (aliye nafasi ya tano), ni mnyama pekee wa ajabu, asiyefanana na wanyama wa kawaida. Wanyama wengine 11 ni halisi wanaojulikana: panya (1), ng’ombe (2), chui (3), sungura (4), nyoka (6), farasi (7), kondoo (8), tumbili (9), kuku (10), mbwa (11) na nguruwe (12). 
Dragon, kwa mujibu wa Wachina, anaweza kuogelea na kupaa, na hivyo anamaanisha maisha bila vikwazo na ni alama ya ukuu na akili. Katika China ya kale, mnyama huyu alihusishwa na mfalme. Mwaka 2000 ulikuwa wa Dragon ambapo China, Hong Kong, Taiwan kote kulikuwa na ongezeko la vizazi kwa asilimia tano.
Miaka ya Dragon ni pamoja na 1928, 1940, 1952, 1964, 1976, 1988, 2000, 2012. Baadhi ya watu maarufu waliozaliwa miaka ya Dragon ni pamoja na John Lennon (1940) mwimbaji mtunzi, mwimbaji nguli na muasisi wa kundi la The Beatles; mwanamapinduzi mzaliwa wa Argentine, Che Guevara (1928); Vladimir Putin (1952) Rais wa Urusi; Gordie Howe (1928) mmoja wa wachezaji wakubwa wa mpira wa Magongo wa zama zote.
Katika orodha hiyo wapo pia muigizaji mahiri, Russell Crowe (1964) wa Hollywood na Martin Luther King Jr. (1929) mshindi wa tuzo ya Nobel aliyeongoza harakati za kupigania haki za Weusi huko Marekani, Bruce Lee (1940) muigiaji maarufu wa filamu duniani na Deng Xiaoping (1904) kiongozi Mkuu wa China 1978 mpaka 1992 anayekumbukwa zaidi kwa kusimamia mageuzi ya nchi hiyo.
Wengine ni pamoja na Maggie Cheung (1964) ambaye ni mrembo na muigizaji mahiri mzaliwa wa Hong Kong ambaye anashikilia rekodi ya kuwa muigizaji wa kwanza kutoka Bara la Asia kushinda tuzo maarufu za filamu za Cannes Film Festival baada ya kucheza filamu ya ‘Clean (2004)’ na Waziri Mkuu wa Singapore Lee Hsien Loong: (1952) tangu 2004 ambaye pia ni mtoto mkubwa wa kiongozi muasisi wa nchi hiyo Lee Kuan Yew. Loong ana shahada ya hesabu ya daraja la kwanza kutoka Chuo Kikuu cha Cambridge.
Kwa kuwa bahati ya mtoto haiendani tu na mwaka anaozaliwa, bali hata siku na saa, inaarifiwa kuwa wapo wazazi wanaoamua kuzaa kwa operesheni ili mtoto aje siku na saa wanayoitaka!
Kadhalika, kwa imani kuwa nyota za wazazi pia huchangia bahati ya mtoto, wazazi huwauliza watabiri, kutokana na nyota za wawili hao (mume na mke), je, ni mujarabu kupata mtoto mwaka huo. Ikiwa jibu ni hapana wazazi huahirisha kutafuta mtoto.


