
Benki zalaumiwa kwa kutoza riba za juu
ALIYEKUWA mwenyekiti wa kamati ya bunge kuhusu Bajeti, Bw Elias Mbao, jana alikashifu riba za juu zinazotozwa mikopo ya benki kama kichochezi cha umaskini unaovuma nchini.
Alisema benki zinatekeleza utapeli wa uwazi kwa wateja wao na kisha kuwakejeli kwa kuchapisha matokeo ya faida nono, huku Wakenya wa wastani wakiendelea kuweka akiba katika benki hizo bila fursa ya kukopa. 
Akiongea na wanahabari Mjini Murang’a, alisema benki hizo zinasingizia kushuka kwa dhamana ya shillingi ili kupandisha riba kiholela.
Bw Mbao alitisha kuanzisha kampeni ya kuwafahamisha Wakenya kuweka hazina zao kwa vyama vya ushirika badala ya benki.
“Wakati uchumi utaimarika, utapata wananchi wengi watazidi kusononeka ikizingatiwa kuwa mali zao nyingi bado zitakuwa zimenaswa kutoza riba za juu kwa mikopo hiyo,” akasema.
Aidha, alisema benki hizo ziwajibike katika miradi kwa jamii wa kiwango cha juu kwani faida wanazotangaza zimetoka kwa wananchi.
“Utapata mabenki mengi huja kwa vijiji na kupanda miti kadhaa na kisha kuchapisha kwa vyombo vya habari vile wamesaidia jamii kulinda mazingira. Umefika wakati ambapo wasimaizi wa mabenki hayo washinikizwe kutangaza hadharani mipango yao kwa jami,” akasema.
Alisema benki hizo kwa kuchapisha ripoti zao za faida ni dhihirisho kuwa biashara zao zinazidi kuimarika kufuatia unyanyasaji kupitia riba.
“Hatua ya kujigamba vile wameunda faida kubwa ni sawa tu na kumuua mtu kisha unakimbia kwa kijiji cha marehemu kusherehekea,” akasema.
Alisema bunge la taifa libuni sheria za kuweka vithibiti kwa gharama za riba ili kumpa afueni Mkenya ambaye hukopa, lakini anajipata akirejesha mkopo kwa faida ya kiwango sawa 


