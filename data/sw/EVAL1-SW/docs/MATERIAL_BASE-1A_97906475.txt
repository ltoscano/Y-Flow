
Ongezeko la kodi bajeti lisiguse bidhaa za viwandani
Limekuwa ni jambo la kawaida katika bajeti ya Serikali ya kila mwaka, kusikia bei zikiongezeka kwa bidhaa kama bia, soda, sigara kwa kisingizio kwamba bidhaa hizo ni za anasa. Vilevile kumekuwapo na tabia ya kupandisha kodi za petroli, dizeli na mafuta ya taa kama njia mojawapo ya kuongeza mapato kwa shughuli za maendeleo.
Jambo hilo limegeuzwa kama utamaduni katika jitihada za Serikali za kukusanya mapato yatokanayo na kodi, badala ya kuitumia “kodi kama nyenzo muhimu” ya kuchochea na kukuza uchumi ili hatimaye nyanja mpya za upatikanaji wa mapato ya Serikali zipanuke zaidi kwa kutengeneza wigo mpana zaidi wa vyanzo vya mapato ya Serikali.
Kodi katika bidhaa hizo lengwa zimekuwa zikiongezeka kila mwaka, kama vile nchi hii haina rasilimali na maliasili za kutosha kama vile madini, gesi, vivutio vya utalii ambavyo vingeweza kuziba nafasi hiyo na kuviwezesha viwanda vyetu vijiendeshe kwa gharama nafuu za kiushindani.
Hivi sasa, bei za bidhaa hizo kwa mlaji zimefikia “ukomo wake” kulingana na uwezo wa manunuzi na kipato cha Wa tanzania wengi na kwa kulinganisha thamani ya shilingi yetu kwa sarafu za nje, hususani dola ya Marekani ambayo imekuwa ikiporomoka mwaka hadi mwaka.
Iwapo Bajeti ya mwaka 2016/17 itasababisha bei ya bidhaa hizo zipande tena kama inavyotarajiwa, ongezeko hilo la kodi kwa bidhaa hizo tajwa litaleta madhara katika kiwango cha uzalishaji viwandani, ambalo ndilo kusudio la msingi la Bajeti yenyewe.
Kujenga nchi ya viwanda ambayo, karibu asilimia 40 ya nguvukazi itamezwa na sekta hiyo. Ongezeko lolote la kodi kwa bidhaa za viwandani, litasababisha bei za rejareja kwa mlaji za bidhaa hizo kupanda. Na kupanda kwa bei za bidhaa hizo za viwandani, kutasababisha kudorora kwa manunuzi na kupungua kwa mauzo ya bidhaa za viwandani.
Kupungua kwa mauzo ya bidhaa za viwandani kutasababisha viwanda vingi zaidi ambavyo kwa hivi sasa vinazalisha chini ya “kiwango cha uzalishaji kilichopo viwandani (installed capacity utilization), vizalishe chini zaidi ya viwango vilivyopo sasa.
Hali hiyo itavifanya viwanda vingi vikabiliwe na gharama kubwa za uzalishaji na hatimaye vitalazimika vijiendeshe kwa hasara. Na hatimaye vitashindwa kujiendesha kiushindani katika soko la utandawazi.
Na dhima nzima ya kujenga uchumi wa viwanda kukabiliwa na vikwazo vilivyopo ndani ya uwezo wetu kuvikabili.
Kwa nakisi ya mapato ya Serikali yatokanayo na kodi ya karibu Sh2 trilioni katika Bajeti ya 2016/17, sioni ni kwa vipi kodi kwa bidhaa hizo tajwa haitapanda. Iwapo kodi kwa bidhaa hizo nilizozitaja itapanda, sioni ni kwa vipi bei ya rejareja kwa mlaji haitapanda pia.
Makusanyo halisi ya mapato ya Serikali yatokanayo na kodi kwa kipindi cha miezi minane, Julai 2015 hadi Februari 2016, yalifikia shilingi trilioni 8.99 au trilioni 9.
Suala la kupanua wigo wa vyanzo vya mapato yatokanayo na kodi ni wimbo wa miaka mingi ambao bado haujapata mtunzi.
Pamoja na nia nzuri ya kutaka kukuza uchumi, kuongeza nafasi nyingi zaidi za ajira kwa vijana, kupunguza kiwango cha umaskini nchini, kuimarisha miundombinu na upatikanaji wa nishati ya kutosha na yenye gharama nafuu, Serikali iwe makini sana katika utozaji wa tozo mpya za kodi, zisije zikakwaza jitihada za kuimarisha viwanda nchini na kuvutia uwekezaji mpya katika sekta ya viwanda, ambao kwa mtazamo wangu “ndiyo roho ya Bajeti hii ya Serikali kwa mwaka 2016/17”. 


