Mwenge juu ya Kilimanjaro, umulike hadi nje, ulete kitu gani?
Jul 24, 2013

Tunachokishuhudia hivi sasa ni hangaiko kuu lililotukumba kutokana na kushindwa kwetu kujiletea maendeleo tuliyojiahidi sisi wenyewe yapata miongo mitano iliyopita.
Nafsi zetu zinatusuta, na zinapotusuta tunakataa kukubali kwamba tunastahili kusutwa, na badala yake tunatafuta kila aina ya visingizio ili tuepuke uwajibikaji. Hebu turejee historia yetu kwa ufupi.
Tulipopata Uhuru tuliiahidi dunia, huku tukijiahidi sisi wenywe (hapa nazungumzia Watanganyika) kwamba tutafanya kazi kwa bidii na maarifa kuijenga nchi yetu na kuweza kuonyesha matunda mazuri zaidi kuliko yote waliyofanya Waingereza katika kipindi cha miaka arobaini waliyotutawala.
Mwaka 1958, muasisi wa Taifa la Tanganyika, Mwalimu Julius Nyerere alitamka, kwa niaba yetu, kwamba tungependa kuwasha mwenge na kuuweka juu ta Mlima Kilimanjaro, umulike nje ya mipaka yetu na ulete tumaini kila kusiko kuwa na tumaini, upendo kulikojaa chuki, na heshima kulikojaa dharau.
Haya ni maneno yaliyofanana sana na yale ya Mtakatifu Francisco wa Asissi, ambaye aliyafunga maisha yake katika utumishi na huduma kwa masikini ingawaje alitokana na familia tajiri ya mjini Assisi na katika ujana wake alishiriki katika biashara na kukuza ukwasi wa baba yake.
Baada ya “kuona mwanga,” Francisco aliukana ukwasi wa familia yake na akajikita katika utumishi wa watu na viumbe hai wengine. Ni kwa heshima yake ulianzishwa utawala wa Wafransiska (Franciscans) ambao itikadi yao inakumbatia umasikini na unyenyekevu katika utumishi wa Mungu na watu wake.
Mwaka 1961, Mwalimu aliwaambia Waingereza (kupitia Richard Turnbull, gavana wa mwisho) kwamba angewaalika baada ya miaka kumi waje wajionee maendeleo ya Tanganyika waliyokuwa wameiacha masikini, hio, hahehahe, baada ya utawala wao wa miaka arobaini.
Na kweli, miaka kumi baadaye, aliwaalika na wakaja kulikuta Taifa lililojiamini na lililokuwa linaonyesha kila dalili ya kupiga hatua za kusonga mbele. Desemba 1971 nilikuwa mwanafunzi wa Chuo Kikuu na nilikuwa mwongozaji (guide) wa wageni mashuhuri (VIP) wa kitaifa. Nilishuhudia binafsi ari na fahari iliyokuwepo wakati wa maadhimisho hayo, pamoja na hali tete ya usalama iliyosababishwa na kile kilichoelezwa kuwa njama za Wareno na vibaraka wao wa ndani.
Wakati huo Tanganyika ilikwisha kuungana na Zanzibar kuunda taifa jipya la Tanzania, na hatima ya nchi yetu ilikuwa inaandikwa kwa ustadi mkubwa. Tulikuwa na viwanda vyetu vya nguo, vifaa vya kilimo na kadhalika, tulikuwa na asasi zetu za fedha na biashara, tulikuwa na uhuru wetu wa kuwaambia wakuu wa dunia wakome na wakakoma.
Tulijenga msingi, angalau mwanzo tu, na matumaini yalikuwa makubwa juu ya mustakabali wa nchi yetu. Tulikuwa ni nguzo kuu ya mapambano ya kulikomboa bara la Afrika, na vita ya ukombozi ilikuwa inarindima Msumbiji, Angola, Zimbabwe, Namibia na kwingineko. Ilikuwa fahari kubwa kuwa Mtanzania. 
Miaka hamsini baada ya Uhuru, tumekuwa wanyonge zaidi. Sababu kubwa ya unyonge huu ni kwamba hatujafanikiwa kufasiri ndoto za zama zile kwa kuwapa wananchi wetu, hasa masikini kabisa miongoni mwao, matumaini, angalau matumaini tu, ya maisha bora kwa wao wenyewe au kwa uzao wao. Badala yake, katika medani kadhaa, tumewapa sababu za kukata tamaa kabisa.
Naomba nieleweke vyema hapa. Hali ninayoieleza haikuanza leo hii wala jana, wala juzi. Tunaweza kuonyesha ni jinsi gani tulivyoanza kuteleza taratibu tangu awamu ya kwanza kabisa, chini ya uongozi wa muasisi tunaye muenzi. Hili nimeliandika mara nyingi mno, na sidhani kwamba yupo yeyote anayeweza kushuku dhamira yangu.
Tatizo ninaloliona ni kwamba hatutaki kuyajadili matatizo yetu, na badala yake tunaona faraja katika kuyafunikiza, kama vile tunaamini kwamba yasipoonyeshwa hadharani, yasipoonekana na kujadiliwa, yatatoweka. Mawe!
Hayatoweki, na badala yake kila siku yanakua na kuchukua sura mpya, mbaya zaidi na ya hatari zaidi. Kila unapotokea mlipuko watawala wetu wanadhani kwamba ni tatizo jipya, kwa hiyo wanaushughulikia mlipuko huo kwa nguvu zao zote (nguvu zao zote kwa maana halisi ya nguvu zisizo kiasi, nguvu za “kupiga,” si kwa umahiri wowote wa tafakuri na utafiti wa utatuzi wa suluhu).
Tofauti na tafakuri, kupiga ni rahisi kwa watawala, kwa sababu wakati tafakuri inawahitaji wao ndio watafakari, kupiga hakuwahitaji wao wafanye lolote zaidi ya kutoa amri, “Piga!” Wapigaji wapo wa kutosha.


