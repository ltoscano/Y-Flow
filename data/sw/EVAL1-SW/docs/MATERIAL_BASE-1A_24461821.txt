
Keshi kumpatia nafasi aliyewahi kuichezea England Oct 18, 2012

KOCHA wa timu ya soka ya taifa ya Nigeria, Stephen Keshi amesema ya kuwa atampatia nafasi mshambuliaji, Shola Ameobi a kuiwakilisha nchi aliyozaliwa katika Fainali za Kombe la Mataifa ya Afrika zitakazofanyika mwakani Afrika Kusini.

Mshambuliaji huyo wa klabu ya Newcastle ya England aliwahi kuichezea timu ya taifa ya nchi hiyo ya wenye umri chini ya miaka 21 lakini hajaichezea timu ya taifa ya wakubwa ya England hivyo Shirikisho la Soka la KImataifa (FIFA) limemuidhinisha kuanzia mwezi ujao kubadili uraia wake. 

Keshi, kocha ambaye ni mchezaji wa zamani wa kimataifa wa Nigeria ana matumaini makubwa kwamba atamshawishi mchezaji huyo mwenye umri wa miaka 31 kuwamo katika mpango wake.

"Shola ni mshambuliaji mzuri hivyo ana nafasi ya kuwamo kwenye ndege itakayowapeleka wachezaji wa Nigeria Afrika Kusini," alisema Keshi alipozungumza na BBC Sport.

"Nimekuwa nikimfuatilia kwa karibu na kumwona ana kitu ambacho ni adimu. Kwa vyovyote vile ataleta kitu tofauti katika safu ya ushambuliaji.

"Ninaye Shola na Victor Anichebe (mshambuliaji wa Everton) katika mipango yangu.

"Nitawapa, Obinna Nsofor, Obafemi Martins, Chinedu Obasi na wengineo nafasi ya kupigania namba pamoja na washambuliaji wengine," alisema.

Timu hiyo ya Keshi ilifuzu kucheza Fainali za Kombe la Mataifa ya Afrika baada ya Jumamosi iliyopita kuifunga Liberia 6-1 hivyo kufuzu kwa jumla ya mabao 8-3.

Ameobi, ambaye alizaliwa Zaria, kaskazini mwa Nigeria, kabla ya kuhamia England na wazazi wake akiwa na umri wa miaka mitano, aliitwa kwanza kuichezea Nigeria miaka 11 iliyopita lakini akaikataa nafasi hiyo.

Hata hivyo, alibadili uamuzi na Nigeria ikamwita aichezee timu hiyo kwa mara ya kwanza Februari 2011 katika mchezo wa kirafiki dhidi ya Guatemala lakini haikuwezekana kwa vile FIFA ilikuwa bado inafanya tathmini ya ombi lake la kubadili uraia.

Njia sasa ni nyeupe baada ya FIFA kuondoa ukomo wa umri wa mchezaji kubadili uraia. Mwanzoni wachezaji ambao walichezea timu ya taifa vijana ya nchi moja walitakiwa kufanya uamuzi wa kubadili uraia wafikapo umri wa miaka 21.


