
Kikwete ‘awalea’ vigogo wanaomhujumu kisiasa
Jan 19, 2012

MWENYEKITI wa Chama cha Mapinduzi (CCM), Rais Jakaya Kikwete, amezungukwa na mtandao wa vigogo wakiwamo wanaotuhumiwa kwa ufisadi, wanaodaiwa kuzidi kujenga kiburi ndani ya chama na hata serikalini, miaka mitatu kabla ya Uchaguzi Mkuu wa 2015.
Gazeti hili limeelezwa kuwa katika ‘kumzunguka’ huko, watuhumiwa hao wamekuwa wakiwarubuni viongozi wa ngazi mbalimbali wa chama hicho kwa kutumia fedha, vishawishi na ahadi mbalimbali ili kupenyeza mbinu na mikakati ya kujisafisha na kujiwekea mtandao wa kujitwalia madaraka ya dola 2015.
"Wamekuwa na kiburi cha ajabu wakitamba kwamba hakuna mtu wa kuwachukulia hatua na wakati mwingine wanatukana na kumkejeli hata Mwenyekiti (Kikwete) bila woga wowote. Kwa kweli sasa CCM imekuwa kama genge tu la watu, hakuna tena nidhamu hata vijana wamekuwa na jeuri ya kudharau hata wazee," anasema mtoa habari wetu ndani ya Serikali ambaye yuko karibu na uongozi wa juu wa CCM.
Kwa mujibu wa mtendaji huyo na vyanzo mbalimbali vya habari serikalini na katika CCM, hata mawaziri kadhaa ndani ya Serikali, viongozi wa mikoa na wilaya wa chama na Serikali ‘wamechotwa’ na nguvu ya fedha kiasi cha kupokea amri kutoka kwa watuhumiwa wa ufisadi na kuifanya Serikali kuonekana kuyumba mara kwa mara.
Mtendaji huyo mwandamizi serikalini amelieleza Raia Mwema wiki hii kwamba, mwishoni mwa wiki hii wameshangazwa na kitendo cha baadhi ya viongozi ndani ya Umoja wa Vijana wa Chama cha Mapinduzi (UVCCM), ambao wameonekana kuwa na uwezo binafsi wa kutumia fedha katika shughuli rasmi za umoja huo bila kufuata taratibu, jambo ambalo amesema kwa sasa limeshageuzwa na kuwa utamaduni ndani ya chama hicho.
Makatibu wa mikoa na wilaya na watendaji wa UVCCM walikutana mjini Dodoma mwishoni mwa wiki katika kikao maalumu na semina ambayo ilikuwa mahususi kwa maandalizi ya uchaguzi wa chama hicho mwaka huu, uchaguzi ambao tayari dalili zote za kutawaliwa na rushwa zimeshajitokeza nchi nzima.
"Tumeshangazwa na hatua ya viongozi wa UVCCM akiwamo Kaimu Mwenyekiti Benno Malisa kuonyesha kuwa wana uwezo binafsi wa kufadhili umoja huo, lakini tunajiuliza wanapata wapi hizo fedha? Benno amewanunulia wajumbe wote 180 sare mpya maalumu ambazo inaonekana ziliandaliwa mapema.
"Katika kikao hicho hicho ambacho UVCCM walihaha kutafuta wafadhili kukigharamia, Hussein Bashe alitangaza kuwagawia wajumbe wote Sh 50,000 kila mmoja, fedha ambazo alipaswa kuzitoa kwa uongozi ziingizwe katika maandalizi, lakini tunajiuliza zimetoka wapi?maana tunaambiwa kulikua na salam za wakubwa kwa wajumbe," anasema.
Mbali ya Malisa na Bashe, Kiongozi wa UVCCM mkoa wa Dodoma, Anthony Mavunde, ambaye naye anatajwa kuandaliwa kuchukua nafasi ya Uenyekiti wa umoja huo Taifa, aliwaandalia wajumbe wote chakula maalumu kilichoambatana na vinywaji katika hoteli ya Royal Village.
“Mtu kama Mavunde anapata wapi jeuri ya kuwaandalia wajumbe chakula na vinywaji? Hata kama anao uwezo huo, yako wapi maadili ya chama na taifa? Au ndio takrima yenyewe iliyohalalishwa? Uongozi wa juu uko wapi? Iko wapi Kamati ya Maadili na Usalama ya chama?" anahoji mtendaji huyo, aliyewahi kufanya kazi pia wakati wa Baba wa Taifa, Mwalimu Julius Nyerere.
Mtendaji huyo anasema hizo zote ni dalili za wazi za kuzungukwa kwa Mwenyekiti Kikwete na watuhumiwa hao, akisema UVCCM walianzia Arusha ambako walifanya maandamano bila kibali na kutukana viongozi wa juu, jeuri ambayo waliirudia mjini Dodoma wakati wa vikao vya chama hicho, ambako vijana hao walitamba na kugawa fedha waziwazi huku wakitishia kuhamia Chama cha Demokrasia na Maendeleo (CHADEMA) na hakuna hatua zozote zilizochukuliwa dhidi yao.
"Kama walifanya ubabe Arusha, wakarudia Dodoma wakati wa vikao vya NEC, sasa wamefanya tena Dodoma katika vikao vyao, utawazuiaje wasifanye jambo lolote kabla ama hata wakati wa mchakato ama wakati wa vikao vya juu vya CCM? Tusishangae UVCCM ikafanya mambo makubwa ya kutisha huko tuendako manaa wanazidi kuota mapembe," anasema.
Akihutubia kikao cha Makatibu mjini Dodoma mwishoni mwa wiki, Benno Malisa alisema Taifa na UVCCM linakabiliwa na changamoto nyingi kuliko ilivyopata kuwa wakati mwingine wowote na kuibuka kwa majina yanayojaribu kueleza au kufafanua mahali ambako kama taifa tumefikia kuwapo sasa.
"Wako ambao wanasema taifa liko njia panda huku wengine kwa sababu tu ya kujawa na hofu wamefikia hatua ya kuielezea hali tuliyomo leo kama kipimo cha kutoweka kwa matumaini ya kitaifa au hata kukatisha tamaa," alisema.
Akizungumzia nguvu walizonazo vijana kisiasa, Malisa alisema; "vijana tunapaswa kuthibitisha pasi na shaka kwamba malezi na makuzi ya kisiasa, kiuongozi na kimaadili ndiyo yanayotupa jeuri mamlaka ya kusema au kufanya kile tunachokifanya kwa bidii na kwa kujiamini."
Malisa aliusifia mradi wa majengo ya UVCCM, mradi ambao awali Nape Nnauye (kwa sasa Katibu wa Itikadi na Uenezi wa chama hicho) aliwahi kusema una harufu ya ufisadi na aliwataja kwa majina viongozi waliohusika nao, kabla ya mkataba husika kufanyiwa marekebisho.


