
Mashabiki ni muhimu kuipa timu motisha ipande daraja
UKOSEFU wa mashabiki wa kutosha kwenye klabu za mkoani Pwani na sehemu nyingine ya Kenya, unaathiri hali ya soka kwenye klabu hizo.
Mashabiki wa soka huwa wanatekeleza wajibu mkubwa katika kuzifanya timu zao wanazozishabikia kupata ushindi.
Ali Omar aliyekuwa shabiki sugu wa klabu ya Alaskan FC ya Malindi anasema kwa timu kufanya vyema kwenye mashindano ya vikombe na ligi, ni sharti iwe na mashabiki sugu wa kuishangilia.
Omar anasema mashabiki ni viungo muhimu katika michezo yote kwani hufanikisha maendeleo ya timu na wachezaji wanaoshangiliwa na kupewa mori ya kucheza vizuri zaidi.
Jagina huyo ni mmoja kati ya mashabiki sugu waliowahi kutekeleza wajibu wa kuinua hali ya maendeleo ya klabu aliyoishabikia ya Alaskan FC ambayo ilianza ligi za mashinani hadi ikafanikiwa kufikia kiwango cha kucheza kwenye Ligi Kuu ya Kenya mnamo miaka ya 1980.
Omar alikuwa mmojawapo wa shabiki walioishabikia timu hiyo ya Alaskan FC ambayo ilipiga hatua kubwa ya maendeleo.
Alisema ni mgawanyiko wa viongozi na wachezaji ndio ulioisababishia kutoweka na kuzikwa kwa kaburi la sahau.
Mbali na kuwa shabiki sugu wa Alaskan FC, Omar alisaidia kwa njia mbalimbali kuhakikisha timu yake hiyo inapiga hatua ya kushinda mashindano yote iliyoshiriki na hasa kwenye mechi zilizohusisha dhidi waliokuwa wapinzani wao wa jadi, Star Fish FC ambayo nayo pia imekufa.
Shabiki huyo alikuwa akiandaa kundi maalum la wafuasi kuishangilia Alaskan FC nyakati za mechi zao; kundi ambalo lilikuwa likisafiri na timu hiyo hata kwenye mechi za ugenini.
Omar anasema tatizo kubwa kwa klabu za Pwani zikashindwa kupiga hatua za maendeleo ama zikaweza kudumu, ni migogoro ya kupigania uongozi katika klabu zinazofanya vizuri.
“Mara klabu inapofikia kilele cha kucheza ligi kuu, ndipo hutokea matatizo ya kila aina na hasa watu kutaka kuonekana wao ndio wanaweza kuziongoza klabu hizo na kusahau kwamba kuna walioisaidia klabu hizo kupanda kutoka mashinani,” akasema.
Akitoa mifano mbalimbali, mkongwe huyo anasema klabu za Mwenge (Liverpool) na Feisal ambazo zilikuwa maarufu mkoani Pwani, ziliwika kote nchini na Afrika Mashariki lakini zilikufa kabisa kutokana na watu kupigania madaraka.
Anakumbusha jinsi ya mfanya biashara mmoja wa Mombasa, Albert Shah alivyoihudumia klabu ya Mwenge ilipoteremshwa ngazi na kuwa katika ligi ya wilaya ya Mombasa na akaipandisha ligi ya mkoa lakini ilipokuwa karibu ya kucheza ligi kuu, alianza kupigwa vita.
Anasema waliotaka kumng’oa Shah hawakufahamu kwamba mfanya biashara huyoalikuwa aligharamika kwa kujitolea kwake kwa hali na mali yake kuwasaidia wachezaji kwa mahitaji yao muhimu ikiwemo kuwanunulia vifaa vya kuchezea.
“Hamu yao kubwa ilikuwa kushikilia madaraka ili wapate kujinufaisha wakidhani timu hiyo ikiwa ligi ya juu itapata pesa,” akasema jagina huyo.
Alilaumu pia kufa kwa klabu yake ya Alaskan akisema kuna watu maalum walioisaidia timu hiyo kupiga hatua kubwa lakini mara baada ya kuingia ligi kuu, kulitokea wengine waliojifanya mahodari na ndio walioididimiza.
Alisema kwamba umefika wakati kwa washika dau wa mchezo wa kandanda mkoani Pwani wajitolee mhanga kuhakikisha klabu yao ya Bandari FC inafanya vyema kwenye ligi kuu msimu ujao wa 2015 na wala si kucheza kwa ajili ya kubakia ligini.
Na ABDULRAHMAN SHERIFF


