
‘Shahidi wa ICC’ auawa
SHAHIDI katika Mahakama ya Kimataifa ya Uhalifu (ICC) Ijumaa alipatikana ameuawa katika hali isiyoeleweka wiki moja baada ya kutoweka kutoka nyumbani kwake Uasin Gishu.
Mwili wa Meshack Yebei ambao ulikuwa umekatwakatwa ulipatikana ukielea katika Mto Yala katika Kaunti ya Nandi zaidi ya kilomita 40 kutoka nyumbani kwake maeneo ya Sugoi.
Familia ya marehemu ilisema kuwa alitekwa na kusafirishwa katika magari mawili karibu na mji wa Turbo viungani mwa mji wa Eldoret.
Jamaa wa Bw Yebei jana walishutumu polisi kwa kuendesha uchunguzi ‘dhaifu’ hata baada ya kuripoti kisa hicho katika vituo vya polisi vya Turbo na Eldoret.
Kulingana na mwanaharakati wa kutetea haki za kibinadamu Ken Wafula, Bw Yebei alikuwa shahidi wa ICC japo hakuwa katika orodha ya kitengo cha mashahidi wa kulindwa.
Familia ya mwendazake ilisema kuwa kifo hicho kilikuwa ni njama na kukitaja kuwa cha ‘kisiasa’. Bw Yebei alikuwa mfanyabiashara mjini Eldoret na vilevile mwanasiasa.
Aligombea wadhifa wa mwakilishi wa wadi ya Kapsagoi kupitia kwa tiketi ya chama cha NARC mnamo 2002 lakini hakufaulu. Mnamo 2007 alikuwa mshirikishi wa chama cha PNU eneo la Turbo na akagombea kuwa mwakilishi wa wadi 2013.
“Kwa nini polisi walishinda wakitupotosha baada ya kakangu kutoweka? Wakati mmoja walidai kuwa alikuwa salama na sasa tumempata amekufa,” alisema Clara Yebei, dadaye marehemu. 
Kasisi Moses Kisorio wa kanisa la Christ Is the Way Ministry na ambaye pia ni nduguye mkubwa Bw Yebei alisema kuwa marehemu alikuwa ameenda sokoni kununua maji ya mtoto wake mgonjwa ambaye alikuwa amelazwa katika hospitali ya Turbo. Alisema kuwa mkewe alingojea kwa saa mbili akiwa hospitalini kabla ya kwenda kumwangalia katika kituo cha kibiashara, lakini hakumpata.
“Kakangu alikuwa amepeleka mtoto katika hospitali ya Turbo akiwa na mkewe. Wakiwa hospitalini mtoto alianza kutapika na akakimbia kununua maji lakini hakurudi tena,” alisema kasisi Kisorio. 
Bw Yebei alitekwa mnamo Desemba 28, 2014 na polisi wakaanzisha uchunguzi huku familia yake ikiachwa ikiwa imechanganyikiwa.
Wakati wanahabari wa Taifa Leo walipotembelea familia ya Yebei eneo la Sugoi Jumamosi, shughuli za mazishi zilikuwa zinaendelea.
“Jumatatu tuliripoti katika kituo cha polisi cha Eldoret na polisi wakaahidi kufanya uchunguzi,” alisema Bw Kisorio.
Mkuu wa polisi katika Kaunti ya Uasin Gishu Smollests Munyianzi alithibitisha kuwa famili ya marehemu ilikuwa imeripoti kisa hicho na kuwa uchunguzi bado unaendelea.
“Idara ya kupambana na uhalifu inaendelea kufanya uchunguzi na ripoti kamili itatolewa hivi karibuni,” alisema Bw Munyianzi katika mawasiliano ya simu.


