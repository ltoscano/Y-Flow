
Juliana avunja kimya
BAADA ya msanii Juliana Kanyomozi kuwa kimya kimuziki kwa miezi kadhaa tangu alipompoteza mtoto wake, sasa kajikusanya tena na kurejea studioni.
Malkia huyo wa muziki wa Uganda kwa sasa yupo kwenye maandalizi kem kem ya kuunda video ya wimbo wake mpya ‘Woman’ ambao bado hajauachia.
Kupitia akaunti yake ya Instagram, Juliana alithibitisha taarifa hizi kwa kuweka baadhi ya picha za matukio ya video shoot ya wimbo huo na kisha kuambatanisha na kauli ya kilichokuwa kikiendelea.
“Kila kitu shwari, nipo kwenye pilka pilka za kushuti video ya singo yangu mpya ‘Woman’, Asante Mungu kwa kunipa nguvu ya kurejelea tena kufanya kile ninachokipenda. Muziki,” akaandika.
Juliana ambaye pia ni jaji wa shoo ya kusaka vipaji vya kuimba Tusker Project Fame, alimpoteza mwanawe wa pekee Keron aliyekuwa na umri wa miaka 11 Julai mwaka huu.
Tangu kipindi hicho, Juliana amekuwa kimya katika muziki akiomboleza msiba huo. 


