
Kaunti yaweka mikakati ya kuinua ufugaji
SERIKALI ya kaunti ya Taita Taveta inapania kushirikiana na Chuo Kikuu cha Taita (TTUC) kuanzisha kituo cha utafiti wa mifugo ili kuboresha mifugo eneo hilo.
Vilevile serikali hiyo imepanga kuanzisha vituo vya kutungisha ng'ombe mimba kwa mipira katika wilaya za Mwatate, Voi, Taveta na Wundanyi.
Akiongea mjini Mwatate, Gavana John Mruttu alisema kuwa ufugaji ni miongoni mwa sekta ambazo zitachangia katika kuleta ufanisi wa maendeleo eneo hilo.
Aliwataka wenyeji kuwekeza katika sekta hiyo kwani ina uwezo wa kuimarika ikiwa wenyeji watazingatia mbinu za kisasa za ufugaji.
Mnamo Februari mwaka huu, serikali hiyo ilitumia Sh8 milioni kununua ng'ombe 96 wa gredi katika juhudi za kuimarisha sekta hiyo.
Mradi huo ulipelekea ununuzi wa ndume 80 na ngombe wa kike 16 wenye ubora wa hali ya juu.
Pia alizitaka shule za eneo hilo kuunga mkono juhudi zake na kuanza kufuga wanyama shuleni ili kupata lishe bora.
Wakati huohuo, Bw Mruttu aliwataka wenyeji kukoma kufanya kilimo kilichopitwa na wakati na badala yake wakumbatie mbinu za kisasa ili kuongeza viwango vyao vya mapato. 


