
Utajiri si miujiza May 31, 2012

LENGO engo la makala hii ni kutaka kuwafahamisha Wa tanzania kwamba hakuna miujiza katika utajiri; lakini lengo kubwa ni kuiomba Serikali kutumia nguvu zake zote kuzuia mauaji ya albino na watu wengine wanaotolewa kafara kwa kisingizio cha kutafuta utajiri wa haraka.
Serikali itoe elimu na kuwafahamisha Wa tanzania kwamba utajiri mkubwa unatokana na wizi wa mali ya umma. Serikali iweke wazi wizi wa EPA, na wizi mwingine wa mali ya umma, hata kama wizi huo unawagusa watu wazito na hata kama wizi huo unakigusa chama tawala. Ukweli wa wizi wa mali ya umma ukiwekwa wazi, itasaidia kukomesha mauji ya albino. Wa tanzania wataacha kuamini utajiri wa miujiza.
Serikali ichukue jukumu la kuwaelimisha watu kwamba hakuna utajiri unaokuja kwa njia za kimiujiza. Serikali ifanye jitihada ya kukomesha wizi wa mali ya mma na kuhakikisha kwamba raslimali za nchi zinawanufaisha Wa tanzania wote; kwamba kufanya kazi kwa bidii, uaminifu kwa taifa na uzalendo vinaweza kutusaidia kufuta umaskini na kuleta neema kwa kila Mtanzania bila kulazimika kujiingiza kwenye imani za kishirikina. Elimu ni kitu cha msingi katika kupambana na matukio haya yasiyokuwa ya kawaida kama mauaji ya albino. 
Kumezuka imani miongoni mwa wa Wa tanzania kwamba kuna miujiza katika utajiri; kwamba mtu anaweza kuwa tajiri bila kufanya kazi au hata kama akifanya kazi ni lazima awe na nguvu za ziada za kimiujiza za kumpatia pesa nyingi; nguvu hizi za ziada ziko katika makundi mawili: Kuna zile nguvu za imani za dini za kigeni, kama Ukristu na Uislamu – mtu anasali kwa nguvu zote na kwa miujiza Mwenyezi Mungu, anamshushia baraka: Pesa na mali kwa wingi. Wako wanaoshinda wanasali na kuimba bila kufanya kazi yoyote, na kuamini kwamba Mungu, atawashushia miujiza ya utajiri. Tulishuhudia Wasabato Masalia waliotaka kusafiri hadi nchi za nje bila nauli na hati za kusafiria.
Lakini pia kuna imani inayoongozwa na dini za jadi au kwa maneno ya “kikoloni” ushirikina, ingawa ukweli ni kwamba mambo yote yanayotegemea miujiza ni ushirikina, ziwe ni dini za jadi au za kigeni. Tofauti ni kwamba hizi dini zetu za jadi, zinaingiza ukiukwaji wa haki za binadamu kwa kuwauwa watu, kuwatoa kafara na kutumia baadhi ya viungo vya miili yao kutafuta utajiri.
Ukweli usiopingika ni kwamba kuna baadhi ya Wa tanzania wana utajiri wa kupindukia. Kuna tajiri mmoja alipata kunukuliwa akisema utajiri alionao sasa hivi, au pesa anazotumia sasa hivi ni zile alizoachiwa na babu yake, bado hajagusa pesa alizoachiwa baba yake na wala hategemei kuzigusa pesa alizojitengenezea yeye mwenywe. Mtu huyu anatumia pesa kweli, anatoa misaada ya mamilioni, ananunua nyumba za mabilioni na kuendesha biashara kubwa kubwa.
Kwa mtu ambaye hana mwanga wa kisomi, ambaye hana muda wa kujisomea na kufanya tafiti mbali mbali na kutafakari, ni vyepesi kuamini nguvu za miujiza kwa utajiri wa baadhi ya Wa tanzania kama huyu niliyemtolea mfano hapo juu.
Mfano mwingine, ukiwa Dar es Salaam, ukayaona majumba ya Mbezi, Mikocheni na kwingineko, ukayaona magari ya kifahari yanayoendeshwa hata na watoto wadogo wenye miaka 18-20, ni lazima ujiulize chanzo cha utajiri huo mkubwa.
Bila EPA kufumuka, tungebaki tunashangaa utajiri huu. Kumbe hakuna miujiza, ni wizi. Wachache walijichotea fedha za umma, na kuendesha maisha yao kana kwamba wanaishi peponi!
Kelele za huko nyuma zilitufanya tufikiri kwamba labda kisima cha pesa ni madawa ya kulevya pekee. Lakini sakata la BoT na EPA, limetufumbua macho.
Hakuna kisima cha pesa, hakuna miujiza katika utajiri. Kinachotokea ni wizi wa mali ya umma! Inawezekana kuna baadhi ya watu wanafanya biashara ya madawa ya kulevya na wana utajiri mkubwa. Lakini ukitafakari kiasi kilichochotwa BoT, kile kidogo tulichofanikiwa kukifahakamu, ukitafakari mikataba mibovu kama Richmond, IPTL na Buzwagi, ukitafakari uporaji unaoendeshwa kwenye Idara ya Maliasili na Misitu, Wizara ya Ardhi, wizara ya Miuondombinu nk, unagunudua kwamba kisima cha pesa hapa Tanzania ni zaidi ya madawa ya kulevya. 
Wakati Waziri Mkuu Mizengo Pinda, anawakemea wananchi kuachana na imani za kishirikina, ni muhimu kutambua kwamba bado kuna kibarua kigumu cha kujenga mazingira ya kutokomeza imani hizo.
Ni lazima kubuni mifumo ya kuwaelimisha Wa tanzania. Ni lazima kutambua kwamba utajiri mkubwa na wa kupindukia unaojionyesha miongoni mwa baadhi ya Wa tanzania na umasikini unaonuka unaowakumba Wa tanzania wengi ni kichocheo cha imani hizi za kishirikina. Tukipambana na umasikini kwa pamoja na kuhakikisha tunatumika rasilimali za taifa kwa pamoja, tunaweza kupunguza imani za kishirikina za kutafuta utajiri wa haraka.
Hivyo basi pale wanapobainika matajiri waliotajirika kwa kuiba mali ya umma, hatua za haraka zichukuliwe. Waanikwe ikiwa ni pamoja na njia walizozitumia kuiba. Hii inaweza kusaidia kujenga jamii isiyoaamini miujiza katika utajiri.
Na hapo ndipo tutakuwa tumefanikiwa kutokomeza imani za kishirikina na kuyaokoa maisha ya maalbino na watu wengine wanaotolewa kafara.
Napenda pia kwenye makala hii kuweka wazi kwamba sikubaliana na msimamo kwamba kila anayeuwa albino, naye auawe. Uhai ni uhai na binadamu wote ni sawa. Kama tunapinga mauaji, ni lazima tupinge mauaji ya binadamu wote. Na njia pekee ya kulinda haki za binadamu wote ni kuhakikisha utawala wa sheria unaheshimiwa.
Wakati Afrika Kusini walipoendesha mauji ya wageni, kuna baadhi ya Wa tanzania walioshangilia maujia hayo na kusema kwamba Afrika Kusini walikuwa na haki ya kuendesha mauaji hayo, maana kulikuwa hatari na nchi hiyo kuvamiwa na watu wengi kutoka nchi za Afrika. Kelele za kupinga mauaji hayo hazikuwa kubwa kama hizi ha kupinga mauaji ya albino. Ukweli ni kwamba uhai ni uhai, uwe wa Albino au mtu mwingine. Ni lazima tulinde uhai wote. Ni lazima iwe wazi kwa kila Mtanzania, kwamba hakuna mwenye haki ya kuutoa uhai wa mwenzake. Mauaji ya aina yoyote ile hayakubaliki; ni dhambi na ni kinyume cha sheria!
Hakuna anayeunga mkono mauaji ya albino, kama ambavyo hakuna anayeunga mkono mauaji ya mtu yeyote yule, lakini si busara kuendeleza mfumo wa jino kwa jino na jicho kwa jicho. Mfumo huu unaleta vurugu katika jamii na kuvuruga utawala wa sheria.
Nchi yetu ina matatizo mengi. Na vifo vingi si vya lazima. Mbali na vifo vya maalbino, kuna watu wanakufa kila siku kwenye ajali za kizembe, rejea vifo vya vijana Tabora na Mererani, jambo la msingi ni kutafuta njia na mifumo ya kuondoa matatizo. Haitoshi kusema kwamba mtu akiua naye auawe.
Ninajua, Waziri Mkuu Pinda, alikuwa na nia njema. Sina shaka na uamuzi wake.
Yeye ni kati ya watu wachache wazalendo wa nchi yetu. Hata hivyo, ni lazima kuheshimu sheria! Lazima tulinde uhai bila ubaguzi wa aina yoyote ile!
Tukikubali kupuuzia utawala wa sheria, kuna hatari wanyonge wakapoteza maisha.
Wanaokata mikono ya maalbino si wenye mtandao. Hawa wanatumikishwa tu, umasikini unawasukuma kutenda kinyume na utashi wao. Wanalipwa kidogo ili wakate mikono ya albino. Lakini wanaofaidi wako nyuma ya mapazia. Ni lazima kufanya jitihada za pekee za kuwanasa vigogo wanaoendesha mauaji ya albino na kuendesha mitandao mingine ya kutafuta utajiri wa haraka. Tuhakikishe wauaji hawa wanafikishwa mbele ya sheria.


