Rais Kikwete yu sahihi, lakini tahadhari ni muhimu zaidi
Oct 11, 2013

KWA moyo wa dhati kabisa, mimi ni miongoni mwa Wa tanzania wengi wanaotambua mambo makubwa ya maendeleo yaliyofikiwa kwa muda huu mfupi, tangu Serikali ya Rais Jakaya Kikwete ikamate madaraka ya kuongoza nchi hii mwaka 2005.

Ni miongoni mwa Wa tanzania wengi au wachache wanaomhurumia Rais Kikwete kwa kufanya kazi usiku na mchana bila kupata muda wa kutosha wa kupumzika, achilia mbali kupata muda wa kutosha wa kukaa na familia yake kama baba wa familia.

Kwa ujumla, Serikali ya Rais Kikwete imethubutu kugusa sekta zote zinazogusa maisha ya Mtanzania, kwa kasi na nguvu kubwa, kuanzia kwenye barabara, miundombinu ya elimu na afya, maji, mawasiliano na kadhalika.

Mtazamo wangu na akili zangu, vinanituma hivyo. Nitakuwa Mtanzania wa mwisho kukubaliana na wale wanaodai kwamba Serikali hii haijafanya lolote la maana kwa ajili ya maendeleo ya watu wake, hata kama kuna changamoto nyingi za hapa na pale. Hakuna barabara isiyokuwa na kona! Tuliache hilo.

Lengo la makala haya si kujadili kuhusu kufanikiwa au kutofanikiwa kwa Serikali hii ya Rais Kikwete. Makala haya yanalenga kujadili kwa nia ya kukataa kukubaliana na kauli yake ya mwishoni mwa wiki iliyopita akiwa katika ziara yake mkoani Pwani.

Akiwa Rufiji, vyombo vya habari nchini vimemkariri Rais Kikwete akikemea tabia ya baadhi ya watendaji wa Serikali yake, kupenda kujadili kwanza maelekezo wanayopewa na wakubwa zao, mijadala inayoambatana na vikao vya kulipana posho.

Katika hilo, Rais Kikwete ametutaka Wa tanzania, kama kweli tunahitaji kupiga hatua kubwa ya kimaendeleo kama nchi, tubadilike.
Namnukuu: “Nchi yetu itachelewa sana kupata maendeleo kwa sababu kila mtu anayepewa kazi, anataka kwanza kujadili. Tanzania haiwezi kuendelea kwa mijadala na kwa vikao vya kulipana posho visivyokwisha…hatuwezi kuendeleza kwa mwenendo huu.”

Mpaka hapa, Rais Kikwete alikuwa sahihi kabisa, na nashukuru kwa yeye kulizungumza kwa sababu moja ya kero kubwa tunayoipata sisi tuliomo ndani ya tasnia hii ya habari, ni ukiritimba uliomo ndani ya ofisi zetu za umma, ndani ya ofisi za Serikali hii ya Rais Kikwete, Ikulu ikiongoza zaidi.

Ninavyoamini, ukiritimba huu uliopo ndani ya Serikali hii na Serikali zilizotangulia, alikuwa anaufahamu sana Rais Kikwete. Lakini pamoja na kuufahamu hakuwahi kuuzungumzia hadharani mahali popote, hadi hiyo juzi alipokuwa ziarani Rufiji, Mkoa wa Pwani.

Na ameuzungumza ukiritimba huo wa kila jambo kutaka liamuliwe na vikao baada ya kampuni mbili zilizoomba maelfu ya hektari za kutaka kulima ‘kilimo cha kisasa’ kucheleweshwa kukatiwa maeneo hayo ya ardhi.

Hizo ni kampuni za Frontline Development Partners Ltd iliyoomba hekta 20,000, lakini haijapatiwa hata hekta moja ya ardhi na ile ya Lukurilo Holdings Company Ltd iliyoomba hekta 12,000, lakini hadi kufikia siku hiyo, kampuni hiyo ilikuwa imepewa hekta 4,000 tu.

Mwenye mamlaka ya kisheria kutoa ardhi hiyo kwa ‘wawekezaji’ hao wanaotaka kuwekeza katika kilimo cha kisasa, ni Mamlaka ya Kuendeleza Bonde la Mto Rufiji (RUBADA), chombo kinachoongozwa na Mtanzania mwenzetu, Aloyce Masanja.

Kwa mujibu wa vyombo vyetu vya habari, vilivyomkariri Rais Kikwete, kampuni ya Frontline Development Partners Ltd iliomba kiasi hicho cha ardhi miaka mitano iliyopita. Rais Kikwete amekaririwa na vyombo hivyo vya habari akisema hata Ikulu ilishawahi kukaa na kufikia maamuzi kwamba kampuni hiyo ipewa kiasi hicho ardhi, na kwa hali hiyo Rais wetu anashangaa kusikia RUBADA ikishindwa kutekeleza hata maagizo halali ya Ikulu. 

Kwanza, nichukue fursa hii kumpa pole mtani wangu Masanja. Bila shaka baada ya Rais Kikwete kutamka maneno yale katika mkutano ule wa hadhara, bila shaka pia mbele ya ‘wawekezaji’ hao au wawakilishi wao, Masanja aliomba ardhi ipasuke imchukue. Kwa kweli kabisa, kama Masanja, bado yuko hai, hakufa kwa presha, basi nampongeza, ana afya njema, Mungu anampenda!
Ndugu zangu, kilichomkera Rais Kikwete ni danadana inayofanywa na Masanja na RUBADA yake kwa ‘mwekezaji’ huyo Frontline Development Partners Ltd. Swali la kujiuliza ni je; ni kampuni ngapi zimewahi kuja hapa nchini kwa nia ya kuwekeza, lakini zikaambulia danadana kama hizo na mwisho wa siku zikafungasha virago bila kupata utetezi wa Rais Kikwete? Jibu ni kwamba yako mengi, na si ya nje tu, hata ya ndani. Rais Kikwete analijua hilo!


