
Gavana wa benki Nigeriaasimamishwa kazi

August 24, 2014
GAVANA wa Benki Kuu ya Nigeria, Lamido Sanusi, amesimamishwa kazi akisubiri matokeo ya uchunguzi wa kile kinachosemekana kuwa makosa makubwa katika rekodi za benki. Bw. Sanusi alizua hisia nchini Nigeria aliposema kuwa dola bilioni 20 za mapato yaliyotokana na mafuta hazijulikani ziliko. Shirika la mafuta la serikali limekanusha madai kuwa halijawasilisha rekodi zake kuhusu lilivyotumia pesa hizo, likisema kuwa madai hayo hayana msingi. Bw. Sanusi anaheshimika sana nchini Nigeria hasa baada ya kuleta mageuzi makubwa katika sekta ya benki tangu kuteuliwa gavana mwaka 2009. Kwa mujibu wa BBC, Bw. Sanusi alitajwa kuwa gavana bora zaidi wa benki kuu mwaka 2010 na jarida la ‘Banker magazine’. Nigeria ni moja ya nchi zenye kuzalisha mafuta kwa wingi duniani lakini sekta hiyo imekuwa ikikumbwa na madai ya wizi na ufisadi. Mnamo Februari, Gavana huyo aliiambia kamati ya Baraza la Senate kuwa kati ya dola bilioni 67 za Marekani thamani ya kiwango cha mafuta kilichouzwa kati ya Januari 2012 na Julai 2013, dola bilioni 20 bado hazijulikani ziliko. Mwezi Desemba Rais Jonathan alimuomba Bw. Sanusi kujiuzulu lakini alikataa, kwani rais hana mamlaka ya kumfukuza kazi gavana wa benki kuu ni Bunge pekee linaloweza kufanya hivyo.


