Migongano ya sheria chanzo cha migogoro

Imeandikwa na Veronica Mheta, Ngorongoro

Imechapishwa: 08 Septemba 2016

MIGONGANO ya Sheria ya Wanyamapori namba 5 ya Mwaka 2009, Sheria ya Serikali za Mitaa, Tawala za Wilaya namba 7 ya Mwaka 1982 na Sheria ya Ardhi ya Vijiji ya Mwaka 1999, ni sababu mojawapo inayosababisha migogoro ya mara kwa mara wilayani Ngorongoro.

Aidha, Idara ya Uhamiaji wilayani Ngorongoro inakabiliwa na upungufu wa watumishi, kwani kwa sasa idara hiyo ina watumishi watatu tu.
Akisoma taarifa kwa Mkuu wa Mkoa wa Arusha, Mrisho Gambo, ambaye alifuatana na Kamati ya Ulinzi na Usalama na ujumbe kutoka Mamlaka ya Mapato Tanzania (TRA), Mkuu wa Wilaya ya Ngorongoro, Rashid Taka alisema, migongano ya sheria inasababisha migogoro ya ardhi baina ya vijiji na vijiji.
Aliomba wahusika wanaotunga sheria kuziangalia ili kupunguza migogoro inayoweza kuzuilika ikiwemo ya vijiji kupimwa.
Alisema wilaya hiyo ni kubwa na inakabiliwa na changamoto ya wahamiaji haramu wakati watumishi wa idara hiyo ni wachache, hivyo wanahitajika watumishi 11 wakiwamo madereva ili kudhibiti wimbi la wahamiaji haramu.
"Tunaomba migongano hii ya sheria itatuliwe, lakini pia watumishi wa idara ya uhamiaji wilayani hapa waongezwe, kwa lengo la kudhibiti wahamiaji haramu wanaokuja kupitia Loliondo." Mkuu wa Mkoa wa Arusha, Gambo alitoa rai kwa wakuu wa wilaya mkoani humo, kuhakikisha wanatatua migogoro ya ardhi katika kila wilaya na ile itakayowashinda ndiyo apelekewe kuitatua.
Alisema baadhi ya watu wanasababisha migogoro isiyo ya lazima na hawaleti maendeleo, badala yake kila kukicha wanaibuka na migogoro mipya, hivyo ni vyema kila Mkuu wa Wilaya kuhakikisha wanatatua migogoro hiyo sambamba na kuhakikisha ulinzi na usalama vinaimarishwa. 
"Kuna watu wanachochea migogoro lakini hawaleti maendeleo, nasema hapana msiwe wachochezi wa migogoro huku wananchi wakiwa na shida na pia nasisitiza sitaki kusikia migogoro inaletwa kwangu, wakuu wa wilaya muitatue huko mlipo na ikiwashinda nielezwe ili kujua nini chanzo chake." Diwani wa Kata ya Ololosokwan, Iyanick Ndoinyo alimshukuru Gambo kwa kutembelea wilaya hiyo, hususani kijiji cha Ormit, ambapo kuna mpaka wa zamani wa Tanzania na Kenya.
Katika mpaka huo, Wakenya wamekuwa wakiingia nchini bila kulipa ushuru huku Wa tanzania wakienda Kenya kununua bidhaa wanatozwa ushuru. Alitoa rai kwa Mkuu wa Mkoa, Gambo kuhakikisha eneo hilo kinajengwa Kituo cha Forodha ili wananchi waweze kuuza bidhaa zao na kupata vipato zaidi huku Wakenya wakilipa kodi wanaponunua bidhaa za nchini.


