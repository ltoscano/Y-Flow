
Ushirikiano katika Serikali ni muhimu
USHIRIKIANO kati ya Idara ya Mahakama na vitengo vingine vya serikali unahitaji kutathminiwa kwa kina na kwa dharura.
Matukio ambayo yamekuwa yakishuhudiwa kufikia sasa hayaridhishi, na yanaibua hatari ya kutotekelezwa kwa katiba kikamilifu.
Mfano mzuri wa uhusiano mbaya uliopo kati ya vitengo hivyo umeshuhudiwa sana wakati maagizo yanapotolewa na Mahakama kwa wabunge wa kitaifa au seneti.
Tumeona mara kadha jinsi wabunge hasa katika Seneti wanavyoenda kinyume na maagizo ya mahakama na kusababisha mvutano mkubwa kati ya yao na mahakama.
Viongozi wa kisiasa, akiwemo Rais Uhuru Kenyatta, wamelalamika wazi kuwa baadhi ya maagizo yanayotolewa huathiri vibaya utoaji huduma za kitaifa.
Kwa upande mwingine, majaji wakiongozwa na Jaji Mkuu Willy Mutunga wamejitetea kuwa ni sharti mahakama iheshimiwe ikiwa kweli tuna nia ya kulinda katiba na kudumisha uzingatiaji wa sheria humu nchini.
Lakini kwa hayo yote, sheria ndiyo inasalia ikiwa kuu zaidi ya viongozi, na mahakama ndiyo iliyotwikwa jukumu la kufasiri sheria.
Kwenye katiba, viongozi wote wa umma wanahitajika kutekeleza majukumu yao kwa manufaa ya wananchi.
Sehemu zinazotoa mwongozo kuhusu kinachohitajika kwa atakayechaguliwa kuwa mbunge, rais, jaji mkuu, mkurugenzi wa mashtaka ya umma na hata mkuu wa sheria zinaeleza wazi kwamba watahitajika kupatia masilahi ya wananchi kipaumbele.
Hivyo basi ni jukumu la kila kiongozi kuhakikisha hatua zinazochukuliwa hazilengi kufaidi watu wachache kisiasa wala kuadhibu mahasimu wa kisiasa, bali ziwe ni kwa manufaa ya wananchi. Kwa upande mwingine, ni muhimu maamuzi ya majaji yatilie maanani hitaji la kufuatwa kwa sheria na wakati huo huo kutilia maanani masilahi ya umma.


