
Kipusa apata aibu kwa kutimuliwa katika hoteli
KIPUSA alipata aibu ya mwaka mjini hapa alipofurushwa kutoka hoteli aliyokuwa ameketi kumsubiri mpenzi wake, wahudumu waliposhuku alikuwa akidoea mazuri ya hotelini humo.
Kulingana na mdokezi, kimwana K huyo aliagana na mchumba wake anayeishi Kitale wakutane katika hoteli hiyo lakini jamaa akachelewa kufika.
“Mwanadada huyo aliketi katika hoteli hiyo kwa saa nyingi akitazama runinga. Hakununua chochote na wahudumu wakamwendea na kumuuliza alichokuwa akifanya,” akasema mdokezi.
Licha ya kipusa huyo kuwaambia alikuwa akimsubiri mpenzi wake, wahudumu hao walimuamuru aondoke wakisema alikuwa akiwakera wateja wengine. Walichukua begi lake na kumsindikiza nje ya hoteli. 
-DENNIS SINYO 


