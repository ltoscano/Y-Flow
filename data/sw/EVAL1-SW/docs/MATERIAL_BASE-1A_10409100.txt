
Kaskazini yakumbwa na uhaba wa dawa

Imeandikwa na Arnold Swai, Moshi

Imechapishwa: 01 Septemba 2016

HALI ya upatikanaji wa dawa muhimu katika Bohari ya Dawa (MSD) Kanda ya Kaskazini ni tete kutokana na upungufu mkubwa uliopo, hali inayosababisha wagonjwa kukosa dawa hospitalini na kwenye vituo vya afya.

Akizungumza na gazeti hili ofisini kwake, Meneja Mtendaji wa Bohari ya Dawa Kanda ya Kaskazini, Billy Singano amekiri kuwapo kwa uhaba wa dawa muhimu katika bohari yake, kutokana na ufinyu wa bajeti ya mwaka 2015/2016 ya Wizara ya Afya, Maendeleo ya Jamii, Jinsia, Wazee na Watoto. 
Singano alisema dawa muhimu zilizopungua katika bohari hiyo ni antibayotiki, dawa za kuhara na za wagonjwa wa akili, jambo aliloeleza kuwa ni changamoto kubwa inayosababisha wagonjwa kununua dawa kwa gharama kubwa katika maduka ya watu binafsi.
Alisema kazi kubwa ya MSD ni kufanya manunuzi, kuhifadhi na kusambaza dawa katika hospitali za serikali, vituo vya afya na katika hosptali za mashirika ya dini ambayo yameidhinishwa na Wizara ya Afya, Maendeleo ya Jamii, Jinsia, Wazee na Watoto. 
Alisema fedha zinazotakiwa kununulia dawa ni Sh bilioni 360, lakini katika bajeti ya mwaka jana 2015/2016, Wizara ya Afya, Maendeleo ya Jamii, Jinsia, Wazee na Watoto ilitengewa Sh bilioni 30, wakati kwa mwaka huu wa fedha 2016/2017, bajeti imeongezeka na kufikia asilimia 1,000 na anaamini itaondoa tatizo lililopo.


