Henry Joseph wa nini Taifa Stars?
Sep 05, 2013

KOCHA Mkuu wa Taifa Stars, Kim Poulsen, amefanya kituko kingine safari hii. Amemchagua mchezaji ambaye hajawahi kumuona akicheza kwa zaidi ya mwaka mmoja kwenye kikosi cha timu ya soka ya taifa ya Tanzania (Taifa Stars) kinachojiandaa na mechi dhidi ya Gambia. 

Mchezaji huyo, Henry Joseph, ndiyo kwanza amesajiliwa na timu ya Simba kwa ajili ya msimu huu wa Ligi Kuu ya Tanzania. Aliondoka nchini mwaka 2009 kwenda nchini Norway alikokuwa akichezea klabu ya Kongsvinger ya huko.

Unaweza kuisamehe Simba kwa kumrejesha mchezaji wake huyu wa zamani ambaye alikuwa nahodha wakati akiondoka. Kwenye vilabu vikubwa vya soka duniani, siku zote kuna nafasi kwa ajili ya wachezaji wa zamani.

Anaweza asiwe na kiwango kizuri cha uchezaji klabuni hapo lakini uwepo wake unamaanisha vijana wanaotengenezwa kwenye klabu hiyo watakuwa na mtu wa kumtazama kwa mfano na maarifa katika safari yao ya kucheza mpira katika kiwango cha juu.

Kwenye timu ya taifa, kuna wachezaji wa aina mbili ambao mwalimu anatarajiwa awachague. Vijana ambao wanaonyesha matumaini ya kuwa wachezaji wazuri katika siku za baadaye na wachezaji ambao wametimia na wana kiwango cha kuchezeza timu.

Carlos Alberto Perreira alimuita Ronaldo de Lima katika timu ya taifa ya Brazil akiwa na umri wa miaka 17 tu ingawa hakucheza hata mechi ya Kombe la Dunia mwaka 1994. Kocha wa England, Sven Goran Eriksson alimjumuisha Theo Walcot kwenye kikosi chake mwaka 2006 ingawa hakumtumia hata kwenye mechi moja.

Unaweza kuelewa wakati kocha anapomuita mchezaji chipukizi. Lakini Henry Joseph ambaye anatimiza miaka 30 (kwa mujibu wa hati yake ya kusafiria) miaka miwili ijayo, ameitwa kwa sababu gani? Hajaonwa na timu aliyokuwa akichezea imeshuka daraja.

Isisahaulike pia kwamba mara ya mwisho kwa mchezaji huyu kuchezea timu ya taifa alicheza kwenye kiwango cha chini mno kiasi kwamba watu walishangaa inakuaje anacheza soka Ulaya. Leo anarudishwa pasipo kutolewa sababu zozote.

Haiwezekani sababu ikawa ni mapengo yaliyopo kwenye timu kwa vile, mwaka huuhuu, Poulsen huyohuyo, aliita timu ya Taifa aliyoiita Young Taifa Stars ambayo kazi yake ilikuwa kutumika kama tanuru za kupika wachezaji wa baadaye wa Stars.

Badala ya kuchukua mmoja wa wachezaji aliowaweka kambini na kuwaingiza katika timu hiyo, anamjumuisha mchezaji ambaye hakuna mtu mwenye rekodi yake ya uhakika ya hivi karibuni.

Hii inasikitisha maana wengi wanaiona mechi dhidi ya Gambia itakayopigwa mwishoni mwa wiki hii ni ya kukamilisha ratiba zaidi kuliko mashindano. Hii ilikuwa fursa nzuri ya kutoa nafasi kwa vijana kama Jonas Mkude kuonyesha uwezo wao.

Henry angeachwa tu aitumikie Simba SC lakini Stars wangeachiwa wakongwe walio katika fomu.


