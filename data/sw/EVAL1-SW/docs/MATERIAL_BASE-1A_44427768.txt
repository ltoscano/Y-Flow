

Na Deus Mhagale, Dar es Salaam
NIPO Mtaa wa Kongo, Dar es Salaam ambao ni maarufu kama ilivyo mitaa mingine ya Tandamti, Livingstone na Pemba yenye pilikapilika nyingi za biashara.
Mtaa wa Pemba umekuwa maarufu kutokana na vijana wengi kushirikiana na vibaka na wanaofanya biashara karibu na soko la Kariakoo.
Ukiibiwa simu yako sehemu yoyote katikati ya jiji ukienda Mtaa wa Pemba kistarabu utauziwa lakini ukijifanya mjuaji huipati.
Hiyo ni sawa na Mtaa wa Gerezani ambao ni maarufu kwa kuuza vifaa vya kwenye magari vilivyoibwa. Ukitaka kuvipata unauziwa kwa bei nzuri, ukitaka kuvichukuwa bure unaweza kuviona kwa macho tu na vikateketezwa vyote huku ukishuhudia.
Katika Mtaa wa Kongo pamoja na nyumba nyingi za wenyeji kuuzwa, sasa yamefumuka maghorofa lakini biashara inayoendeshwa ni ya ‘maisha ya watu’.
Kama Serikali haitaiangalia kwa macho mawili biashara hiyo maisha ya Wa tanzania yataendelea kupukutika. 
Mtaa huo umetokea kuwa maafuru kuuzwa matairi makuukuu yanayotoka katika kila kona ya dunia hii.
Hapa ndipo naingiwa na wasiwasi kama kweli viongozi tuliowapa dhamana ya kuongoza nchi hii wana nia nzuri na maisha yetu, magari wameruhusu kuingizwa makuukuu au kwa msemo maarufu ya mitumba.
Wanaruhusu hata matairi, serikali iingilie kati kiwanda chetu cha General Tyre ili kianze kufanya kazi tuondokane na kiama hiki cha matairi hayo.
Mwasisi wa Taifa hili alikuwa na nia nzuri ya kuanzisha viwanda mfano vya nguo, kila mkoa ulikuwa na kiwanda chake hususan wanakolima pamba.
Lakini kwa viongozi walioachiwa baada ya yeye kustaafu waliamua kuachana navyo na sasa tunashuhudia mitumba ya kila aina hata nguo za ndani tunaletewa tuvae.


