
Chiza aeleza mkakati Wizara ya Kilimo

May 2, 2014

WAZIRI wa Kilimo, Chakula na Ushirika, Christopher Chiza ameeleza nia ya wizara yake ya kuwaelimisha wakulima kuingia mikataba na wawekezaji wa kilimo. Chiza aliyasema hayo jana jijini Dar es Salaam wakati akieleza lengo la mkutano wa Open Day unaotarajiwa kufanyika mkoani Morogoro mwezi huu. “Unajua tumeona tusiwe tunafanya mikutano mjini wakati wakulima wapo vijijini na ndio walengwa, kwa hiyo tumeanza kupeleka elimu vijijini ili wakulima waelewe,” alisema Chiza. Chiza alisema kuwa ili ujumbe uweze kuwafikia walengwa ni bora sasa mikutano ya namna hiyo ikafanyika mahala ambako wakulima wanaishi na kuendeleza kilimo. Alisema kuwa wizara hiyo imekuwa na malengo makubwa ya kuhakikisha wakulima wanapata faida kwa kuuza mazao yao kwa kuboresha mahitaji yao mbalimbali. Alisema kwa kufanya hivyo itasaidia kupunguza uhaba wa chakula nchini na kufanikiwa kwa kiwango kikubwa na kuwa na maendeleo.


