
Ataka kaunti ipewe muda kugawa hati
Na FAROUK MWABEGE
MATUGA MBUNGE wa Matuga Bw Hassan Mwanyoha, anawataka wakazi wa eneo hilo waipe muda serikali ya Kaunti ya Kwale isambaze hati miliki za mashamba zilizotolewa na Rais Uhuru Kenyatta mwaka jana. 
Alitoa kauli hiyo jana baada ya hisia mseto kuibuka kuhusu kucheleweshwa kwa mpango wa kuzigawa hati hizo. Lengo kuu la hati hizo lilikuwa kumaliza tatizo la uskwota Pwani.
Akiwahutubia wakazi wa eneo la Kombani, Bw Mwanyoha alisema utoaji hati miliki hizo ulisimamishwa kwa nia njema ili kuhakikisha kuwa wakazi halisi ndio watakaonufaika.
Aidha alidokeza kuwa katika uchunguzi wa hapo awali majina ya wamiliki yalikuwa hayalingani na wakazi ambao wanaishi katika maeneo hayo hali ambayo ilizua mhemko fulani kuhusu uwezekano wa uhuni kufanyika.
“Uamuzi wa kusitisha ugavi wa vyeti hivyo ulifanywa na wabunge wote wa kaunti hii kwa ushirikiano wa gavana pamoja na seneta wetu. Hatua hiyo ni kutokana na mahaba tuliyonayo kwenu nyinyi kama viongozi wenu,” akasema Bw Mwanyoha.
Bw Mwanyoha alieleza kuwa katika kikao walichokuwa nacho na kuafikiana kuhusu uamuzi huo kuna fikra ya kugawanya vyeti hivyo nusu kwa nusu ambayo iliibuka lakini ilikabiliwa na upinzani mkali ambao uliwalazimu kukubaliana kugawanya vyeti hivyo kwa utaratibu huo.
UVUMI Kutokana na hilo mbunge huyo aliwakashifu vikali wale wanaoeneza uvumi kuwa viongozi hao walisitisha mpango huo kwa maslahi yao wenyewe ili waweze kujigawia sehemu za ardhi hizo kinyume cha sheria.
“Inaniuma sana kusikia watu wakizungumza chini chini kuwa eti tulisimamia ugavi huo kwa maslahi yetu. Huo ni uvumi mtupu na ningelipenda kusimama mbele yenu leo hii na kuliweka wazi swala hili. Vyeti vilisimamishwa ili kuepuka mizozo,” akasema mbunge huyo.
Wakati huo huo aliwataka viongozi ambao walikuwa wakihudumu katika uongozi wa zamani wasalimishe ardhi zote ambazo wamekuwa wakizimiliki kinyume cha sheria.


