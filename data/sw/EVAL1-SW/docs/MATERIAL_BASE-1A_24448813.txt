
Hatimaye soko laanza kufanyiwa ukarabati
Na ANNE MWARI
SOKO kuu la Nanyuki lilianza jana kukarabatiwa baada ya Gavana wa Laikipia Joshua Irungu kuwaahidi wakazi wa eneo hilo kuwa watajengewa soko.
Bw Irungu alizuru eneo hilo baada ya vibanda vya kufanyia uchuuzi na nyumba takriban kumi kuchomeka usiku wa kuamkia Jumatano wiki jana. 
Waathiriwa wa moto huo walizua vurugu wakidai kwamba moto huo ulikuwa njama ya kuwaondoa watu hao mahali hapo baada ya kukataa kuondoka kwa hiari, ikidaiwa kwamba eneo hilo la soko halifai kumilikiwa na yeyote.
Hata hivyo, msimamizi wa soko hilo, Bw Michael Kinyua Gichangi, alisema huo ulikuwa tu uvumi wa kuleta fujo, na kwamba tukio hilo lichukuliwe kama ajali.
Tukio hili linajiri siku chache baada ya maswali kuhusiana na kukawia kwa ujenzi wa soko hilo kuzuka miongoni mwa wananchi, jambo ambalo nusura lisababishe maandamano ya wachuuzi hawa mnamo Jumatano wiki jana. 
Wachuuzi sasa wanalazimika kufanya biashara zao kando kando mwa barabara inayoelekea kwenye kitongoji duni cha Majengo.
Akizungumza na wachuuzi hao, Jumamosi, Bw Irungu alisema kuwa soko hilo likarabatiwe.
Pia aliwasihi wenyeji wa eneo hilo wawasilishe malalamiko yao kwa watu wanaofaa pasipo kuleta fujo ambazo huleta hasara tupu. 
Alisema kuwa viongozi wao wako tayari kusikiliza malalamishi yao na iwapo wanayo wasisite kuyawasilisha. Biashara zilitatizika kwa muda baada ya moto huo kutokea.


