
Joto lageuziwa Kabogo
NA LAWRENCE ONGARO
WAWAKILISHI wa wadi sita katika kaunti ya Kiambu, wamemshauri gavana wa Kiambu Bw William Kabogo, afike mbele ya kamati ya seneti kwa mahojiano ama wapitishe hoja ya kumtimua kutoka afisini.
Viongozi hao pia walimhimiza afanye hima na kuhamia afisi kuu za mji wa Kiambu haraka iwezekanavyo.
“Tumechoshwa na maneno matupu, sisi wawakilishi wa wananchi katika kaunti ya Kiambu, tumempa muda wa siku 14 kufuata masharti hayo ama tufikirie vingine”, alisema mwakilishi wa wadi ya Kiambu mjini Bw James Njenga. Bw Njenga alisema hapo awali kuwa Bw Kabogo, alitaka apewe muda wa miezi sita pekee ili ahamie afisi kuu za Kiambu, lakini ahadi hiyo imepita na sasa yakaribia miaka miwili. Wakazi wengi wa kaunti hiyo wamekuwa wakilalama kuwa makao makuu ya kaunti hiyo yahamishiwe mjini Kiambu badala ya mji wa Thika.
Mwakilishi wa wadi ya Ngewa Bw Karungo Wa Thang’wa alipendekeza halmashauri ya kupambana na ufisadi ifike katika kaunti ya Kiambu ili ichunguze masuala ya ufisadi.
“Tunataka kila kiongozi awajibike ili wananchi wawe na matumaini naye.
Mfano ni uwanja wa Thika ambao imedaiwa iligharimu mamilioni ya fedha kuukarabati,” alisema.


