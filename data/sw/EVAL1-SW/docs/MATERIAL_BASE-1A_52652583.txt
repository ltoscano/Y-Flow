
Wakazi watatizwa na mvua
watatizwa na mvua Barabara hazikupitika kwa kufurika maji
Na SAMMY KIMATU
WAKAZI katika mtaa wa mabanda wa Mukuru-Kaiyaba jijini Nairobi, walilazimika kulipa Sh10 kubebwa na mkokoteni kufuatia athari za mvua Jumatano jioni.
Hii ni baada ya barabara ya Busia ambayo hutumiwa na wapita njia sawia na magari kufurika baada ya mashimo ya maji taka kuzibwa na makaratasi na matope.
Mvua hiyo ilinyesha kwa muda mfupi jijini Nairobi majira ya mchana na kusambaza maji katika mitaa hiyo ya mabanda, ambayo haina mitaro ya kupitisha majitaka.
Hata maeneo yenye mifereji hiyo huwa imezibika au juu yake kumejengwa nyumba za makazi.
Maji mengi yalikosa mkondo katika barabara ya Entreprise iliyoko Eneo la Viwandani na badala yake yakaelekea barabarani ya Busia.
Kampuni kadhaa zilishuhudia hasara baada ya maji kuingia ndani zikiwemo Uchumi Quick Supplies, City Engineering na Jas Woods.
Vijana wa Jua Kali walitumia fursa hiyo kubeba wasafiri kwa mkokoteni wakiwatoza nauli ya Sh10 kwa kuwavukisha hadi ng'ambo ya pili.
Waliokosa Sh10 walilazimika kuvua viatu au kutembea takriban nusu kikomita kuzunguka makampuni ndiposa wafike mtaani huo.
Nyumba kadhaa pia zillifurika maji baada ya mtaro wa kupitisha maji kutoka steji ya Kaiyaba nao kufurika.
Vibanda vya kuuzia mboga, vioski vya Mpesa, duka na pia vinyozi navyo havikusazwa.
Bw Moses Kathukya ambaye huuza mbao karibu na steji ya Busia alisema walilazimika kuondoa bidhaa hizo na kusongesha mbali na barabara ili maji yasiharibu mbao zake.
Kidole cha lawama kilielekezwa kwa kampuni ya kusambaza maji na ya Nairobi (NCWSC) kwa kuitofungua mashimo ya kupitisha maji taka.
"Wakazi nao humwaga taka kiholela jambo linalosababisha kufungika kwa mitaro ya maji," alisema mama mmoja anayeuza matunda. 


