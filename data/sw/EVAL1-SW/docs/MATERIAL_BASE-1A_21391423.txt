
Ugonjwa waleta pigo
Na KENYA NEWS AGENCY
WAKULIMA wa mahindi katika kaunti ya Elgeyo Marakwet wamepoteza takriban Sh500 milioni baada ya ekari 10, 000 za mahindi kuharibiwa na ugonjwa wa mahindi unaojulikana kama lethal necrosis.
Gavana wa kaunti hiyo Alex Tolgos alisema hili limekuwa pigo kubwa kwa wakulima hawa hasa ikizingatiwa kwamba mahindi sio tu chakula bali pia njia ya kuchuma riziki.
Akitoa hotuba yake katika uwanja wa michezo wa Iten wakati wa kuadhimisha siku kuu ya Mashujaa, gavana huyo alisema serikali yake inashauriana na serikali ya kitaifa kuona jinsi wakulima waliopoteza mimea yao watakavyosaidiwa huku serikali hizo mbili zikitafuta njia za kudhibiti ugonjwa huo.
Aliwataka wakulima kutilia maanani ushauri unaotolewa na maafisa wa kilimo na akawataka wakulima hasa katika maeneo kame ya bonde la Kerio kupanda mimea inayostahimili ukame.
“Tunawashauri wakulima kupanda mimea hii badala ya mahindi msimu huu halafu wakishavuna wanaweza kununua mahindi,” alisema gavana huyo. 
Alisema serikali yake imetumia Sh120 milioni kugharamia ujenzi wa vituo vya masomo ya chekechea katika kila sehemu ya kaunti akiongeza kuwa vingi vya vituo hivyo vimefikia kiwango cha asilimia 80 kukamilika.
“Hii inaonyesha umuhimu tunaoipa elimu katika kaunti hii kwani tunaelewa kuwa ili tupate matokeo mazuri ni lazima msingi uwe thabiti,” alisema Tolgos.
Aliwataka wakazi kusitisha shughuli zote za ukulima katika eneo la Kerio akisema kando na kuharibu mazingira, hali hiyo inahatarisha maisha ya wananchi wanaoishi katika bonde hasa wakati huu wa mvua ambao eneo hilo hushuhudia maporomoko ya ardhi.
Akizungumza baada ya kusoma hotuba ya Rais, afisa mkuu wa kaunti hiyo, Moses Lilan aliwataka wakazi kuzingatia mpango wa usalama wa Nyumba Kumi katika juhudi za kukabiliana na ukosefu wa usalama katika eneo hilo.
Alisema ni jambo la kusikitisha kwamba hivi majuzi wafanyabiashara mjini Iten walipoteza mali ya maelfu ya pesa baada ya bidhaa zao kuibiwa lakini akawataka wawaajiri mabawabu katika maduka yao.
“Usalama ni jukumu la kila mmoja na hatuwezi kuacha maduka yetu bila kulindwa halafu mali yetu ikiibiwa tunaanza kulalamika.” 


