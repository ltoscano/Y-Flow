Shakespeare angemweka Pindi Chana kundi gani?
Nov 14, 2013

KATIKA mojawapo ya maandishi yake, William Shakespeare alipata kuandika; “Kuna watu wanazaliwa wakiwa wakuu…. Wengine wanapata ukuu wao kutokana na mambo waliyoyafanya na wengine wanaupata tu ukuu.”

Mtu kama Mahatma Gandhi, Nelson Mandela au Julius Nyerere walizaliwa wakiwa wakuu. Watu wa namna hii hutokea nadra na kwa vipindi maalumu.

Wengine wameupata ukuu kwa sababu ya kujituma na kufanya makuu katika taaluma au majukumu yao. Mtu kama Pele kwenye soka, Pablo Picasso kwenye uchoraji, Giuseppe Verdi kwenye utunzi wa muziki, Albert Einstein kwenye sayansi na Elvis Presley kwenye burudani.

Kuna ambao wamekuwa wakubwa kwa sababu wameukuta ukuu kwenye sahani. Hapa, bila shaka, Shakespeare alikuwa akizungumzia watoto wa wafalme na wafanyabiashara wakubwa au matajiri.

Malkia Elizabeth hakufanya jitihada yoyote kuwa malkia wa Uingereza. Mfalme Mswati hakufanya lolote kuwa mtawala wa Swaziland. Watoto wa familia za akina Rockefeller, Bill Gates na watoto wa masultani wa nchi za ghuba wala hawahitaji kufanya lolote kutunza ukuu wao. Kuzaliwa kwao katika familia hizo kulikuwa tiketi tosha ya kuwafanya wakuu.

Halafu kuna watu kama Pindi Hazara Chana! William Shakespeare pamoja na ukuu wake wote, hakuweza kubaini mwanasiasa kama huyu anaweza kuwekwa kwenye kundi gani. Hana hadhi ya akina Nyerere na hivyo haangukii katika kundi la kwanza.

Hajafanya makubwa kama akina Verdi, Picasso na Pele na hivyo hawezi kuwekwa katika kundi la pili. Hajazaliwa katika ukoo wa kifalme kama akina Mswati na hivyo hayupo katika kundi la tatu.

Lakini, mwanasiasa huyu ni mbunge wa Viti Maalumu (CCM) kupitia Viti Maalumu, Mjumbe wa Kamati Kuu ya CCM na pia Mwenyekiti wa Kamati ya Bunge ya Sheria ambayo imeshiriki katika mchakato wa kutengeneza Katiba Mpya ya Tanzania.

Je, kwa vyeo vyote hivyo alivyopachikwa, Pindi Hazara Chana anastahili kuingizwa katika kundi la wakuu? Kwa maoni yangu, HAPANA!

Kwa mara ya kwanza, nilimsikia Pindi Hazara Chana wakati alipoteuliwa kuwa Mjumbe wa Kamati Kuu ya CCM wakati wa uenyekiti wa Rais mstaafu, Benjamin Mkapa.

Wakati huo, Chana alikuwa kijana mwenye umri wa chini ya miaka 30. Hakuwa mwanasiasa maarufu lakini Wa tanzania waliambiwa ni msomi wa sheria na ni miongoni mwa vijana wapya ndani ya chama waliotarajiwa kupewa madaraka makubwa siku za baadaye.

Leo hii, zaidi ya miaka kumi tangu uteuzi ule wa kushtusha, ni wazi Pinda Chana amepwaya.

Nitatoa mifano. Kwa mujibu wa Utafiti uliofanywa na taasisi binafsi ya TWAWEZA ya hapa nchini kuhusu iwapo wabunge wanafanya kazi wanayotumwa bungeni, Pindi alishika nafasi ya 124 miongoni mwa wabunge wote.

Kwa mujibu wa takwimu hizo, Chana amezidiwa na wabunge kama vile Stephen Ngonyani (Profesa Maji Marefu), Esther Bulaya na wengineo ambao amewazidi kwa kukaa muda mwingi bungeni na kielimu pia.

Ili kukuweka sawa kuhusu mbunge huyu, naomba kuuliza swali moja tu; kuna hoja gani nguli uliyowahi kuisikia bungeni ambayo iliwasilishwa na mwanasheria huyu “mahiri” kwa mujibu wa wateuzi wake?

Marehemu Amina Chifupa alikaa bungeni kwa kipindi cha chini ya miaka mitatu tu lakini ingawa hatunaye duniani (Mola amlaze pema), Wa tanzania walau wanamkumbuka kuhusu hoja yake ya watumiaji wa dawa za kulevya.

Halima Mdee amekuja baada ya Chana lakini walau wananchi wa Wilaya ya Kinondoni wanafahamu wana mtu anayepigana na ufisadi katika ugawaji wa maeneo katika eneo lao.

Baadhi yenu mtakuwa mnajiuliza, kwa nini natumia ukurasa huu kwa ajili ya mbunge huyu? Imenibidi kufanya hivi kutokana na namna mbunge huyu alivyosimama kidete kutetea muswada wa serikali uliokuwa ukitaka kuwabana waandishi na vyombo vya habari.

Jambo la kushukuru ni kwamba Bunge kwa ujumla wake lilisimama kidete kupinga muswada huo uliotaka kufanyiwa mabadiliko kwa baadhi ya vipengele vya Sheria ya Magazeti ya mwaka 1974.

Wakati wabunge kama Peter Serukamba, Bulaya, Martha Mlata, Tundu Lissu na John Mnyika wakiupinga muswada huo, Chana na mwenzake, Mwigulu Nchemba (huyu naye nitamjadili kwa kina katika siku zijazo), walikuwa wakipinga muswada huo.

Ni Chana ambaye alisimama kidete na kueleza namna waandishi wanavyotumika kuchafua watu. Ni mwanasheria huyu (aliyesomea Urusi) ambaye aliona muswada huu utakuwa muhimu kuliko sheria nzima ya vyombo vya habari iliyokuwa ikipendekezwa na wenzake.

Sijawahi kuona au kusikia habari yoyote mbaya kuhusu mbunge huyu ambayo angeweza kulalamika kwamba aliwahi kuchafuliwa. Ninachojua ni kwamba amewahi kutuhumiwa kuzungumza bungeni na kulalamika kwamba ingawa ana sifa zote, amenyimwa kibali cha kuvuna katika msitu wa Sao Hill.


