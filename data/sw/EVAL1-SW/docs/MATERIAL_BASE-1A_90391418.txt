
Hospitali Jeshi la Wananchi Lugalo yapandishwa hadhi Jul 16, 2012

HATIMAYE Hospitali ya Jeshi la Ulinzi la Wananchi (JWTZ), Lugalo imepandishwa hadhi na kuwa hospitali ya rufaa baada ya kukidhi viwango katika huduma ya utoaji tiba. Uamuzi huo unalenga kuboresha huduma za afya nchini.

Nimezungumza na mmoja wa wataalamu hospitalini hapo ambaye kwa sababu yeye si msemaji rasmi wa jeshi alikataa jina lake kuandikwa gazetini lakini alinieleza maneno haya kuhusu upandishaji hadhi wa Hospitali ya Lugalo; “Kwanza nataka nikufahamishe, Mhimbili si Hospitali ya Rufaa bali ni Hospitali ya Taifa, Hospitali ya Rufaa ni Bugando mkoani Mwanza, Moshi KCMC na Mbeya.”

“Suala la kuzingatia katika kuipatia hospitali hadhi ya rufaa ni pamoja na kuzingatia idadi ya wagonjwa wanaotibiwa, idadi ya madaktari (wataalamu), idadi ya vitanda vya kulaza wagonjwa, ambapo tayari Lugalo ina zaidi ya vitanda 300.

“Suala jingine ni kuwa na vifaa vya kupimia wagonjwa (diagnostic equipments), haya ndiyo masuala muhimu ya kuzingatia hospitali kupandishwa wadhifa,” alisema mtaalamu huyo.

Akizungumzia hatua ambazo zimefikiwa na JWTZ katika suala la utoaji huduma za afya nchini, daktari huyo mtaalamu alisema; “Sisi tuna idadi ya kutosha ya vyuo vya tiba. Tunacho chuo cha diploma katika masuala ya dawa, chuo diploma cha maofisa wa kliniki, chuo cha mafunzo ya wauguzi (nursing) pamoja na Chuo Kikuu cha Dawa tunachotarajia kufungua wilayani Bagamoyo, mkoani Pwani ambako tutajenga pia hospitali kuu.”

Kuhusu gharama zinazotozwa hospitalini Lugalo anasema; “Wagonjwa wamekuwa wakitozwa gharama nafuu za matibabu hususan katika suala la upasuaji (surgery), ambapo ni gharama ya kiasi cha shilingi laki mbili, ikilinganishwa na hospitali nyingine za serikali na zile za sekta binafsi.

Wakati hospitali hiyo ikipandishwa hadhi kuwa ya rufaa, Mkurugenzi wa Hospitali hiyo, Brigedia Jenerali V.T Lyimo anasema; “Asilimia sabini ya wagonjwa wanaotibiwa hapa ni raia, asilimia thelathini ni familia zetu, ila kwa kipindi hiki idadi ni kubwa sana, tunapokea wagonjwa wengi hasa baada ya kuwapo kwa mgomo wa madaktari katika baadhi ya hospitali za serikali.”

Akizungumzia sababu za wao kutoa huduma hizo hospitalini hapo badal ya kutoa huduma hizo kwenye hsopitali zilizoathiriwa na mgomo, Lyimo alisema;
“Kilichosababisha kutoa huduma katika hospitali zetu kambini badala kwenda katika hospitali za kiraia wakati wa mgomo ni kukosekana kwa ushirikiano kutoka kwa wenzetu (madaktari Mhimbili) kipindi cha mgomo wa mwezi Machi, mwaka huu”

“Kwa kweli tulikosa ushirikiano na hata wakati mwingine kuhofia usalama wetu, mbaya zaidi unakwenda mahala lakini unaona kabisa dalili kwa mwenyeji wako za kutofurahia uwepo wako pale, hilo hatukulifurahia, hali hiyo ilisababisha tuone umuhimu wa kuboresha hospitali na kuendelea kutolea huduma zetu katika hospitali zetu tulizozizoea. Pia tumeona ni wakati wa kuboresha hospitali zetu ili si tu zitoe huduma nzuri kwa dharura iliyojitokeza (migomo) bali pia kwa ajili ya kuendelea kutoa huduma kwa mamlaka za kiraia hapa Hospitali ya Rufaa ya Lugalo.”

Akizungumzia wajibu wa taasisi hiyo kwa umma wa Wa tanzania, Lyimo amesema;
“Inapotokea dharura mahala popote kama kutokea kwa mafuriko ama dharura yoyote ile, ni wajibu wetu kusaidia mamlaka za kiraia kulingana na kiapo chetu ambacho kila aliye mtumishi ninaamini anacho kiapo. Hivyo ni vema tuzingatie viapo vyetu kwa ajili ya kutumikia umma.

Hata hivyo, Lyimo hakusita kuzungumzia suala la maadili kwa watumishi wa umma akisema iko haja ya kuanzishwa mafunzo ya Jeshi la Kujenga Taifa (JKT), ili kurejesha nidhamu katika kuitumikia nchi kwa sababu jeshi ni mahala pa kujifunza zaidi uzalendo, elimu ya uraia, malezi, hali ya usawa katika kuondoa matabaka na kujenga raia wakakamavu.

Hali kadhalika Lyimo hakusita kuzungumzia utandawazi na athari zake kwa Tanzania. Katika hilo anasema; “Umeleta athari (utandawazi), baadhi ya viongozi wanashindwa kuwajibika, wengine sasa hawaipendi nchi. Walio wengi wako kimaslahi hali inayotishia uhai wa taifa, ni vema yakawapo mafunzo ya mgambo kama ilivyokuwa awali, enzi ya uongozi wa Mwalimu Julius Nyerere.”

Aliwaomba madaktari wenzake ambao wameshiriki mgomo kurejea kazini na kuwasihi kwamba katika kutafuta muafaka ni vema wakaamini utatuzi unapatikana kwa njia ya mazungumzo.

Kwa upande wake, Mkurugenzi Mkuu wa Mawasiliano JWTZ makao makuu, Luteni Kanali Kapambala Mgawe, alisema jeshi limekuwa likikumbana na vikwazo pindi linapohitaji kutekeleza majukumu yake kwa mamlaka za kiraia, kwa mujibu wa maelekezo ya Serikali, majukumu ambayo alisema yapo pia kwa mujibu wa sheria ya ulinzi wa taifa.

“Huwa hatupati ushirikiano wa kutosha tunapokwenda kusaidia mamlaka za kiraia na hii ilitokea hata pale tulipohitajika kwenda kutoa huduma katika Hospitali ya Taifa Muhimbili wakati wa mgomo wa mwezi Machi, mwaka huu, mazingira hayo ya kutopata ushirikiano yalitulazimu kurudi katika hospitali zetu ili kutoa huduma kwa wagonjwa.

“Wananchi wanatakiwa wafahamu kuwa jeshi lina wataalamu wengi wa kufanya kazi ikiwa tu watahitajika. Nchi hii tungepiga hatua kubwa sana lakini huwa inajitokeza mikingamo inayoambatana na madai kuwa eti jeshi linaingia maeneo mengine.

Hata hivyo, Mgawe alisema wamefarijika kwa hospitali yao ya Lugalo kupandishwa hadhi na kuwa Hospitali ya Rufaa. “Nasikia faraja sana kwa Hosiptali ya Jeshi Lugalo kupandishwa hadhi na kuwa Hospitali ya Rufaa,” alisema .

Akikumbusha majukumu ya JWTZ Mgawe anasema; “Pale ambapo Serikali itakuwa inahitaji msaada wa jeshi katika kutoa huduma, msaada huo utafanyika kwa mujibu wa sheria na hao wanaogoma wasiendekeze tabia ya kugoma bali ni vema wakatekeleza majukumu yao kwa mujibu wa viapo vyao.

Akizungumzia majukumu ya taasisi za Serikali, Mgawe anasemal; “Kama ni taasisi, zote zina mahitaji muhimu, ni kama mwili wa mwanadamu namna unavyofanya kazi, kama ni nyongeza ya posho au mishahara ieleweke ili kila idara iwajibike lakini tukianza, daktari anadai, mwalimu anadai na sisi huku tukaanza kudai, itakuwa ni vurugu. Hakuna kazi isiyo na athari na kwa hiyo, jambo la muhimu ni kila mmoja wetu atambue wajibu wake.”

Mgawe naye alilisisitiza umuhimu wa kuanzisha mafunzo ya Jeshi la Kujenga Taifa kama ilivyokuwa awali miaka 1964, ambapo vijana walifundishwa maadili, kuipenda nchi, kuilinda, kujenga ushirikiano na mshikamano kitaifa.

Anasema; “Mataifa mengi yanawajenga vijana wao kuwa na mwelekeo, JKT lazima irudi ili iweze kuwajenga vijana kiukakamavu na waipende nchi,” alisema na kuongeza.
“Kukosekana kwa JKT, ni kama janga la kitaifa. Hii inatufanya tusiwe na umoja, enzi ya Mwalimu Julius Nyerere, niliwahi kupakua mabomu kutoka kwenye gari kwa saa 24 kwa sababu ya uzalendo, ni vema JKT irejeshwe ili vijana wetu waende kupatiwa mafunzo huko.”


