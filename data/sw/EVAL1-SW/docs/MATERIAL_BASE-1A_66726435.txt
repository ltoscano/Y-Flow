Shirikisho la Jamhuri za Tanzania
Jan 11, 2014

WIKI iliyopita tuliandika kwamba Rasimu ya Pili ya Katiba ya Tanzania waliyokabidhiwa Rais Jakaya Kikwete pamoja Rais wa Zanzibar, Dk. Ali Mohamed Shein ina mengi yaliyo mazuri lakini hata hivyo inahitaji kunyooshwa na kupigwa msasa.
Katika makala haya nitayataja machache ambayo ninahisi yanahitaji kuzingatiwa tena ili kuifanya Rasimu hiyo iwe bora zaidi na iyakidhi mahitaji na matarajio ya wananchi.
Yapo mengi na yenye kuvihusu vipengele vingi vya Rasimu hiyo lakini nitayoyagusia hapa takriban yote yanahusiana na muundo mpya wa Muungano unaopendekezwa na Rasimu hiyo.
Lenye kusikitisha ni jinsi Tume ya Mabadiliko ya Katiba ilivyoyapuuza matakwa ya wengi wa Wazanzibari ya kutaka pawepo Muungano wa Mkataba baina ya Tanganyika na Zanzibar. Licha ya kwamba, kwa mujibu wa Rasimu ya Pili ya Katiba, asilimia 60 ya Wazanzibari waliotoa maoni yao walitaka pawepo umoja baina ya nchi hizo utakaoongozwa na Mkataba, Tume ya Katiba hata hivyo ilishindwa kuwaridhia.
Badala yake Tume imependekeza muundo wa Muungano uwe wa aina ya shirikisho lenye serikali tatu. Lakini hata katika pendekezo hilo kuna mambo kadhaa yanayohitaji kurekebishwa.
La awali kabisa ni jina la taifa. Ibara ya 60 (1) ya Rasimu ya Pili ya Katiba inaeleza kwamba Jamhuri ya Muungano wa Tanzania “utakuwa na muundo wa shirikisho lenye serikali tatu…” Kama kutakuwa na muundo wa shirikisho kwa nini basi badala ya jina la taifa kuendelea kuitwa “Jamhuri ya Muungano wa Tanzania” haligeuzwi likawa “Shirikisho la Jamhuri za Tanzania” ama kwa ufupi “Shirikisho la Tanzania.”
Jina hilo la “Shirikisho la Jamhuri za Tanzania” litaendana vyema na muundo mpya wa Muungano wa serikali tatu ambao kwa hakika ni muundo wa Shirikisho la Jamhuri mbili Washirika kila Jamhuri (nchi) Mshirika ikiwa na serikali yake yenyewe na ya tatu ikiwa ya hilo Shirikisho.
Jambo moja lililodhihiri katika muda wote huu wa miaka 50 tangu uasisiwe Muungano wa Tanganyika na Zanzibar ni kwamba Muungano huo uliganda na kuwa wa nchi hizo mbili tu zilizoungana Aprili 1964. Hakuna nchi yoyote nyingine iliyoonyesha shauku au hata kijihamu cha kutaka kujiunga na Muungano huo.
Kulikuwa na uvumi wakati mmoja kwamba Serikali ya Comoro iliyokuwa ikiendeshwa na Rais Ali Soilih, katika miaka ya kati ya 1970 ilifikiria kujiunga na Muungano huo. Lakini huo ulikuwa ni uvumi tu uliokuwa ukivumishwa na maadui wa Soilih. Wazushi hao wakisema kwamba Tanzacomo lilikuwa jina lililopangwa kutumika baada ya Comoro nayo kujiunga na Muungano.
Tetesi hizo hazikuwa na ukweli wowote lakini waliokuwa wakizieneza wakifanya hivyo kwa lengo la kumpaka matope Soilih na serikali yake kwani wakitambua kwamba wananchi wengi wa Comoro walikuwa wakipinga kuwako kwa majeshi ya Tanzania visiwani Comoro na wangepinga pia nchi yao kujiunga na Muungano wa Tanzania.
Pengine wakati huo Tanzania ingekuwa na mfumo wa shirikisho la kila nchi katika shirikisho hilo kuwa dola kamili lisilomezwa, au kuwa katika hatari ya kumezwa, na dola jengine labda nchi kama Comoro au Msumbiji au Zambia zingeshawishika kujiunga nalo.
Tukiifuata mantiki hiyo ndio tunasema kwamba mpangilio ujao wa kuwa na Shirikisho lenye kutumia jina hilo la ‘Shirikisho la Jamhuri za Tanzania’ litaweza likawa kivutio cha kuzivutia nchi nyingine jirani ziwe na raghba ya kujiunga na Shirikisho hilo jambo ambalo halikutendeka kabla.
Shirikisho hilo likikua katika kanda ya Afrika ya Mashariki na ya Kati litakuwa moja ya matofali ya kuujenga umoja wa kisiasa wa Bara la Afrika na hivyo kutimiza ndoto ya wanamajumui wa Kiafrika ya Bara la Afrika kuungana kisiasa na kiuchumi.
Jambo jengine linalohitaji kurekebishwa ni jina la kiungo kitachoziunganisha Serikali za Nchi Mbili Washirika. Si lazima kiungo hicho kiitwe ‘Serikali’ na wala si lazima mkuu wa kiungo hicho aitwe ‘Rais’. Tanzania inaweza, mathalan, ikaiga mfano wa Jumuiya ya Ulaya na badala ya kukiita kiungo hicho ‘Serikali’ inayosimamia ‘Mambo ya Muungano’ ikakiita kiungo hicho ‘Tume ya Shirikisho’.
Hivyo, hata kiongozi wa Tume hiyo anaweza asiitwe Rais na akaitwa vingine kama kwa mfano, ‘Mwenyekiti’ wa Tume ya Shirikisho. Pendekezo hili litawaondoshea udhia watu kama Samuel Sitta, Waziri wa Ushirikiano wa Afrika ya Mashariki, anayeona taabu Tanzania kuwa na marais watatu.
Jina jengine linalohitaji kubadilishwa ni lile la hayo ‘Mambo ya Muungano’; badala yake yawe ‘Mambo ya Shirikisho’. Na orodha ya mambo hayo ambayo Rasimu ya Pili ya Katiba imependekeza yawe saba inahitaji kuangaliwa upya ili kuziwezesha Nchi Washirika (Tanganyika na Zanzibar) kila mojawao iwe na mamlaka yake kamili ya kidola.


