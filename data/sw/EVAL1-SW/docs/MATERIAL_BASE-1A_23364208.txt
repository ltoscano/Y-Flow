
Wa tanzania na hulka ya ‘kuridhika kirahisi’ May 31, 2012

MIONGONI mwa vitabu vya mwanzo kabisa vya Kiingereza nilivyopata kuvisoma nikiwa mtoto mdogo miaka ya mwanzoni ya sitini, ni mfululizo wa vitabu vya hadithi za watoto vilivyopewa jina la ‘Bedtime Stories’.
Watoto wa kizungu tuliokuwa tukicheza nao ambao walikuwa ni watoto wa madaktari na manesi wa Kijerumani wa hospitali kubwa iliyojengwa kijijini kwetu Bumbuli na iliyokuwa ikimilikiwa na madhehebu ya Kilutheri ya Bumbuli Mission Hospital na ambayo ndio kwanza ilikuwa imefunguliwa, walituambia kuwa vitabu hivyo vilikuwa ni kwa ajili ya wazazi wetu kutusomea wakati wa kulala.
Tuliwasamehe. Wasingejua kuwa sio tu kwamba ni wazazi wetu wachache sana ambao lugha ya Kiingereza ilikuwa inapanda kiasi cha kuweza kutusomea na kututafsiria kilichokuwa kimeandikwa kwenye vitabu hivyo, lakini zaidi pia kwamba wazazi wetu walikuwa wanachoka mno na suluba za mchana kutwa kiasi cha kuwa wanasinzia wakati wa chakula cha jioni.
Usiulize sisi wenyewe tulikuwa tunawasiliana vipi na watoto hao wa Kijerumani ambao nao lugha ya Kiingereza ilikuwa haipandi. Yatosha tu kusema kuwa kuna hii lugha ‘fulani’ ya watoto duniani kote inayotegemea zaidi ishara na sauti fulani fulani inayowafanya kuelewana hasa linapokuja suala la kucheza pamoja!
Niseme tu kuwa nilipata faraja kuwa watoto wale wa Kijerumani waliporudi kwao walikuwa wanajua sentesi kadhaa za lugha ya Kisambaa kuliko hata walivyokuwa wanajua lugha ya Kiingereza!
Ni baadaye sana Kiingereza kilipoanza kuacha kuwa moja ya ‘maajabu saba ya dunia’ kwangu, nilipovitoa vitabu vile darini vilipokuwa vimetupwa na kuchakazwa na moshi baada ya kutosheka kuangalia picha zake ndipo taratibu nikaanza kuelewa maudhui ya hadithi zile zilizopewa jina la bedtime stories.
Nyingi ya hadithi ndani ya vitabu vile zilihusu maisha ya kila siku ya watoto wa kizungu kwenye nchi za Ulaya, lakini kila moja ikiwa na fundisho fulani kuhusiana na suala fulani. Miongoni mwa hadithi nilizopenda sana ni ile iliypewa jina la So easily satisfied ambayo ilihusu watoto wawili wavulana ndugu wa familia moja.
Hadithi hiyo inaeleza jinsi mtoto mkubwa wa familia hiyo alivyokuwa na tabia ya kutoridhika katika kila jambo lililotokea nyumbani kwao. Inaelezwa, kwa mfano, kwamba ilipofika wakati wa sikukuu na wazazi kuwataka wachague zawadi ambazo wangependa wanunuliwe, yeye angekuja na orodha ndefu ya zawadi alizotaka na ingemchukua muda kukubaliana na orodha fupi zaidi iliyopendekezwa na wazazi wake!
Tofauti na yeye, mdogo mtu yeye mara nyingi aliwaomba tu wazazi kumletea kile ambacho wangeona kinafaa, na hata pale ingetokea akaahidiwa kitu na wazazi wakasahau kutekeleza, basi, yeye angeshukuru tu na kusubiri siku ambayo wangekumbuka.
Kwa kifupi, yeye alikuwa so easily satisfiedtofauti na kaka yake ambaye lazima angezua zogo kubwa la kutaka wazazi wake kutimiza walichoahidi wenyewe!
Fundisho kuu la hadithi hiyo likawa ni kwamba mtoto mzuri ni yule tu anayeridhika na alichopewa na wazazi wake na yule ambaye siku zote alikuwa haridhiki alikuwa na hatari ya kuwa mfuasi wa shetani.
Ni baadaye sana niliporudiarudia kusoma hadithi ile na fundisho lake, ndipo nilipogundua kuwa kwangu mimi shujaa wangu alikuwa yule ambaye alikuwa haogopi kusema kile alichokuwa akiwaza moyoni mwangu na sio yule aliyekuwa so easily satisfied hata kwa maneno tu.
Kwangu mimi, wazazi wale, bila kujua, walikuwa wanamjenga mtoto wao aliyekua so easily satisfied katika kukubali kila anachoambiwa bila angalau kusumbua akili yake kidogo tu kuhoji uhalali na ukweli wa anachoambiwa.
Kwa bahati mbaya zaidi, yapo matukio kadhaa yanayotokea nchini mwetu ambayo yananifanya niamini kwamba Wa tanzania walio wengi wamekulia katika malezi ya aina ya yule mtoto mpole ambaye ni so easily satisfied, na hawataki tabu na mtu; hata kama kwa kufanya hivyo kunawaumiza wao wenyewe.
Nimeikumbuka tena kanuni hii ya kuwa so easily satisfied majuzi wakati niliposoma kuhusu wafanyakazi wa mgodi wa makaa ya mawe wa Kiwira wanaosemekana kusukuma gari la Waziri wa Nishati na Madini, William Ngeleja na Mbunge wa Kyela, Harrison Mwakyembe kwa furaha baada ya Waziri huyo kuwaahidi wafanyakazi hao kuwa wangelipwa mishahara yao ya miezi 14 ambayo walikuwa hawajalipwa! 
Kauli na ahadi hiyo tu ilitosha kuwafanya wafanyakazi hao kushangilia kusukuma gari la Waziri; huku wakishangilia kwa furaha.
Hawa ni watu waliokuwa wamekaa miezi 14 bila kulipwa mshahara kiasi cha kufikia kuuza mkaa; huku wakishuhudia malumbano ya nani mmiliki wa kiwanda hicho ambayo yalikuwa hayawasaidii lolote.
Nilidhani kwamba kwa hali ya kawaida kabisa badala ya kushangilia walipaswa kumuweka kitimoto Waziri na kupewa uhakika wa lini ahadi yake itatekelezwa na isipotekelezwa hadi wakati huo wachukue hatua gani.
Haikuwa hivyo. Kama ilivyo kawaida ya Wa tanzania wafanyakazi wale wakaishia kuwa so easily satisfied na kauli na maneno tu ya Waziri.
Badala ya kuonyesha hasira zao angalau kwa kununa tu, wao wakashangilia na kusukuma gari la Waziri na kuokoa mafuta kwa kiasi fulani.
Furaha yao eti ni kuambiwa kuwa mipango iko mbioni kuhakikisha kuwa wanalipwa malimbikizo yao yote ya mishahara ya miezi 14 kabla ya mwisho wa mwezi huu wa Oktoba. Nitakuwa mtu wa kwanza kuungana nao kushangilia na kusukum gari la Waziri ahadi hiyo itakapotimizwa kabla ya mwisho wa mwezi huu.
Hata hivyo, hatupaswi kuwanyooshea mkono wa lawama Wa tanzania wenzetu hao.
Walichofanya ni kuendeleza tu jadi yetu ya kuwa so easily satisfied na kauli na ahadi za viongozi wetu.
Tuangalie ni msururu wa viongozi wangapi ambao wamekwenda Shirika la Reli (TRL) na kujaribu kupata suluhu ya matatizo yanayolikumba shirika hilo, lakini bila mafanikio.
Natukumbuke ni ahadi ngapi zimeshatolewa na viongozi hao za kupatikana kwa ufumbuzi wa tatizo hilo, na mara ngapi wafanyakazi wa shirika hilo, katika kuendeleza jadi ya Wa tanzania ya kuwa so easily satisfied wameshangilia lakini mwisho wa siku wamejikuta wakilazimika kugoma ili kushinikiza kupatikana kwa ufumbuzi ulioahidiwa.
Tuangalie mgomo wa walimu kuhusu malimbikizo ya mishahara na posho zao.
Tuwakumbuke pia wazee wetu wa Jumuiya ya Afrika Mashariki. Wote hawa kila baada ya muda wanaibuka kukumbushia madai yao, wanapewa ahadi tamutamu na kuwa so easily satisfied na ahadi hizo, lakini mwisho wa yote wanajikuta wapo palepale pa ahadi tamutamu walipoishia!
Wakati umefika sasa wananchi kuacha kukubali majibu mepesi mepesi wanayopewa na viongozi wao kuhusiana na matatizo yao. sio lazima kumshangilia kiongozi na kusukuma gari lake kila anapotoa ahadi ambayo inaelekea waziwazi kwamba inatolewa kutokana na mazingira ya wakati uliopo.
Wananchi kama wale wa Kiwira kule Mbeya, kwa mfano, hawakuwa na sababu yoyote ya kuwa watoto watakatifu wanaokuwa so easily satisfied na kauli nyepesi nyepesi zenye kila dalili ya kuwaondoa njiani tu; kwani ni kipi cha mno wangekosa iwapo wangeamua kuwa kimya tu na kusubiri ahadi ya Waziri itekelezwe huo mwisho wa mwezi Oktoba ndipo washangilie na kusukuma gari la Waziri?
Badala ya kushangilia, walitakiwa kumhoji Waziri uhakika wa ahadi yake na itakapofika tarehe aliyosema kama hawajapata haki yao wafanyeje. Kwa watu ambao wamekaa miezi 14 bila mishahara na huyo Waziri alikuwepo hakukuwa na sababu yoyote ya kusukuma gari lake; labda tu kama lilikataa kuwaka na dereva wake akaomba msaada!
Tunapaswa sasa kuwa kama yule mtoto mwingine ambaye wazazi wake waliposhindwa kutekeleza ahadi waliyomuahidi wenyewe hakusita kuwauliza, bila kuwavunjia heshima. Wakati wa kuwa so easily satisfied na kauli na ahadi nyepesi nyepesi za viongozi wetu sasa umepita. Tuamke.


