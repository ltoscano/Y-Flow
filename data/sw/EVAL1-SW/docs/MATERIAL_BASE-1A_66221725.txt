
Amana waomba msaada wa kujengewa wodi za wazazi
Julius Mathias, Mwananchi jmathias@mwananchi.co.tz
Dar es Salaam. Wakati dunia ikisherehekea Siku ya Mama jana, wadau wa afya wameombwa kujenga wodi za wazazi kwenye hospitali zilizopo nchini.
Mkuu wa Idara ya Wagonjwa wa Ndani wa Hospitali ya Amana, Dk Francis Itima alisema kwa sasa taasisi hiyo inajitosheleza kwa mahitaji ya vitanda, magodoro na mashuka. 
Dk Itima alisema hayo kwa niaba ya Mganga Mkuu wa Hospitali ya Amana, Meshack Shimwela wakati akipokea msaada wa vifaatiba, vifaa vya usafi na mazingira kutoka Benki ya Azania.
Ili kuboresha afya kwa kipindi kuanzia mwaka 2007 hadi 2013 Serikali ilijenga zahanati 1,640; vituo vya afya 122 na hospitali mpya 19.
Jitihada hizo zinaonekana kuhitaji kufanyiwa kazi baada ya idadi ya watu kuongezeka kwa kipindi hicho. 
Katika maadhimisho hayo, Benki ya Azania ilitoa maboksi 150 ya mabomba ya sindano, 500 ya sindano, galoni 30 za spiriti na 16 za dawa ya chooni. Mkurugenzi wa Mikakati na Biashara wa Azania, Mwanahiba Mzee alisema wametoa msaada kwa kuthamini umuhimu wa mama kwa familia na Taifa kwa ujumla. 


