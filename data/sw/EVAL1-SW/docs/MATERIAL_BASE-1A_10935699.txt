Kikwete akwepa ‘mshiko’
Nov 14, 2013

RAIS Jakaya Kikwete amekwepa nyayo za mtangulizi wake, Rais Benjamin Mkapa, ambaye akiwa madarakani aliwahi kupewa zawadi ya bakuli la dhahabu, huku mkewe, Anna akipewa bangili za dhahabu na Mgodi wa Dhahabu wa Geita lakini sasa kwa upande wake, Kikwete amerudisha zawadi ya dhahabu kwa wahusika. 
Mkapa aliwahi kupokea zawadi hiyo wakati wa uzinduzi wa Mgodi wa Geita, Agosti mwaka 2000, mgodi ambao ulikuwa katika ubia uliohusisha Kampuni ya Ashanti Goldfields ya Ghana na Africa Anglogold ya Afrika Kusini, na Kikwete naye amegomea zawadi katika uzinduzi wa mgodi wa Nyamigogo, huko huko Geita.
Katika hali inayoashiria kukwepa nyayo hizo za mtangulizi wake, Ikulu ya Dar es Salaam Jumanne wiki hii, ilitoa taarifa kwamba Kikwete amerudisha zawadi ya dhahabu safi gramu 227, aliyopewa na Kampuni ya Nyamigogo Grand Vezir Holdings, mkoani Geita.
Hata hivyo, Kikwete amerudisha dhahabu hiyo kwa masharti maalumu, akitaka itumike kuwasaidia watoto yatima.
“Rais Kikwete ametoa maelekezo hayo Jumatatu, Novemba 11, 2013, baada ya kukabidhiwa zawadi ya dhahabu hiyo wakati wa sherehe ya kuzindua mgodi wa uchenjuaji dhahabu wa kampuni hiyo, nje kidogo ya mji mdogo wa Kharuma ambako ndiko makao makuu ya wilaya mpya ya Nyang’hwale, Mkoa wa Geita.
“Gramu hizo 227 ambazo ni sawa na aunzi nane zina thamani ya Sh. milioni 16 kwa bei ya sasa ya soko la dhahabu duniani,” inaeleza taarifa hiyo ya Ikulu.
‘Nifanyeje na hii dhahabu?’
Inaelezwa kwamba baada ya kukabidhiwa zawadi hiyo, Rais Kikwete aliuliza: “Sasa nifanye nini na zawadi hii? Nawarudishieni hii dhahabu, iuzeni popote mnakotaka na fedha itakayopatikana tutawapa watoto yatima.”
Mgodi wa Nyamigogo ambao ni mgodi wa marudio, unaozalisha dhahabu kutokana na mchanga ambao huko nyuma umepata kufuliwa na kutoa dhahabu, ulianzishwa mwaka 2011 na mpaka sasa zimewekezwa kiasi cha Sh.bilioni 1.6 katika uendelezaji wa mgodi huo.
Ni baada ya WikiLeaks
Uamuzi huo wa Kikwete kukwepa kuchukua zawadi unakuja ikiwa imepita miaka miwili sasa, tangu mtandao wa kimataifa wa mawasiliano, WikiLeaks, kuvujisha habari zinazodai aliwahi kupewa zawadi ya suti tano, habari ambazo hata hivyo, zilikanushwa na Kurugenzi ya Mawasiliano Ikulu jijini Dar es Salaam.
Katika taarifa yake, WikiLeaks mtandao uliopata kuvujisha siri mbalimbali za mataifa na viongozi mashuhuri duniani, walidai aliyekuwa Balozi wa Marekani nchini Tanzania, Michael Retzer, amewahi kusema katika maelezo yaliyokaririwa, kwamba Rais wa Tanzania, Jakaya Kikwete alikubali kupokea zawadi ya suti kutoka kwa mmiliki wa Mtandao wa Kimataifa wa Hoteli za Kempinski, ambaye ni raia wa Falme za Kiarabu (United Emirates), Ali Albwardy.
Taarifa hizo zilidai kwamba Balozi Retzer, alitoa maelezo hayo katika mazungumzo yake naLisa Pile ambaye ni Meneja na Mkurugenzi wa Habari wa Hoteli ya Kilimanjaro-Kempinski-Dar es Salaam.
Katika kujibu tuhuma hizo, taarifa ya Ikulu ya Septemba 4, mwaka 2011, ilieleza kwamba habari hizo si za kweli, ni uzushi uliolenga kuchafua haiba na jina la Rais.
“Tunapenda kuweka wazi kabisa kwamba hakuna wakati wowote ambapo Rais alipokea zawadi kutoka kwa Ali Albwardy. Na kwa kweli kama kuna ushahidi wa suala hili tungependa uwekwe wazi mbele ya umma.
“Haikuwahi kutokea popote, hata pale Rais Jakaya Kikwete, alipokuwa Waziri wa Mambo ya Nje au kwa sasa akiwa Rais, alisafirishwa kwa ndege na yeyote kwenda London kununuliwa zawadi ya suti tano. Safari zake zote za London au maeneo mengine duniani zimekuwa za kikazi na zinalipiwa na serikali ya Tanzania.
Rasimu ya Katiba Mpya na zawadi

Katika awamu ya kwanza ya rasimu ya Katiba Mpya ambayo kwa sasa inafanyiwa mapitio ili kuandikwa kwa rasimu ya awamu ya pili, maadili ya viongozi wa umma yamewekwa bayana, likiwamo suala la kupewa na kupokea zawadi.
Katika sura ya tatu ya rasimu hiyo, inazungumzia maadili na miiko ya uongozi na utumishi wa umma, huku sehemu ya kwanza ikizungumzia moja kwa moja maadili ya viongozi wa umma.
Ibara ya 15 (1) inayozungumzia zawadi katika utumishi wa umma inaeleza; zawadi au kitu chochote kitakachotolewa kwa mtumishi wa umma katika shughuli za kiserikali ni zawadi kwa Jamhuri ya Muungano wa Tanzania na itawasilishwa kwa Katibu Mkuu Kiongozi, kupitia kwa Katibu Mkuu wa Wizara au taasisi ya serikali inayohusika, akianisha; kwanza, aina ya zawadi.
Pili, thamani ya zawadi; tatu, sababu ya kupewa zawadi na nne, mtu au mamlaka iliyotoa zawadi hiyo.


