
Afungwa kufuatia kifo
NA EVALYNE GITHINJI
MWANAMKE aliyemtupa mwanawe msituni na kusababisha mtoto huyo kuuawa na mbwamwitu amehukumiwa kifungo cha miezi saba jela na mahakama ya Nyeri.
Grace Wairimu mwenye umri wa miaka 20 alikabiliwa na shtaka la kujificha alipokuwa akijifungua na baadaye kumtupa mwanawe msituni mnamo siku ya Januari 26 katika kijiji cha Rurii, Kaunti ya Nyeri. 
Akitoa hukumu hiyo, Hakimu Mkuu Philip Mutua alisema kuwa ushahidi ulionyesha kuwa baada ya mtoto huyo kutupwa msituni, aliuawa na mbwa mwitu huku mbwa hao wakimvuta na kupeleka kichwa chake hadi nyumbani mwa mshtakiwa.
Kulingana na ushahidi uliotolewa na mamake mshtakiwa, Bi Cecilia Wanja, mwanawe alimweleza siku ya tukio kwamba alikuwa anaenda hospitalini kujifungua.
Hata hivyo, siku iliyofuata, Bi Wanja alimpigia simu Wairimu na kumueleza kwamba alikuwa anataka kumtembelea hospitalini ili angalau amuone mjukuu wake.
Hapo ndipo mshtakiwa alimfahamisha Bi Wanja kuwa mwanawe alikuwa ameaga dunia alipokuwa anazaliwa na juhudi za Bi Wanja kumwomba mshtakiwa kumuonyesha kadi ya hospitali aliyojifungulia ziliambulia patupu.
Bi Wanja alirejea nyumbani na baada ya muda mfupi, ajuza mmoja akawatembelea huku akitaka kujua kwa nini Wairimu alikuwa amemtupa mtoto wake.
Hapo ndipo mbwa mwitu kadhaa waliingia nyumbani mwa Bi Wanja huku wakiwa wamebeba kichwa cha mtoto huyo mchanga.


