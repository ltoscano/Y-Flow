
Zaidi ya miili 40 ya abiria walioangamia yapatikana
JAKARTA, ZAIDI ya miili 40 ilipatikana jana saa 48 baada ya msako mkali wa kutafuta mabaki ya ndege ya AirAsia QZ8501, kwa mujibu wa msemaji wa jeshi la majini la Indonesia Manahan Simorangkir.
Kulingana na msemaji huyo, miili hiyo ilipatikana ikielea katika bahari ya Java kilomita chache kutoka eneo la Borneo, ambapo ndege hiyo ilipoteza mawasiliano.
“Meli ya kivita ya Bung Tomo imethibitisha kuokoa miili 40 na idadi hiyo inaendelea kuongezeka,” alisema Bw Simorangkir.
Msako wa kutafuta ndege hiyo uko katika siku ya tatu sasa huku ukilenga maeneo 13 ya majini na ardhini.
Jamaa na marafiki waliokuwa wakitazama kituo cha televisheni za Indonesia walibubujikwa na machozi baada ya kuona miili hiyo pamoja na mabaki ya ndege hiyo yakitolewa.
Mmoja wa jamaa hao alizirai na akapelekwa hospitalini.
Kanali Tri Wibowo, ambaye ni mmoja wa wanaoongoza shughuli za uokoaji alisema, “Kwanza tulidhani kuwa abiria hao walikuwa hai kwani walionekana kutunyooshea mikono tuwaokoe. Lakini tulipowafikia tulibaini kuwa walikuwa tayari wameaga dunia.” Mkurugenzi wa kitengo cha kitaifa cha uokoaji SB Supriyadi alisema kuwa miili hiyo ilisafirishwa katika meli ya Indonesia. 
Mkurugenzi Mkuu wa AirAsia Tony Fernandes kupitia kwa mtandao wake wa Twitter alitoa pole zake kwa jamii na marafiki wa wote walioathiriwa na mkasa huo. 
Haya yanajiri huku vikundi mbalimbali vya kimataifa vikiendelea na shughuli za uokoaji kusaka miili zaidi katika ndege hiyo iliyokuwa na abiria 162.
Ndege hiyo ilikuwa safarini kwenda nchini Singapore ikitoka mji wa Surubaya nchini Indonesia. Shughuli za kuitafuta zinafanyika kwenye kisiwa cha Belitung.
Ndege za kijeshi kutoka Indonesia, Malaysia na Singapore zinaendelea kuisaka ndege hiyo Kusini Magharibi mwa pwani ya Borneo ambapo ndege hiyo ilitoweka.
Jumapili, ndege hiyo ilipoteza mawasiliano ikiwa juu ya anga za Mashariki mwa eneo la Java, baada ya nahodha kuomba kubadili mkondo wa safari kufuatia kuwepo na hali mbali ya hewa.
“Kufuatia habari tunazopokea na makadirio ya mahali ilipopotelea huenda ndege hiyo iko katika kina cha chini cha bahari,” alisema mkuu wa kitengo cha kitaifa cha uokoaji Bambang Soelistyo.
Alisema shughuli za kusaka ndege hiyo zimeongezeka hadi mita 50 ndani ya bahari huku mataifa kadhaa yakiendelea kutoa usaidizi wa vifaa vya kisasa kufanikisha juhudi hizo.


