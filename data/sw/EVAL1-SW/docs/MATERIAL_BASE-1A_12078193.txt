Tumejidanganya au tumewadanganya?
Jul 05, 2013

RAIS wa Marekani, Barack Obama, amekuwapo nchini kwa siku mbili, Julai mosi na pili, mwaka huu, 2013. Mambo mengi yamejitokeza kabla, wakati na baada ya kuwapo kwake hapa nchini, hasa jijini Dar es Salaam.

Yapo mambo ya kukera na yenye kutia furaha, lakini kama ilivyo kawaida katika matukio makubwa, vituko havikosekani. Kati ya mambo yaliyotokeza ni juhudi za watawala wa Manispaa na Jiji la Dar es Salaam kwa ujumla, kuweka maeneo ya mji katika hali ya usafi wa kuridhisha.

Usafi katika Jiji la Dar es Salaam umekuwa kwa kiwango cha juu, utadhani awali kabla ya ziara hiyo, hapakuwahi kuishi watu wanaostahili usafi kwa kiwango hicho cha, angalau, kuridhisha.

Utadhani awali, kabla ya ujio wa Obama, hata Rais Jakaya Kikwete, Waziri Mkuu Mizengo Pinda, Makamu wa Rais Dk. Gharib Bilal, Spika wa Bunge Anne Makinda, mawaziri na viongozi wakuu, akiwamo Katibu Mkuu Kiongozi, Balozi Ombeni Sefue, wote ambao wanaishi jijini Dar es Salaam, hakuwahi kuishi jijini ama kama wamekuwa wakiishi na kutumia miundombinu ya Dar es Salaam kama barabara, basi hawastahili kuishi Jiji lenye usafi unaoridhisha. 

Kwamba Rais Kikwete, viongozi wenzake na raia na wageni wengine wa jijini Dar es Salaam, jiji ambalo ndiko anaishi pia Waziri wa Mazingira, hawakustahili kuishi katika mazingira yanayoridhisha kama ilivyo kwa Rais Barack Obama ambaye amekuwapo nchini kwa siku mbili tu.

Kwamba tumeridhika, kuanzia Rais Kikwete na viongozi wake wengine akiwamo mkuu wa mkoa na wakuu wa wilaya, pamoja na raia wengine kuishi katika mazingira yasiyoridhisha kwa usafi, isipokuwa Rais Obama na ujumbe wake ndiyo hawastahili kuishi katika mazingira hayo machafu.

Tumeshuhudia barabara zikisafishwa, vumbi inayotimka kila magari yanapopita barabarani ikidhibitiwa kwa kumwagiwa maji, barabara za lami zikisafishwa katika mtindo wa kupigwa deki. Tunajiuliza, kwa usafi huo ‘bandia’ tunamdanganya nani?

Kwetu sisi hatudhani kwamba usafi huo ‘bandia’ tunamdanganya Obama ajue eti sisi ni wasafi wa kiwango hicho. Kwa uwezo wa intelijensia ya Marekani, bila shaka wanajua vilivyo miji yetu ni michafu, baadhi ya viongozi wetu wamezoea kupita katika mazingira machafu, hawashituki, na kwa hiyo, si kweli kwamba hizi taarifa Obama hawezi kuwanazo.

Kwa hiyo, tunaamini usafi huu bandia ni vituko vya viongozi wetu katika ziara hiyo ya Obama, vituko vya kujidanganya wenyewe tu na labda kwa uhalisia wake ni vituko vya kumridhisha tu mgeni badala ya kuwa utaratibu wetu wa kutunza Jiji la Dar es Salaam.

Ni wakati sasa, baada ya kuondoka kwa Obama, viongozi wetu wajisikie aibu kuishi na kupita katika barabara chafu. Unadhifu wa suti zao uwasute kila wanapopita maeneo machafu. Tunahitaji Jiji safi kwa ajili yetu na si Jiji safi kwa ajili ya Obama tu.


