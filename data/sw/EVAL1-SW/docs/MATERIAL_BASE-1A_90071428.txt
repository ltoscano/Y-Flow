
JK ATIMIZA AHADI CHUO CHA MWEKA

May 11, 2013
Serikali kupitia Wizara ya Maliasili na Utalii, imekikabidhi Chuo cha Udhibiti na Usimamizi wa Wanyamapori, (CAWM-Mweka), magari matatu kwa ajili ya matumizi chuoni hapo ikiwa ni ahadi aliyoitoa Rais Jakaya Kikwete, baada ya kutembelea chuo hicho mwaka 2009. Waziri wa Maliasili na Utalii, Balozi Khamisi Kagasheki, aliyasema hayo mwishoni mwa wiki katika mahafali ya 49 ya chuo hicho katika hotuba iliyosomwa kwa niaba yake na Waziri wa Maji, Profesa Jumanne Maghembe. “Rais alitoa ahadi hii ili kuimarisha shughuli za chuo hiki nchini, leo nakabidhi magari mawili makubwa ili wanafunzi waweze kujifunza kwa vitendo,” alisema. Alisema Wizara ya Maji imetoa mchango wa sh. milioni 50 kwa ajili ya kuboresha miundombinu ya maji chuoni hapo ambapo Wizara ya Maliasili na Utalii, nayo imetoa sh. milioni 50 wakati Ofisi ya Waziri Mkuu imetoa sh. milioni 10 ili kuimarisha shughuli za chuo hicho. Alikipongeza chuo hicho kwa mafanikio waliyopata katika kipindi cha miaka 50 iliyopita mbali ya kuwepo changamoto mbalimbali. Mahafali hayo yaliambatana na maadhimisho ya miaka 50 ya chuo hicho ambapo Prof. Maghembe, alitoa wito kwa wahitimu wa mahafali hayo kujivunia mafanikio waliyoyapata. “Uamuzi wenu wa kuchagua fani hii, mmejitwika jukumu zito la kudhibiti na kuhifadhi wanyamapori ambao ni moja ya rasilimali muhimu nchini. “Imegundulika nyama nyingi zinazouzwa katika maduka hata kwenye vifungashio mbalimbali si za ng’ombe, mbuzi au aina nyingine yoyote bali ni za wanyamapori,” alisema. Awali Kaimu Mkuu wa chuo hicho, Dkt. Freddy Manongi, alitoa wito kwa wahitimu hao kujiepusha na tamaa ambazo zitasababisha washindwe kunufaika na elimu nzuri waliyoipata chuoni hapo. “Wengi wakishahitimu na kupata ajira, huingiwa na tamaa hivyo kujikuta wakijihusisha na ufisadi, kushirikiana na majangili ili kuwamaliza wanyamapori, hali hii imechangiawahitimu wengi kupoteza ajira zao,” alisema


