
Jeshi Nigerialadai liko imara

August 24, 2014

JESHI la Nigeria limesema litaendelea na harakati zake dhidi ya kundi la wapiganaji wa Kiislamu la Boko Haram licha ya kundi hilo Jumatatu kufanya mashambulizi mabaya dhidi ya raia wasio na hatia katika jimbo la Borno. Kwa mujibu wa taarifa kutoka jimbo la Borno, wapiganaji hao waliwaua watu 105 akiwemo bibi mmoja aliyekuwa akijaribu kumlinda mjukuu wake kutokana na mashambulizi. Kwa mujibu wa BBC, Boko Haram pia waliwaua wanajeshi tisa wiki iliyopita. Jeshi limesema kuwa magaidi hao, ambao hulenga kijiji baada ya kingine na kufanya mashambulizi ya kuvizia, ni wale wanaotoroka mashambulizi ya majeshi katika maficho yao mpakani na nchi jirani. Majeshi yanasemekana kuongeza kasi ya mashambulizi ya angani na ardhini dhidi ya Boko Haram katika maficho yao ya misituni na maeneo yaliyoathirika na sehemu zingine za nchi Kaskazini Mashariki. Jeshi limesema katika taarifa yao kuwa Majeshi ya usalama yataendelea kutumia nguvu kadri ya uwezo wao kuhakikisha kuwa operesheni yao dhidi ya magaidi hao inafanikiwa. Wakati huohuo, wanajeshi wanadhibiti ulinzi wa maeneo ambayo yanakabiliwa na tishio la mashambulizi pamoja na kutumia vifaa vya kielektroniki kudhibiti usalama. Wanajeshi wamefanikiwa kuwakamata baadhi ya washukiwa wa mauaji ya hivi karibuni na kuwapokonya silaha huku wakisubiri hukumu.


