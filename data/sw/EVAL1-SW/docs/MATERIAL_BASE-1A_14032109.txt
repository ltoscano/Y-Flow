
TFF ILETE MKAKATI KUVUTIA MASHABIKI
Michezo ni kitu muhimu sehemu yoyote duniani katika maisha ya jamii ya binadamu na inasaidia kwa kiasi kikubwa katika maendeleo ya nchi mbalimbali, pia husaidia kujenga urafiki, mshikamano na umoja wa kitaifa kwa taifa lolote lile.
Zaidi ya michezo yote, soka imeonyesha ina nguvu ya kuunganisha watu wenye utamaduni tofauti, makabila, dini na tofauti mbalimbali dunia nzima, ni mchezo mashuhuri Tanzania, Afrika na duniani.
Hapa nchini watu hupenda soka kuliko michezo mingine, lakini ukiacha klabu za Simba na Yanga ambazo zina mashabiki wengi na maarufu ndani na nje ya mipaka ya Tanzania, timu nyingine za soka nchini zina mashabiki wachache na hazifahamiki ndani na nje ya Tanzania.
Kutokana na soka letu kutofahamika ndani na nje ya Tanzania, watu wengi hawalijali na hawalipi viingilio kwenda kuangalia mechi viwanjani jambo ambalo linakosesha timu nyingi mapato yanayotokana na viingilio na kushindwa kuwalipa wachezaji wao vizuri.
Mashabiki wengi wa soka nchini wanabaki majumbani kwao au wanakwenda kwenye mabanda yanayoonyesha soka kwa ajili ya kuangalia kwenye televisheni mechi za Ligi Kuu England, Hispania, Ujerumani au Italia.
Ndiyo mashabiki wengi wanalazimika kununua ving’amuzi vya DSTV na kulipa fedha nyingi ili waweze kuona ligi hizo za Ulaya na wengine wananunua ving’amuzi vya Azam kwa ajili ya kuangalia mechi za Ulaya na chache za Tanzania. Ni wazi, hapa nchini timu za Ligi Kuu England ni maarufu kuliko timu zetu za soka za Tanzania, na wapo watu waliokuwa wakifikiria kwamba ligi hiyo na nyingine za Ulaya zisionyeshwe nchini ili watu wazifuatilie timu zetu kwa kwenda viwanjani, wazo hilo ninalipinga.
Tatizo la watu kushindwa kujitokeza viwanjani kushuhudia mechi za soka nchini siyo la Tanzania tu kwani lipo katika nchi nyingi za Afrika kwa sababu tangu zamani wachezaji wazuri wa Kiafrika wamekuwa wakichukuliwa na timu za Ulaya, pia nyota wadogo wanaoibukia na wenyewe wamekuwa wakichukuliwa kiasi kwamba ligi nyingi za Afrika zimebakiwa na wachezaji wa kawaida.
Pia kwa Tanzania katika viza zi vya hivi karibuni hatuna tena wachezaji nyota waliokuwa wakivutia watu kwenda viwanjani, wachezaji kama Celestine Mbunga ‘Sikinde’, Makumbi Juma, Mohamed Yahaya ‘Tostao’, Gibson Sembuli, Abbas Dilunga, Kitwana Manara, Mohamed Kajole, Rashid Idd ‘Chama’, Athuman Iddi Chama, Edgar Fungo na Juma Pondamali na wengine wengi.
Wa tanzania tusidanganyane, kutokana na mfumo wa utandawazi na fedha, wachezaji wenye vipaji hawataweza kucheza katika ligi yetu, watachukuliwa tu na ligi zenye fedha za Ulaya, Marekani, Asia au ligi nyingine za Afrika.
Kwa hiyo kama ligi hizo zinachukua wachezaji bora, je, ni nani ataacha kuangalia ligi zenye wachezaji bora, nani ataacha kuangalia Ligi Kuu England yenye wachezaji bora ili aende uwan jani kuangalia mechi ya Ligi Kuu Bara, lazima watakaofanya hivyo watakuwa wachache.
Je, tutawalaumu mashabiki wa soka kwa kushabikia zaidi timu za Ulaya na nyingine za nje ya nchi zenye wachezaji wenye vipaji vya juu badala ya kushabikia timu zetu za nyumbani? Tutakuwa tunakosea sana.
Ninasema hivyo kwa sababu wachezaji hawa wenye vipaji wapo wanaoondoka wakiwa watoto, huku shirikisho letu la soka likishiriki kikamilifu kuhakikisha watoto hao wanaenda Ulaya na timu zilizomlea zikishiriki pia.
Timu zetu zimekuwa ni akademi za soka kwa ajili ya kuibua vipaji na kuviuza katika timu kubwa Ulaya na katika ligi za nchi nyingine.
Hatuwezi kuwalaumu wachezaji kwa kwenda kucheza soka nje kwani wanahitaji fedha, pia timu zilizowalea zinahitaji fedha pia kwa sababu hazipati fedha za viingilio kwani mashabiki wanaoenda viwanjani ni wachache.
TFF inatakiwa kutengeneza mkakati kabambe utakaohakikisha unazisaidia timu zetu za soka zinakuwa na udhamini mkubwa utakaosadia katika programu mbalimbali za kukuza wachezaji wenye vipaji na kuwahudumia.


