
Uroho wa kubugia wamletea kasheshe
JOMBI wa hapa alijitia motoni alipotwangwa na mkewe kwa chupa baada ya kuandamana na mtoto wao kilabuni.
Penyenye zilizofikia meza yetu zasema kuwa siku ya kisanga, mke wa jombi alienda kuhudhuria mkutano wa kikundi cha akina mama kwa jirani yao.
"Jamaa aliachwa nyumbani akiwa na mtoto wao mvulana mwenye umri wa miaka minne," akasema mdokezi.
Lakini mambo yalibadilika jombi alipopigiwa simu na rafiki yake akitaka wakutane ili wajadiliane kuhusu jambo fulani. Rafiki huyo alimualika jamaa katika kilabu kilicho karibu ili wazungumze huku wakichapa mtindi.
Ajabu ni kwamba jamaa aliamua kuandamana na mwanawe kilabuni badala ya kumpeleka alikokuwa mama yake. Hata hivyo, mambo yalipasuka mama mtoto alipotoka mkutanoni na kukosa kupata mumewe na mtoto nyumbani.
Karibu azirai alipoarifiwa kuwa mumewe aliandamana na mtoto kilabuni. Bila kupoteza muda, mama huyo alipanda pikipiki na kuelekea katika kilabu hicho.
Mama huyo alijitoma ndani ya kilabu hicho huku akiwa na hasira za mkizi. Kilichomfanya kukasirika zaidi ni kumpata mtoto wake katikati ya vipusa wawili huku wakicheka na kufurahia kweli kweli.
"Oh my Jesus! Kwani niliolewa na mwanamume mwenye akili duni kiasi gani? Yaani unamleta mtoto wangu kilabuni na kumuacha na makahaba wako ili wamfunze tabia mbaya? Wewe mwanamume unastahili kuongezwa akili kwani inaonekana kuwa yako imepungua kiasi cha kushtua," akalia mama huyo.
Kufumba na kufumbua, alichukua chupa ya pombe, akamumwagilia mumewe na kisha akamtwanga kwa chupa hiyo kichwani na kumuacha akitokwa damu.
Iliwabidi wahudumu na wateja katika kilabu hicho kuingilia kati kumuokoa jamaa kwa kumkimbiza hospitali kupata matibabu. Hata hivyo haikubainika kilichotendeka alipofika nyumbani. 
Na MWANDISHI WETU


