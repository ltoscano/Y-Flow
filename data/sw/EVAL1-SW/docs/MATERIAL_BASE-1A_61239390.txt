
Mtu anayetaka cha uvunguni ni lazima ainame
Na REBECCA NANDWA nandwa2006@yahoo.com
Zanga alipenda kusoma vitabu vyote vya hadithi, vya Kiingereza ama Kiswahili.
Tena, alisoma magazeti, wakati mwingine hata bila kuelewa taarifa hizo. Hatimaye aliibuka kuwa hodari katika uandishi wa insha na mawasiliano kwa jumla.
Jumapili moja, Zanga alivutiwa na shindano katika gazeti la Nyota. Na kumwonesha Mwalimu Rukia. Shindano hilo lilihusu uhifadhi wa mazingira na lilifadhiliwa na Wizara ya Mazingira. "Wewe ni mwanafunzi makini sana. Nenda uandike insha na uniletee niisome. Nitakusaidia ukihitaji msaada wowote," Mwalimu Rukia alimshauri.
Alipofika nyumbani jioni, Zanga alimuuliza ndugu yake, Luka, maswali chungu nzima kuhusu uhifadhi wa mazingira.
"Luka, nitajitahidi kadri ya uwezo wako nizoe hizo zawadi," Zanga alisema.
"Asiyekubali kushindwa si mshindani," Luka alimkumbusha. Zanga aliandika vidokezo kuhusu sababu za watu kuharibu mazingira kabla ya kuorodhesha mbinu za kuhifadhi rasilmali hiyo. Jumamosi, alipomaliza kazi yake ya nyumbani, Zanga alijifungia chumbani mwake. Akaandika insha hiyo akipamba lugha kwa methali, semi na sauti tanakali. Aliisoma tena kabla ya kumpa Luka kuipitia. "Hujaeleza wazi kinachosababisha uharibifu wa mazingira ingawa umeeleza vyema mbinu za kuuzuia.
Isitoshe, hujafafanua msimamo wako katika aya ya mwisho," Luka alisema. Zanga aliandika maoni ya Luka. Akaiandika tena insha akifuata maelezo hayo na kumrejeshea Luka ambaye aliisoma, akarekebisha makosa kadhaa. Zanga aliandika nakala ya mwisho ambayo alimpa Mwalimu Rukia siku iliyofuata. "Kwa jumla, umeandika insha nzuri. Jitihada zako zitazaa matunda mema," Mwalimu alisema baada ya kukosoa hapa na pale. Zanga aliandika insha mara ya mwisho na kutumia mhariri wa gazeti la Nyota. Mwana wa watu alisubiri majibu kwa mwezi mmoja lakini wapi! Siku moja alitoka shuleni na kuona bahasha iliyoandikwa jina lake mezani. Zanga aliifungua haraka mikono ikitetemeka.
"Tunafurahi kukueleza kuwa umeshinda shilingi 10,000 na vitabu katika shindano la juzi la uhifadhi wa mazingira.
Tueleze jinsi unavyopanga kupokea zawadi zako." "Nimeshinda! Nimeshinda!" Zanga alirukaruka. Luka na wazazi wake walimpongeza kwa zawadi hiyo. Zanga alimwonyesha Mwalimu wake barua hiyo.
Kweli mtaka cha mvunguni sharti ainame. 


