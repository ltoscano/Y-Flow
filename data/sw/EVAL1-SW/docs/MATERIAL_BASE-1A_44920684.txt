
Serikali moja, taifa moja au tutengane Aug 31, 2012

NDUGU Lula, nimekuwa nikifuatilia makala zako kwenye gazeti la Raia Mwema kwa muda sasa. Nimejifunza na kufurahia sana makala zako kuhusu Muungano huu dhaifu, kati ya Tanganyika na Zanzibar.
Nasema Muungano huu tulionao ni dhaifu kwa sababu unashindwa kutoa haki sawa (equity) kati ya pande mbili zilizoungana, huku Zanzibar inayofaidika sana ikilalamika zaidi ya Tanganyika inayofaidika kidogo sana (if any).
Kwa mfano, mambo ya utalii si ya Muungano lakini Bodi ya Utalii Tanzania (TTB), chombo ambacho naamini kina Mamlaka Bara (Tanganyika) tu, kinaitangaza na Zanzibar kwa kusema; "Tanzania the country of Kilimanjaro, Serengeti & Zanzibar".
Hata wabunge wa Bunge la Jamhuri ya Muungano wanaotoka Zanzibar walipaswa kuhudhuria vikao vinavyojadili mambo ya Wizara za Muungano tu, baada ya hapo warudi Barazani kwao Zanzibar wakajadili yanayoihusu Zanzibar yenyewe.
Hapa hatusemi Wazanzibari wanaoshikilia wizara na idara zisizo za Muungano kwenye Serikali ya Muungano ambayo pia ndiyo inasimamia mambo ya Bara (Tanganyika) yasiyo ya Muungano 
Nakubaliana na wewe kabisa, tuwe na Muungano kamili kwa kuwa na serikali moja tu. Zanzibar uwe mkoa kama ulivyo Mkoa wa Pwani, Mtwara, Kagera au Singida.
Vinginevyo tutakuwa tunapoteza muda kuendelea kujadiliana namna ya kutatua kero za Muungano zisizotatulika.
Tatizo hapa ni je, viongozi wanaotoka Zanzibar wanaofaidika na mfumo wa sasa au ule wa serikali tatu unaopendekezwa na baadhi ya wanasiasa watakubali? Na je, wakikataa watawala wa Bara (akina Kikwete) watakuwa na uthubutu wa kuuvunja Muungano hata kama wananchi wa Bara tutapendekeza hivyo?
Nina wasiwasi Jaji Joseph Warioba atafukuzwa na kamati yake (Tume ya Mabadiliko ya Katiba) atakapowasilisha mapendekezo ya wananchi yatakayokubaliana na mtazamo wako ambao naamini ni sahihi kabisa.

Wazanzibari wana kelele sana na ni kama wanaogopwa na Wabara.
Naomba nikuulize; ni kwa nini watawala wanaotokea bara wanakuwa hawataki kabisa kuiachia Zanzibar na wako tayari kuona Zanzibar inafaidika zaidi na Muungano huu na inaendelea kulalamika kuonewa, bila wao kuwaambia ukweli?
Kwa nini Mwalimu Julius Nyerere alitoa ile ‘statement’ (taarifa) ya kuigopa Zanzibar kiasi cha kutamani kuwa na uwezo wa kuvisogeza visiwa hivyo mbali na Tanganyika (Bara)?
Mtu mwingine nisiyemuelewa unapokuja kwenye mambo ya Muungano ni Prof. Issa Shivji. Namwona kama ameshindwa kwa mara ya kwanza kutoa hoja za msingi kuhusu anachokisimamia kwenye hili suala la Muungano.
Nimewahi kumsikia kupitia kwenye televisheni akipinga hoja kwamba Katiba mpya ya Zanzibar (ile iliyounda serikali ya umoja wa kitaifa) imevunja Muungano kwa kutengeneza nchi ndani ya nchi. Hii ilipingana kabisa na hoja ya msomi mwingine (Dk. Sengodo Mvungi) aliyesema kupitia midahalo ya televisheni kuwa katiba hiyo imevunja Muungano.
Sasa Shivji kaungana na watawala wa Bara na kupiga teke au kusahau utaalamu wake kwa muda? Au naye ana ajenda ya siri kama anavyowaambia wale wanaotaka Muungano wa Mktaba kama vile huu wa sasa ni wa kimahaba (romantic)?
Mwandishi wa makala haya, Samson Mrosso ni msomaji wa gazeti la Raia Mwema


