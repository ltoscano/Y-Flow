
Kamishna awaonya wanaoeneza uvumi
KAMISHNA wa kaunti ya Kwale, Bw Evans Achoki, amepuuzilia mbali uvumi kuwa kuna wafuasi wa kundi la MRC ambao wameanza kujiunga na kuzua hofu katika maeneo ya Msambweni na Lunga Lunga.
Haya ni baada ya hofu kuenea katika maeneo hayo kuhusu vijikaratasi vinavyoenezwa kwa minajili ya kuwataka watu kutoka jamii fulani waondoke.
Akiongea na waandishi wa habari baada ya kukamilisha mkutano wa faragha na wakuu wa usalama katika kaunti hiyo, Bw Achoki alisema kuwa hakuna ukweli wowote katika suala hilo ambalo alisema lengo lake kuu ni kuzua hofu miongoni mwa wakazi.
Alidokeza kuwa maafisa wa polisi wameimarisha doria katika maeneo hayo ili kuwahakikishia wakazi usalama wao.
uvumi “Kulingana na ufahamu wangu ni kwamba MRC ilisambaratika na wale wafuasi wachache waliosalia walijisamilisha kwa serikali na wakasamehewa,” akasema Bw Achoki.
Bw Achoki alieleza kuwa kwa sasa maafisa wa polisi wanaendelea na uchunguzi wao ili kubaini kiini cha uvumi huo na kuwachukulia hatua kali wahusika.
Kamishna huyo alielezea kughadhabishwa kwake na jinsi ambavyo mambo kama hayo huanza kimzaha na hatimaye kufikia kiwango cha wakazi kuhama kutoka katika maeneo yao kwa hofu. 
Kauli yake iliungwa mkono na gavana wa kaunti ya Kwale, Bw Salim Mvurya ambaye alisisitiza kuhusu umuhimu wa wakazi kushirikiana na idara za usalama katika utoaji wa taarifa ambazo wanaona huenda zikahujumu usalama.
Na FAROUK MWABEGE


