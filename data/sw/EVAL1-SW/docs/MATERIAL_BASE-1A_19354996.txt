
Atletico Madrid warejea kileleni mwa ligi ya La Liga
MADRID: Atletico Madrid walirejea kileleni mwa jedwali la La Liga mnamo Jumapili baada ya kuwakomoa watani wao Celta Vigo 2-0 ugani Balaidos.
Mfaransa Antoine Griezmann aliwaweka Atletico kifua mbele kabla ya Yannick Ferreira Carrasco kukizamisha kabisa chombo cha Celta.
Griezmann alikuwa na wakati mwepesi wa kuielekeza langoni krosi safi aliyopakuliwa na Luciano Vietto katika ufanisi uliofikisha hadi 14, idadi ya mabao ya nyota huyo hadi kufikia sasa msimu huu.
Aidha, ni mechi ambayo iliendeleza rekodi nzuri ya vijana wa kocha Diego Simeone ambaye hajazidiwa maarifa na mpinzani yeyote katika jumla ya mechi tisa kati ya 10 zilizopita.
Kwa sasa Atletico wanajivuni alama 44, mbili zaidi mbele ya mabingwa watetezi Barcelona ambao wamecheza mechi chache.
Kwingineko, Valencia walifikisha hadi tano, idadi ya mechi ambazo zimekosa kuwazalishia alama zote tatu chini ya kocha mpya, Gary Neville.
Baada ya kukomolewa 2-0 na Real Sociedad ambao walifungiwa mabao yote na Jonathas de Jesus, Valencia walishuka hadi nafasi ya 11 kwa alama 23, nane nyuma ya Celta ambao wanafunga orodha ya tano-bora.


