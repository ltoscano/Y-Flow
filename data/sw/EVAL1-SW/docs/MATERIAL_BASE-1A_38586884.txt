
Wamiliki wa magari na pikipiki kulipa ada za uegeshaji kidijitali
Na KNA
WAMILIKI wa magari pamoja na wenye pikipiki mjini Kisii kuanzia sasa watalipa ada za uegeshaji kupitia kwa mfumo maalum wa mitambo inayojiendesha yenyewe ya kukusanya mapato iliyoanzishwa na Kaunti ya Kisii.
Gavana James Ongwae anatarajiwa kuzindua mfumo huo unaolenga wanaotumia kituo kikuu cha mabasi cha Kisii na barabara, katika uwanja wa michezo wa Gusii kesho.
Wamiliki wa magari na wenye pikipiki watahitajika kulipa ada zao katika kituo cha karibu cha Diamond Trust Bank (DTB) kilichopo eneo hilo.
Mpango huo wa majaribio unalenga kuziba mianya inayochangia kupotea kwa mapato na kuongeza kiasi kinachopokea sasa cha Sh4 milioni kwa mwezi, mara tatu zaidi.
Benki hiyo itakuwa inakusanya ada hiyo kwa niaba ya serikali ya kaunti chini ya mpango wa ushirikiano kati ya sekta ya umma na kibinafsi.
Wamiliki hao watahitajika kulipa ada hizo katika muda wa dakika 25 baada ya kuingia kwa maeneo za uegeshaji magari, afisa wa Fedha, Osoro Kebati, alisema. 


