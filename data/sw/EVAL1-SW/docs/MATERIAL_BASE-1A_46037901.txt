
Mtoto akinyea mbeleko hubebwa humo humo!?
Jul 16, 2012

FAMILIA yenye njaa haikosi kelele. Taifa letu limegubikwa na kelele kila upande. Rais wetu ni kama hayupo au kama yupo ni kama hajali chochote. Kelele zikizidi anaondoka na kuelekea katika ziara nje ya nchi. Kila sababu itaundwa ili kuhalalisha ziara hiyo. 
Ninapoandika makala hii, Rais Kikwete yuko ziarani nchini Uingereza kuhudhuria mkutano wa masuala ya afya. Yeye ni waziri wa afya, waziri wa mambo ya nje, waziri wa mazingira, waziri wa fedha, na kadhalika!
Rais wetu anapenda kutembelea nchi nyingine na amefikia hata kutembelea marais ambao yeye akiwaalika hawaji. Huu sasa ni ugonjwa, si kupenda kutembelea marafiki. Kwa ujumla wake, inaonekana Rais Kikwete anapokuwa hapa nchini, anakuwa kama ametembelea taifa letu.
Wakati ziara za nje za Rais zikiendelea, kelele za hatari zinaendelea kupigwa na watu wa sekta mbalimbali hapa nyumbani. Wagonjwa hawana huduma kwa sababu madaktari wamegoma, na waliorejea kazini ni wachache mno. 
Serikali inatangaza kuwa huduma zipo mahospitalini wakati hata madaktari waliorejea wanaigiza kufanya kazi. Wito wa viongozi wa dini kukutanisha madaktari na serikali zimebezwa na serikali. Eti madaktari waandike barua ya kuomba radhi kwa rais. Yeye mbona haombi radhi kwa kukaa nje ya nchi katika kipindi ambacho uwepo wake hapa nchini unahitajika mno?
Usalama wa madaktari umo mashakani, na wapinzani wanadai usalama wao umo mashakani. Madaktari wanawatuhumu wana usalama wetu kuwa ndicho chanzo cha uhai kuwa mashakani. Serikali inasema waende kuripoti polisi! Haiingii akilini kuwa mtesaji wako awe mtetezi wako.
Kinachoonekana kutisha zaidi ni dhana inayojengwa na watawala wetu kuwa Idara ya Usalama wa Taifa (TISS) iko juu ya sheria. Sasa idara hii ikiwa juu ya sheria, inawezekana vipi tena wale wanaotishwa na idara hii waende kuripoti polisi? 
Ukweli ni kuwa idara hii iko juu ya sheria na kwa hiyo iko juu ya uwezo wa polisi. Hata viongozi wa nchi ukiwauliza wanasifia idara hii kuwa ni makini na haifanyi makosa ya “kijinga” kama inavyoonekana katika madai ya wapinzani!

Viongozi wetu wanasahu jambo moja kubwa. Kwamba, idara hii iliwahi kuwa makini kama viongozi wetu walivyokuwa makini wakati huo. Umakini wa watawala na umakini wa idara hii nyeti vinaenda pamoja. Ikiwa umakini wa idara hii umeshuka, kiini chake chaweza kuwa ni kushuka kwa umakini katika medani za uongozi wa taifa letu.
Kwa maneno mengine, idara makini husaidia sana katika kuunda uongozi makini, na uongozi makini husaidia katika kuunda idara makini. Kwa kuwa umakini wa idara hii unatiliwa mashaka na watu wengi, ni wazi kuwa hata umakini wa watawala wetu unatiliwa mashaka.
Imefikia hatua watendaji wa idara hii wanafanya kazi kama polisi, mgambo, na walinzi na makuwadi wa wanasiasa. Katika ngazi za mikoa na wilaya, idara hii inafanya kazi ya siasa na kuandika miniti za vikao vya kisiasa.

Sasa turudi katika mada. Vyombo vyetu vya usalama na watawala ni kama watoto walionyea mbeleko. Wazazi wao ambao ni Wa tanzania, wapiga kura na walalahoi wa taifa letu, hawana muda wa kuwashusha migongoni ili kuwasafisha na kinyesi walichoachia ndani ya mbeleko.
Wa tanzania wameamua kuwabeba humo humo. Hii ni kwa sababu usalama wa raia hauna mbadala, itikadi wala chama cha siasa.
Tumesikia kuwa Idara ya Usalama wa Taifa inaendesha zoezi la kuwanyamazisha wale wote wanaojaribu kupiga kelele kuhusu majanga ya kujitakia yanayoongezeka kila siku. Kama idara ingekuwa makini, ingefuatilia kujua ni kwa nini wananchi wanapiga kelele hizi kila siku.
Haiwezekani kuwa wapinzani hawa wanaoitwa ‘waongo’, ‘wazee wa tuhuma’, ‘wachonganishi’ na watafuta umaarufu wakubaliwe na wananchi. Penye ukweli, uwongo hujitenga. Ukweli hauhitaji kutetewa na vitimbwi, viroja na vitisho vya Waziri wa Mambo ya Ndani kuwakamata wanaolalamika na kuwahoji.

Dk. Stephen Ulimboka alitekwa, akateswa, “akafa” na kisha “akafufuka”. Anasema alikuwa na mtu wa serikali wakizungumza naye, na ndipo wakaja watu waliojitambulisha kuwa ni polisi wakamchukua na kumtesa.
Anaanzia wapi Waziri wa Mambo ya Ndani na kamanda wake Kova kusema polisi wachunguze? Huyo ofisa aliyekuwa naye Dk. Ulimboka yuko wapi?
Kama ni madaktari wanaodaiwa “kumshutukia”na kumteka, mbona hawakamatwi?
Kukataa iundwe tume huru ya kuchunguza bila kukamata watuhumiwa haimsaidii yeyote kwa sasa. Kwa hili, serikali isishike mpini na makali kwa wakati mmoja.

Sasa zinapokuja tuhuma na malalamiko ya wapinzani kuwa kuna kikosi kinatafuta kuwadhuru, nani ataacha kuwaamini endapo hata wale waliotekwa na kuteswa hawajashughulikiwa? Kukanusha tu hakutoshi, na kimsingi hata kukubali kuwa serikali inahusika, kusingetosha. Tume huru ingekwenda ng’ambo ya kukiri na kukanusha.
Ikiwa katika taifa hili vibaka na majizi wana haki ya kuishi na kulindwa, inawezekana vipi daktari anayechochea mgomo asilindwe? Kwa hili, serikali na vyombo vyake wanaweza kuteka na kutesa, lakini siku yaja serikali hiyo hiyo ‘itatekwa’ na ‘kuteswa’ ndani ya sanduku la kura.
Mwisho wa siku, maisha na usalama wa wananchi – waaminifu na wahalifu, umo mikononi mwa dola, si mikononi mwa madaktari.

Kuna mchezo mchafu unachezwa hapa na kila upande unaelekea kunasa katika mtego huo. Serikali imenasa katika mtego wa kulumbana juu ya utekaji na uteswaji wa Dk. Ulimboka. Wagonjwa wanateseka, serikali inadanganya watu kuwa huduma zipo, na huku inang’ang’ania msimamo usio na mashiko kuhusu uundwaji wa tume huru ya kuchunguza sakata hilo la utekaji! Serikali ikitegeua hili kwa haraka, inaweza kueleweka na kuokoa wagonjwa wasio na hatia.

Madaktari nao wamenasa katika suala la Dk. Ulimboka na kusahau kuwa kuna tatizo la maslahi yao na sera mbovu za sekta ya afya.
Wizara hii kwa miaka zaidi ya kumi imekuwa katika mchakato wa maboresho na mageuzi (health sector reforms). Mchakato huu umeongeza siasa zaidi katika huduma kuliko kuongeza ufanisi.
Mchakato huu haujamsaidia mgonjwa bali kuwatetea madaktari, wanasiasa na serikali isiyowajibika. Pale ambapo madaktari wamegundua kuwa hata wao wanadanganywa na maboresho haya, ndipo wamezinduka na kudai haki zao. Lakini kabla hazijatekelezwa, serikali ikatumia ujanja wa utekaji na utesaji kama mbinu ya kusimamisha mjadala wa haki za watumishi wa sekta ya afya.
Madaktari nao, kwa ujanja, wakajificha ndani ya hoja ya kutetea maslahi ya wagonjwa. Mwisho wa siku, si madaktari wala serikali anayetetea maslahi ya wagonjwa. Wote wanajitetea, lakini mwenye dhamana ni serikali si madaktari.

Idara ya Usalama wa Taifa inatumiwa vibaya katika sakata hili. Hii ni kwa sababu hata madaktari wa idara hii wanaofanya kazi katika hospitali yao ya Kijitonyama wanalalamika pia. Hospitali hiyo haina tofauti na nyingine nchini zinazokabiliwa na ukata wa miundombinu.
Badala ya wana usalama wetu kushughulikia hujuma kubwa zinazosababisha migogoro isiyoisha, wanakimbia kuziba midomo ya wanaolalamika. Wamekuwa kama wabakaji wanaoziba midomo ya wabakwaji wakati uhalifu wa kubaka uko pale pale.
Idara hii katika nchi zilizoendelea hufanya kazi zake hata nje ya mamlaka inayoiunda. Uzalendo wake haohojiwi na ukihojiwa, viongozi wake wanajiuzulu.
Kwetu hapa, viongozi wa idara hii wamekuwa mafundi wa kulumbana na wanasiasa na wana habari. Hii si dalili njema, kuna siku tutafuta machozi kwa viwiko vya mikono!

Wapinzani pia wanaelekea kunasa katika mtego mchafu wa serikali. Katika hali ambamo viongozi wa upinzani na wabunge wao wanakula huku huku, kuna hatari ya kupoteza muda kulumbana na serikali iliyoishiwa njia za utatuzi.
Wapinzani ni tegemeo pekee la wananchi waliokata tamaa. Ifike mahali wapinzani kabla ya kutoa hadharani njama za serikali kuwadhuru, waikabili serikali kwa ushahidi juu ya hujuma za kuwadhuru, na wakipuuza ndipo “walipue” mabomu haya ya serikali iliyofilisika kila fani.
Ushauri wangu huu uchukuliwe kwa tahadhari kubwa kwa sababu hauna uhakika asilimia mia moja kama wa wabunge wa CCM wanaounga mkono bajeti mbovu.


