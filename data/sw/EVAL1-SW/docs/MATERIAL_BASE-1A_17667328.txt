
Tumsaidie Sitta kuona asichokiona CCM!
Sep 06, 2012

WIKI iliyopita tumemsikia spika wa zamani na Waziri wa Ushirikiano wa Afrika Mashariki, Samuel Sitta, akitambia ubora wa chama tawala cha CCM akiwa Kagera, na kukiponda CHADEMA kwamba kina kiongozi mmoja tu mzuri – Dk. Slaa. 
Kauli yake hiyo ni nyepesi, na pengine haistahili hata kujadiliwa, lakini tunajua wapo Wa tanzania wasiopenda kuhangaisha sana bongo zao kufikiri wanaoweza kuziamini tambo hizo za Sitta kuhusu chama chake CCM.
Kwao, napenda niwakumbushe warejee nukuu muhimu maishani ya maneno yaliyopata kutamkwa na Budha. Budha, aliyeishi kati ya mwaka 536 BC na 483 BC, alipata kunukuliwa akisema hivi: “Believe nothing, no matter who said it unless it agrees with your own reason and your own common sense.” Tafsiri isiyo rasmi ya maneno hayo yaweza kuwa hivi: “Usiamini chochote, na haijalishi nani kakisema; labda kiwe kinakubaliana na kile unachokiamini wewe na kile ambacho, kwa mtazamo wako, ndiyo ukweli.” Kwa msingi wa kauli hiyo ya Budha, nina hakika Wa tanzania watapima wenyewe tambo za Samuel Sitta tulizozisikia wiki iliyopita kuhusu CCM na watafanya tathmini zao wenyewe wanazoziamini moyoni kuhusu ubora wa viongozi wa sasa wa chama hicho na serikali yake.
Lakini kwa mtazamo wangu, CCM ya sasa ni muflisi kiuongozi, na hilo limedhihirika zaidi katika kipindi cha muongo mmoja hivi uliopita. Na kwa sababu ya kufilisika kiuongozi, chama hicho kimekumbwa na migawanyiko na minyukano ya ndani kwa ndani isiyokwisha.
Mifano ni mingi, na sipendi nikuchoshe nayo, lakini katika wiki hiyo hiyo ambayo Sitta alitoa tambo zake kuhusu CCM, tumesikia habari za viongozi wake wawili huko Nzega wakitishana hadharani kwa kutoleana bastola – tena kwenye ofisi za chama!
Tumuulize Sitta: Je, mambo haya yalipata kutokea enzi Chama kilipokuwa chini ya Mwalimu Nyerere? Ilipata kutokea viongozi wanatishana kwa bastola wakati wakirejesha fomu za kugombea ujumbe wa NEC enzi za Mwalimu? Jibu ni hapana, hayo ni mambo mapya kabisa katika historia ya CCM.
Ukweli ni kwamba kilichotokea Nzega kimemuumbua Sitta katika wiki hiyo hiyo ya tambo zake kuhusu ubora wa chama chake CCM. Chama gani bora ambacho viongozi wake wanatoleana bastola hadharani kwenye mchakato wa uchaguzi?
Na hizo ni mvua za rasharasha tu; maana kiasi vuguvugu la uchaguzi huo wa CCM linavyopanda joto, ndivyo tutayaona na kusikia mengi ya ajabu, na sitashangaa wakitoana damu katika patashika za kuzidiana kete, tena baada ya wote kumwaga mapesa ya rushwa kwa wajumbe wa mkutano wa uchaguzi!
Nisisitize hapa kwamba; haya tunayoyaona yanajitokeza kwa sababu, tofauti na tambo za Sitta na anavyotaka tuamini, CCM hakina viongozi bora wa kukemea mambo hayo, na wala hakina viongozi wanaoheshimika vya kutosha kuweza kulinda nidhamu ya chama.
Unafiki pembeni, CCM ya sasa ni kivuli cha CCM asilia. Nina hakika kama Mwalimu Nyerere angalikuwepo bado hai, angelishakihama au angeamua kujiweka pembeni kama ambavyo wamefanya, hivi sasa, viongozi wake wengi wa zamani waadilifu ambao wanakerwa mno na hali ya sasa ya chama chao – nazungumzia watu kama kina Dk. Salim, Sinde Warioba, Joseph Butiku, Ibrahim Kaduma nk!
Na hatuwezi kuwalaumu. Hakika, wazee hawa hawawezi kuhudhuria kikao kimoja chamani na kukaa meza moja na viongozi wanaotoleana bastola hadharani kutishana, au kukaa pamoja na yule mwingine wa Singida aliyevalisha mbwa sare ya CHADEMA hadharani, na kisha anadiriki kujitokeza hadharani kujisifu kwa upumbavu alioufanya! Angefanya kitendo hicho mshabiki tu wa kawaida tungemuelewa, lakini kiongozi wa kitaifa wa chama?!
Kwa hiyo, naamini ya kuwa hata mwasisi wa chama hicho (Mwalimu Nyerere) kama angelikuwa hai, angeshaachana nacho. Najua wapo wanaosita kuamini hilo, lakini naomba hao niwarejeshe katika kauli za mwisho mwisho za Mwalimu Nyerere kuhusu chama hicho alichokianzisha, akakilea, akakipa visheni na misheni, kikachanua; lakini, kabla hajafariki Oktoba 14, 1999, kikapoteza kabisa mwelekeo wake.
Akiwa ameudhiwa na mwelekeo wa chama hicho, Mwalimu alipata kutamka kwamba
“CCM si mama yangu”. Kwa hakika, Mwalimu hakuficha kuonyesha hisia zake kwamba kama kungekuwa na chama kingine cha siasa nchini ambacho ni imara na anachokubaliana nacho ki-sera na katika visheni yake, angeihama CCM na kujiunga nacho.
Ni bahati mbaya kwamba Mwalimu hakuishi miaka mingi kukiona CHADEMA kikikomaa kiuongozi na kuwa na sifa za kutosha za kuwa chama tawala mbadala katika Tanzania. Naweza kwenda mbali zaidi na kutamka kwamba kama Mwalimu angalikuwa bado hai, angelishajiunga na CHADEMA.
Na kitu ambacho kingemsukuma kujiunga na CHADEMA, ukiachilia mbali kukomaa kwa chama hicho, ni usugu wa CCM kujirekebisha. Nani asiyejua kuwa CCM kimekataa kujirekebisha? Kuna wakati kilikuwa kinaimba wimbo wa “kujivua gamba”, lakini haikuchukua muda ikabainika ulikuwa ni usanii mtupu!
Kwa hiyo, wale wanaotaka kuiamini kauli iliyotolewa wiki iliyopita na Samuel Sitta kwamba CCM ni chama bora chenye hazina ya viongozi bora, na kwamba eti CHADEMA kina kiongozi mmoja tu bora; niwakumbushe tu kufanya rejea ya kauli ile ya kale ya Budha – “Usiamini chochote, na haijalishi nani kakisema; labda kiwe kinakubaliana na kile unachokiamini wewe na kile ambacho, kwa mtazamo wako, ndiyo ukweli.” Kuna vigezo vingi vinavyopaswa kutumika katika kuzipima tambo hizo za Sitta kuhusu CCM, lakini kwa kuwa kimekuwa chama tawala tangu kianze, kigezo kikuu kinakuwa ni namna ambavyo serikali yake inawahudumia Wa tanzania kuyafanya maisha yao yawe bora zaidi. Natujiulize (kwa mfano): Ni kweli CCM imeyafanya maisha ya Wa tanzania walio wengi kuwa bora zaidi – miaka mitano au kumi iliyopita?
Katika kujaribu kulijibu swali hilo, hebu tuangalie takwimu za hali ya umasikini nchini. Takwimu zilitokana na utafiti uliofanywa na Ofisi ya Takwimu nchini unaoitwa “Household Budget Survey” zinaonyesha kuwa Wa tanzania walio masikini wameongezeka na kufikia milioni 12!
Kwa mujibu wa takwimu hizo, wastani wa pato la Mtanzania kwa mwezi ni Sh.
14,000 tu; yaani Sh. 460 kwa siku! Sasa natujiulize; Ni wapi katika Tanzania hii ambapo mtu anaweza kupata mlo mmoja tu kwa siku uliokamilika kwa Sh. 460?
Kama jibu ni hakuna, sasa tambo kwamba CCM ni chama bora zaidi kuliko CHADEMA zina mashiko gani? Maana uimara wa CCM unapaswa upimwe kwa kuangalia pia ufanisi wa serikali yake katika kuboresha maisha ya Wa tanzania. Je, CCM kimekuwa imara kwa sababu serikali yake imeongeza idadi ya masikini Tanzania hadi kufikia milioni 12?! Samuel Sitta atujibu hilo.
Si hivyo tu; kwani CCM imeshindwa pia kuisimamia serikali yake katika masuala ya usalama wa raia. Matukio ya kuteswa kwa Dk. Ulimboka na mauaji yanayoendelea hivi sasa nchini yanayofanywa na polisi (yakiwemo ya juzi ya mwandishi wa habari), ni ushahidi mwingine tosha ya udhaifu wa chama hicho.
Lakini hata ukiangalia suala la ufanisi wake katika vita dhidi ya ufisadi na rushwa, CCM cha sasa ni hovyo zaidi kuliko ilivyopata kuwa huko nyuma.

Si siri, kwa mfano, kwamba chama hiki kimeshindwa, au hakina nia ya kweli, kukomesha rushwa katika chaguzi zake.
Na kwa sababu hiyo, viongozi wake wengi na wale wanaoingia serikalini, ni wale walioshinda kupitia chaguzi hizo za rushwa. Na hata kwenye uchaguzi wake wa sasa wa NEC hali itakuwa ni hiyo hiyo ya rushwa kutamalaki; maana ndiyo hali inayokuwepo katika chaguzi zote za CCM, na ndiyo pia hali inayojitokeza wakati wa uchaguzi wa wabunge na rais.
Na wenyewe wameizoea kiasi kwamba hawakuona hata haya, mwaka 2005, walipochota mabilioni ya pesa za umma za EPA na kuyatumbukiza katika kampeni zao za uchaguzi.
Matokeo ya hali hii ni kwamba Taifa linapata viongozi waovu. Viongozi wa namna hiyo – wanaoingia madarakani kwa njia hizo ovu, wakishashika hatamu za uongozi ufisadi kwao ni mbele kwa mbele! Hilo, Sitta analijua na sote tunalijua.
Kwa maneno mengine, CCM ya sasa imeacha kusimamia suala la maadili, na matokeo yake kada ya viongozi sasa imejaa mafisadi. Kugombea uongozi si tena ni kutafuta fursa ya kutumikia wananchi na kuboresha maisha yao; bali ni kutafuta njia ya mkato ya kujitajirisha!
Huko nyuma kelele za Wa tanzania dhidi ya mafisadi hao zilipozidi, chama hicho kilijitutumua kujaribu kuwatosa mafisadi hao (kumbuka dhana ya kujivua gamba).
Hata hivyo, kilipowashindwa kikaibuka na ‘usanii’ mwingine wa kuwakata makali
– usanii wa kuifanyia marekebisho katiba yake ili kuwazuia wabunge kugombea nafasi za uongozi chamani katika ngazi ya wilaya, lakini hapo hapo kikawaachia mwanya; yaani kwamba wanaweza kufanya hivyo kwa kuomba kibali Kamati Kuu (CC), na kwamba eti kibali hicho kitatolewa kwa kuzingatia mazingira maalumu! Usanii mtupu.
Ni mwanya huo ambao watuhumiwa hao wa ufisadi wanautumia hivi sasa kote nchini kugombea nafasi za ujumbe wa NEC wilayani, na kila dalili ni kwamba CC haitawanyima vibali hivyo!
CC hiyo hiyo iliyoshindwa kuwavua uongozi kina Edward Lowassa, Andrew Chenge nk inawezaje, safari hii, kuwa na ujasiri wa kuwanyima fursa ya kugombea u-NEC na kukatisha ndoto zao za kugombea uongozi wa juu wa nchi katika uchaguzi mkuu wa mwaka 2015?
Ndugu zangu, CCM ya sasa ni dhaifu, na ni dhaifu kwa sababu haina viongozi waadilifu, wachapakazi na wenye ari na nia ya kweli ya kuutumikia umma na kuboresha maisha ya Wa tanzania masikini. CCM ya sasa imesheheni watawala ambao hutafuta ukubwa kwa sababu moja kubwa tu – kujilimbikizia mali na madaraka (power and money).
Ndiyo maana, kama Budha alivyotuasa, tunapaswa kusemezana na nafsi zetu na kujiuliza maswali kibao kabla hatujakubaliana na tambo za Sitta. Maana; kama hali ni hiyo ndani ya chama hicho, lazima tuzitilie shaka tambo zake kwamba CCM ni bora zaidi kiuongozi kuliko CHADEMA.
Je, tuamini kwamba Sitta amesahau kuwa hata yeye mwenyewe binafsi ni muathirika wa uongozi mbovu ndani ya chama chake CCM; maana aliwahi kuzuiwa na CC ya chama kugombea uspika katika mazingira tatanishi? Ni kweli amesahau au labda naye kauli yake hiyo ya mkoani Kagera ni kuendeleza tu ‘usanii’ ambao yaelekea ndio staili ya sasa ya CCM?
Nimalizie tafakuri yangu hii kwa kumwonyesha Sitta kile ambacho hakioni kuhusu CCM. Nimuonyeshe kwa kumkumbusha kwamba wakati wa enzi za utawala wa Mwalimu Nyerere, CCM kilikuwa kweli ni chama cha wakulima na wafanyakazi, lakini sasa ni chama cha matajiri kinacholinda maslahi ya matajiri na ambacho kimekumbatia ufisadi. Kama hivyo ndivyo, ana hoja gani ya msingi kutuaminisha kuwa CCM ya sasa ni bora kuliko CHADEMA!
Bahati nzuri Budha alishatutahadharisha tusiziamini haraka haraka tambo za kina Sitta wa zama zetu bila kwanza kuzitafakari kwa kina: “Usiamini chochote, na haijalishi nani kakisema; labda kiwe kinakubaliana na kile unachokiamini wewe na kile ambacho, kwa mtazamo wako, ndiyo ukweli.
Tafakari.


