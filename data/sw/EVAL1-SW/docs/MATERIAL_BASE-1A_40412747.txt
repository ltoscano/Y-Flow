
Matajiri uchwara sasa washtukiwa May 08, 2014

WAKATI Mamlaka ya Udhibiti wa Huduma za Nishati na Maji (Ewura), ikizifutia kampuni tisa leseni za kufanya biashara ya mafuta kwa jumla, imebainika baadhi ya wafanyabiashara wamekuwa wakiomba leseni hizo ili kujilimbikizia fedha za kigeni.

Uchunguzi uliofanywa na Raia Mwema umebaini baadhi ya wafanyabiashara wamekuwa wakiomba leseni hizo ili kumiliki fedha nyingi za kigeni, ambazo wengine wamekuwa wakizitumia kwa biashara zingine tofauti na uagizaji mafuta nje. 

Kwa mujibu wa vyanzo vya uhakika vya habari, pia wapo baadhi ya wafanyabiashara ambao wamekuwa wakiomba leseni baada ya kuingia makubaliano na wenzao wa nje, hususan nchi za Kiarabu kwamba watawapatia mafuta.

Imebainika pia kuwa, wapo wanaoomba leseni wakitarajia kufanya biashara kupitia mafuta yanayoingizwa nchini bila kufuata utaratibu.

Meneja Biashara (Bidhaa za Petroli) wa Ewura, Mhandisi Julius Gashaza, akizungumza na Raia Mwema, wiki iliyopita, alisema ili kutoa leseni hiyo, mfanyabiashara anatakiwa kuwa na kampuni iliyosajiliwa nchini, ili endapo kutatokea tatizo la kisheria aweze kushitakiwa nchini.

Gashaza alisema mwombaji pia ni lazima awe na uwezo wa kifedha wa kununua tani 500 za mafuta, kulipia kodi na kuyahifadhi.

Ili kuhakikisha mfanyabiashara ana uwezo huo, alisema anapaswa kuwasilisha Ewura uthibitisho wa taarifa za kibenki, na wengine hupata dhamana kutoka benki. 

Ni kutokana na masharti hayo, wafanyabiashara wenye leseni hizo wana uwezo wa kuwa na fedha nyingi za kigeni.

Gashaza alisema ili kuhakikisha waombaji wanatekeleza masharti ya leseni, Ewura imekuwa ikifanya tathimini na ufuatiliaji wa mara kwa mara.

Alisema ni kutokana na ufuatiliaji huo, kampuni hizo tisa zimefutiwa leseni ili kutoa nafasi kwa zingine kufanya kazi, lengo likiwa kuhakikisha hakuna athari zinazoweza kutokea kwa wananchi na taifa kwa jumla kutokana na kutoagizwa mafuta. 

“Kutokana na uwazi uliopo katika utoaji na ufuatiliaji wa leseni, baadhi wanashindwa kuendelea na biashara, hivyo wanaobaki ni wale ambao kweli wana uwezo wa kuagiza mafuta,” alisema Gashaza.

Kwa mujibu wa taarifa ya Mkurugenzi Mkuu wa Ewura, Felix Ngamlagosi, ya Aprili 29, mwaka huu, Bodi ya Wakurugenzi ya mamlaka hiyo imefuta leseni za kampuni tisa, uamuzi uliofanywa Jumanne wiki iliyopita, katika kikao cha Bodi ya Ewura kilichoongozwa na Mwenyekiti wake, Simon Sayore, unaotokana na ukiukwaji wa sheria na kanuni za biashara hiyo.

Ngamlagosi alisema kampuni hizo zimeshindwa kuagiza mafuta kwa kipindi cha zaidi ya miezi sita tangu zipatiwe leseni na Ewura.

Mamlaka hiyo imeundwa chini ya sheria sura namba 414 ya Sheria za Tanzania, ikiwa na jukumu la kusimamia shughuli za udhibiti, kiufundi na kiuchumi katika sekta za petroli, umeme, gesi asili na majisafi na majitaka.

Kampuni zilizofutiwa leseni kwa mujibu wa Ewura ni KMJ (T) Limited, Aspam Energy (T) Limited, G.M. and Company Tanzania Limited, MPS Oil Tanzania Limited, Petronas Energy (T) Ltd, Horizon Petroleum Company Limited, Tropical Energy Dealers Limited, Panone Bulk Oil Importers Limited na Petcom (T) Limited.

Kwa mujibu wa uchunguzi wa Raia Mwema, taarifa zilizoko kwa Wakala wa Usajili wa Biashara na Leseni (Brela), zinaonyesha wamiliki wa KMJ (T) Limited ni Karim Mohammed Jamal na Jalaluddin Shamshuddin Jamal, ambao anuani zao ni mkoa wa Tanga.

Aspam Energy (T) Limited inamilikiwa na Subhash C. Gupta, Ashok Kumar Goel na Manan Goel Shaejah; Kampuni ya G. M. and Company Tanzania Limited inamilikiwa na Gabriel Michael Kessi na Betty Jackson Kessi; MPS Oil Tanzania Limited, wamiliki wake ni Amrani Mohamed Talib, Asile Sleyum Masoud na Talib Mohamed Talib.

Kampuni ya Petronas Energy (T) Ltd, wamiliki wake ni Harold Mputa na David Magilu Charles, huku Horizon Petroleum Company Limited, ikimilikiwa na Gulf Energy Ltd na Gulf Retail Ltd, kampuni ambazo anuani inaonesha ni za nchini Kenya.

Ufuatiliaji uliofanywa Brela na Raia Mwema kwa kuzungumza na Naibu Msajili wa Kampuni wa wakala huo, Andrew Mkapa, unaonesha hakuna kumbukumbu kuhusu kampuni za Panone Bulk Oil Importers Limited na Petcom (T) Limited.

Akizungumzia hilo, Gashaza alisema Panone ilipoomba leseni Ewura iliwasilisha nyaraka kadhaa, ikiwemo ya usajili wa kampuni hiyo, ambayo inaonesha wamiliki wake ni Patrick O. Ulomi, Naike O. Ulomi na Rose Patrick Ulomi.

Gashaza alisema nyaraka zilizowasilishwa Ewura zinaonesha Kampuni ya Petcom (T) Limited, awali ilisajiliwa kwa jina la MPS Limited, ambayo wakurugenzi wake ni Gamsherd Shermohamed Ismail na Saadkhen Shermohamed Ismail.


