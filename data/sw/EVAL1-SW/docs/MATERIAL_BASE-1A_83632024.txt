
SENSA: Agosti 26 utalala wapi Tanzania hii?
Jul 16, 2012

“ULILALA wapi Agosti 26?” Hili litakuwa ni swali muhimu mno ambalo Wa tanzania popote walipo nchini wataombwa kulijibu kwa usahihi kabisa ili kufanikisha Sensa ya Watu na Makazi itakayofanyika kwa wiki nzima kuanzia siku hiyo.

Makarani wa sensa kwa wiki nzima watatembelea nyumba hadi nyumba kuuliza swali hilo litakalokuwa la kwanza na kufuata na mengine kadhaa ambayo yote yatakuwa na umuhimu wake.

Yote yatakayoulizwa yatakuwa na madhumuni ya kujua idadi ya watu nchini na pia kupata taarifa zao muhimu kama vile umri, jinsia, mahali wanapoishi, hali ya ndoa, viwango vya elimu, hali ya ajira, hali ya uzazi ne mengine mengi.
Labda unajiuliza ni kwa nini yote hayo yaulizwe wakati wa sensa? Sababu zipo nyingi na miongoni mwa sababu hizo ni ukweli kwamba taarifa zitakazopatikana zitatumika kufuatilia na kutathmini utekelezaji wa Malengo ya Milenia ya mwaka 2015 na programu mbalimbali za maendeleo nchini.
Pia takwimu za Sensa pia zitatoa viashiria vitakavyotumika katika kufuatilia utekelezaji na kutathmini Dira za Taifa za Maendeleo ya Mwaka 2025 kwa Tanzania Bara na mwaka 2020 kwa Zanzibar pamoja na Mikakati ya Kukuza Uchumi na Kupunguza Umaskini, MKUKUTA kwa Tanzania Bara na MKUZA kwa Zanzibar.
Kwa ujumla takwimu zinazokusanywa wakati wa Sensa ndizo zinazotumika kupanga mipango ya maendeleo katika kila eneo nchini.
Mahitaji ya hivi sasa na ya miaka kumi ijayo ya huduma za jamii kama elimu, afya na maji katika kila eneo hujulikana wakati wa Sensa.

Hivyo basi, Serikali na wadau wengine hutumia takwimu za Sensa kupeleka rasilimali katika kila eneo nchini. 

Jambo jingine ni ukweli kwamba takwimu za Sensa huwawezesha wafanyabiashara kuchagua eneo la kuwekeza kwa vile kila jambo wanalohitaji kulijua katika kila eneo huwa wazi.

Sensa ya kwanza nchini ilifanyika mwaka 1910 na baada ya hapo Sensa nne zikafanyika baada ya Uhuru.
Sensa hizo zilifanyika miaka ya 1967, 1978, 1988 na 2002. Kulingana na sensa ya mwisho iliyofanyika Agosti 2002, idadi ya watu nchini Tanzania ilikuwa 34,443,603.

Kama sensa ya mwisho ilionyesha kwamba Wa tanzania wako 34,443,603, ni kwa nini basi imekuwa ikisikika mno katika miaka ya hivi karibuni kwamba Wa tanzania ni zaidi ya milioni 40,000?
Jibu ni rahisi. Watalaamu wamekuwa wakikadiria ongezeko la watu katika kila kipindi kwa kuangalia vigezo na sababu mbalimbali hivyo kukadiria ya kuwa hadi kufika mwaka huu wa 2012 idadi ya watu itakuwa 45,798,475.
Hayo ni makadirio. Kama tulikuwa sahihi au tulikuwa tunajidanganya, Sensa ya mwaka huu itatupa jibu la kweli, kwanini tuendelee kuandikia mate?

Baada ya matokeo halisi ya mwaka huu ya idadi ya watu na makazi ndipo itakapoangaliwa kama makadirio yaliyokwishakufanyika kutokana na matokeo ya nyuma yako sahihi au la.
Kwa mfano, kutokana na matokeo ya sensa za nyuma, makadirio ya mwaka 2025, yanaonyesha ya kuwa Wa tanzania watakuwa 65,337,918 ifikapo mwaka huo.
Kuna kila dalili kwamba zoezi hili litakuwa na mafanikio kwani kila kitu hadi sasa kinafanyika kama ilivyopangwa. Zaidi ya Shilingi bilioni 141 zimepangwa kutumika katika sensa ya mwaka huu.
Cha kufurahisha ni kwamba maandalizi ya zoezi hili la Sensa ya Watu na Makazi mwaka yalianza tangu mwaka 2004 na yamekuwa yakiendelea vizuri.
Kwa siku 12 mwezi uliopita kulifanyika mafunzo wakufunzi wa Sensa ya Watu na Makazi, ngazi ya taifa kwenye Chuo cha Mipango ya Maendeleo Vijijini mjini Dodoma.

Mafunzo hayo yaliwakutanisha washiriki wapatao 150 kutoka wizara, idara na taasisi mbalimbali za Serikali, pamoja na vyuo vya elimu ya juu na vyama vya watu wenye ulemavu.

Baada ya mafunzo hayo, washiriki walipangiwa kwenda kuwafundisha wakufunzi katika ngazi ya mkoa kwa mikoa yote nchini, zoezi ambalo linaendelea hivi sasa.
Waliopangwa kupata mafunzo katika ngazi ya Mkoa ni wale watakaokuwa makarani na wasimamizi wa Sensa katika ngazi ya wilaya kwa Zanzibar na ngazi ya Tarafa kwa Tanzania Bara. Utaratibu huu ndiyo uliotumika katika Sensa zote zilizotangulia tangu pawepo na Muungano wa Tanzania mwaka 1964.

Ulilala wapi Agosti 8? Bado litakuwa swali la msingi litakaloulizwa na makarani ambao wataanza shughuli za kuhesabu watu saa 6 na dakika moja usiku wa kuamkia siku hiyo.

Usiku huo makarani wa sensa watakuwa sehemu mbali mbali, hata zile ambazo watu wanakesha, mfano stendi ya mabasi ya Ubungo mjini Dar es Salaam.

Hata ‘watakaofumwa’ usiku wa manane kwenye baa maarufu ya Macheni, Magomeni mjini Dar es Salaam kuanzia hiyo saa 6:1 watapitiwa ili wahesabiwe kama watakavyohesabiwa wale wote waliolala kwenye nyumba zao au wale watakaojikuta wamelazwa katika hospitali.

Watoto wa mitaani pia hawatapitwa na makarani hao kwani mafunzo watakayopatiwa yatawawezesha kujua vijiwe vyao vya usiku na kupatikana tayari kwa kuhesabiwa.
Kwa vile makarani wa sensa wataanza kazi zao saa mbaya, watakuwapo ambao watalazinika kupata ulinzi wa polisi, lakini kazi ya askari polisi itakuwa ni kuwalinda tu makarani hao wasikabwe au kufanyiwa vitendo vyoyote vya kihuni.
Askari watakaoambatana na makarani hao hawatajishughulisha na yale yatakayokuwa yakifanywa au kuulizwa na makarani wa sensa hivyo, wananchi hawapaswi kuwa na hofu yoyote.
Kwa ujumla hakuna Wa tanzania ambao watapitwa na zoezi hili hata kama huko wanakoishi inasemekana kuna miundombionu mibovu kufikika. Ili mradi wao walifika kuishi huko, makarani wa sensa hawatashindwa na wao kuwafikia huko huko waliko.

Ni muhimu basi kwa wananchi kuwa wa kweli katika kujibu maswali ya makarani watakaowapitia ili majibu yao yawe msaada kwa Serikali kupanga shughuli mbalimbali za maendeleo katika maeneo yao wanayoishi.

Takwimu mbalimbali zitakazopatikana katika sensa, zitawezesha Serikali kujua kiwango cha maendeleo amabcho wananchi wake wamefikia hivyo kujua ni nini kinachopaswa kufanyika.

Hata mashirika na taasisi mbalimbali zitaweza kujua ni vipi zitakavyojiingiza katika shughuli mbalimbali kutegemea na idadi na hali ya watu ilivyo katika maeneo wanayotaka kujiingiza.

Kwa mfano, kama mradi wa maji unatakiwa sehemu fulani, wanaotaka kuweka mradi huo itakuwa ni rahisi kwao kufahamu mradi huo uwe wa kiasi gani kutokana na kiwango cha maendeleo kilivyo cha eneo hilo na idadi ya watu waliopo.
Takwimu pia zitaonyeshesha ni shule ya aina gani inayopaswa kujengwa katika eneo husika baada ya takwimu za sensa kuonyesha idadi ya watoto wa eneo hilo na umri wao mbalimbali na pia uwezo wa wananchi wa eneo hilo kulingana na shughuli mbalimbali za uchumi wanazozifanya.

Lakini yote hayo yatawezekana kama wananchi watakuwa wa kweli katika kutoa majibu wanaoyoulizwa na makarani wa sense watakaowapitia kwa wiki nzima kuanzia hiyo siku ya Agosti 26 mwaka huu.
Si ajabu sensa ya mwaka huu ikatoa picha halisi ya ididi ya watoto yatima na watoto hao Wanatokana na nini hasa. Je watoto hao wanatokana na ugonjwa kama wa Ukimwi au mmomonyoko wa maadili unaosababisha kuvunjika kwan ndoa nyingi nchini?
Jibu la kuibuka kwa wimbi kubwa la watoto yatima likipatikana Serikali itaweza kujua ni namna gani ya kurekebisha hali hiyo isiendelee kuwa hivyo.
Hivyo basi, ni muhimu kukumbuka kuwapo kwa Wiki ya Sensa itakayoanza Agosti 26 na kukumbuka ulilala wapi siku hiyo na kujibu kwa usahihi maswali mengine yatakayofuata.


