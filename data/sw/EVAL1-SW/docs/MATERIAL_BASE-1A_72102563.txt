
Mashirika yanuia kuvunja serikali ya kaunti
Na LUCY MKANYIKA
TAVETA MASHIRIKA ya kijamii katika Kaunti ya Taita Taveta yanapanga kuanzisha shughuli ya kukusanya saini katika Kaunti hiyo kumtaka rais kuvunja uongozi wa serikali hiyo.
Akiongea na wanahabari mjini Voi, mwenyekiti wa mashirika hayo, Bw Hajji Mwakio, alisema kuwa zoezi hilo litazinduliwa mnamo Januari 17 na mikakati kabambe imewekwa ili kukusanya zaidi ya 16 000 katika wadi zote za Kaunti hiyo.
Mwakio alilaumu viongozi wa serikali hiyo wakiwemo gavana John Mruttu, mawaziri wake na bunge la Kaunti hiyo kwa kushindwa kutatua tofauti baina yao na kupelekea utoaji wa huduma duni kwa wakaazi.
Alisema kuwa hoja iliyowasilishwa na kiongozi wa wengi, Bw Cromwel Baridi, katika bunge la Kaunti hiyo ya kumtaka gavana Mruttu kuwafuta mawaziri sita inaonyesha ulafi wa hali ya juu bungeni humo. 
Alidai kuwa wajumbe hao wamekuwa wakiwasilisha mswada katika bunge hilo ili kujinufaisha kibinafsi na kusema kuwa hayo yamepelekea kubaki nyuma kimaendeleo kwa Kaunti hiyo.
“Kwa sasa tumepata habari kuwa wajumbe hawa wameitisha jumla ya shilingi milioni kumi kutoka kwa mawaziri hawa. Wamewaahidi kufutilia mbali mswada huo ikiwa watakubali kutoa fedha hizo.
Mmoja wao amenidokezea kuwa ameambiwa atoe jumla ya shilingi milioni nne,” alidai.
Vilevile, alisema kuwa mswada huo ni kinyume cha sheria kufuatia kufutiliwa mbali kwa kesi kama hizo katika Kaunti za Bungoma na Narok.
“Katika Kaunti hizo Korti iliamua kuwa bunge haliwezi kuwa mlalamishi, mchunguzi, mshitaki na muamuzi wa maswala tata yanayohusu Kaunti. Hayo yanahujumu maadili ya haki na pia ugavi wa mamlaka,” akasema. 


