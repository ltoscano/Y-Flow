
Nkaissery azitetea sheria mpya baada ya kuapishwa
WAZIRI mpya wa Usalama wa Ndani Meja Jenerali mstaafu Joseph Nkaissery, ametetea sheria mpya za usalama na kusema hazitakiuka haki za kibinadamu zikitekelezwa.
Akizungumza katika Jumba la Harambee, Nairobi baada ya kuapishwa rasmi kushikilia wadhifa huo, Bw Nkaissery alisema sheria hizo zimenuiwa kukabiliana na ukosefu wa usalama nchini.
“Hatutakiuka haki za kibinadamu za wananchi.
Tutatekeleza wajibu wetu kulingana na sheria na tutahakikisha usalama wa nchi hii umedumishwa,” akasema.
Hata hivyo, aliongeza kuwa, sheria hizo pekee hazitoshi kuimarisha usalama wa kitaifa na kutaka kila mmoja ajitolee kuhakikisha ukosefu wa usalama umekabiliwa vilivyo.
UTAWALA WA KIIMLA Sheria hizo zimezidi kuibua utata nchini ambapo upande wa upinzani pamoja na mashirika ya kutetea haki za kibinadamu zimesema ni sheria za kurudisha utawala wa kiimla nchini.
Wakati wa kujadiliwa kwa sheria hizo bungeni wiki iliyopita, vurugu zilishuhudiwa ambapo muungano wa Jubilee ulilaumiwa kwa kuzipitisha kwa lazima licha ya pingamizi zilizopo.
Bw Nkaissery alieleza kuwa, atakutana na maafisa wengine wakuu wa usalama ili kujadili mbinu mwafaka zaidi za kuimarisha usalama, na kuhakikishia Wakenya usalama mipakani kuzuia wahalifu kuingia nchini.
Awali, alikutana na Rais Uhuru Kenyatta katika Ikulu ya Nairobi kabla kuapishwa kwake.
Akizungumza katika Ikulu, Rais Kenyatta alisema siasa zinazolenga kugawanya wananchi ni tishio kubwa kwa umoja wa kutaifa na huhujumu uwezo wao kukabiliana na ugaidi na matukio mengine ya uhalifu kwa pamoja.
“Mashambulio ya kigaidi yanayolenga Wakenya hayajali misimamo ya kisiasa, dini wala kabila. Tushirikiane kwa pamoja ili tukabiliane na adui wetu,” akasema.
Alitaka viongozi serikalini pamoja na walio katika upinzani waweke kando tofauti zao za kisiasa na kujadili masuala yenye maana kwa njia ya utulivu.
Rais aliongeza kuwa, uteuzi wa Bw Nkaissery haukuzingatia msimamo wake wa kisiasa bali ulitokana na ushauriano wa kina.
“Tulitaka mwananchi mwenye uwezo ambaye anaweza kuhudumia masuala ya kiusalama na Jenerali Nkaissery ndiye alistahili,” akasema.
Nafasi hiyo ilibaki wazi baada ya aliyekuwa waziri Joseph ole Lenku kufutwa kazi.
Bw Lenku alifutwa kazi wakati ambapo mashambulio ya kigaidi yalikuwa yamezidi kukithiri maeneo ya Mandera.
Tangazo la kufutwa kwake lilitolewa wakati mmoja na lile la kujiuzulu kwa aliyekuwa Inspekta Mkuu wa Polisi David Kimaiyo.
Bw Nkaissery alijiuzulu wadhifa wake wa ubunge katika eneobunge la Kajiado ya Kati ambapo alikuwa mbunge kwa miaka 12, na pia kama mwanachama wa ODM kabla kuapishwa kwake, kulingana na taarifa kutoka kwa afisi ya chama hicho. 


