
Kizungumkuti cha Ebola kilivyotikisa Afrika, Dunia
NA WANDERI KAMAU

MNAMO Machi 2014, Shirika la Afya Duniani (WHO) lilitangaza kuzuka kwa ugonjwa wa Ebola nchini Guinea, iliyo kanda ya Afrika Magharibi.
Wachunguzi wa ugonjwa huo walisema kuwa virusi hivyo vilikuwa vimetokana na mtoto mmoja wa miaka miwili aliyekuwa amefariki mnamo 2013. Ugonjwa huo baadaye ulienea katika mataifa jirani ya Liberia na Sierra Leone.
Mnamo Agosti 2014, shirika hilo lilitangaza ugonjwa huo kuwa janga la kimataifa, huku likiziomba nchi zenye uwezo kusaidia mataifa hayo kwa vifaa ili kuweza kukabiliana vilivyo nao. Kufikia kati ya mwezi Agosti 2014, shirika la Madaktari Wasio na Mipaka (MDS) lilitaja hali iliyokuwa nchini Liberia kuwa ‘ya kuhofisha.’ Kufikia mwanzoni mwa mwezi Septemba, ugonjwa huo ulikuwa umeenea na kufikia nchini Nigeria, huku visa kadhaa vikiripotiwa nchini Senegal pia. Mnamo Septemba 30, kisa cha kwanza cha ugonjwa huo kiliripotiwa nchini Amerika, huku akifariki siku nane baadaye.
Kufikia Desemba 22, takwimu za WHO zilionyesha kuwa ni watu 7,533 waliokuwa wamefariki kutokana na ugonjwa huo hatari. Mataifa ambayo yameendelea kuathiriwa na ugonjwa huo ni Liberia, Sierra Leone na Guinea.
Katika taarifa, WHO ilikubali kuwa ugonjwa huo ndiyo mkasa hatari zaidi wa kiafya kuwahi kushuhudiwa katika siku za hivi karibuni.
WAFANYAKAZI Kati ya vifo hivyo, ni wafanyakazi 216 wa afya ambao walikuwa wamefariki, huku visa vya jumla vilivyoripotiwa vikifikia 19,374. Maambukizi nje ya bara la Afrika Kufikia Oktoba 15 2014, kulikuwa na visa 17 vya ugonjwa huo nje ya bara la Afrika. Kati ya maambukizi hayo, watu wanne waliaga dunia.
Mapema mwezi Oktoba, Teresa Romero, ambaye alikuwa muuguzi wa miaka 44 kutoka Uhispania aliambukizwa ugonjwa huo baada ya kujitwika jukumu la kulinda kasisi mmoja ambaye alikuwa ameambukizwa ugonjwa huo kutoka Afrika Magharibi. Hicho ndicho kilikuwa kisa cha kwanza cha maambukizi ya ugonjwa huo nje ya bara Afrika.
Mnamo Oktoba 20, ilitangazwa kuwa muuguzi huyo hakuwa ameambukizwa ugonjwa huo, hilo likionyesha kuwa huenda alikuwa amepona. 
Septemba 19, mtu mmoja aliyetambuliwa kama Eric Duncan aliondoka kutoka nchi yake ya Liberia na kuelekea Texas, ambapo baada ya siku tano, alianza kuonyesha dalili za ugonjwa huo baada ya kufika katika hospitali moja, lakini baada ya ukaguzi, aliambiwa kuwa hakuwa na maambukizi yoyote ya ugonjwa huo.
Hata hivyo, hali yake iliendelea kudorora, jambo lililomfanya kurudishwa hospitalini mnamo Septemba 28, alikofariki mnamo Oktoba.
Maafisa wa afya walithibitisha kuwa alikuwa akiugua ugonjwa huo mnamo Oktoba 30. Kisa hicho ndicho kilikuwa cha kwanza nchini Amerika.
Kulingana na wadadisi, kuzuka kwa ugonjwa huo kumeathiri pakubwa chumi za mataifa yaliyoathiriwa. Kulingana na ripoti iliyochapishwa na jarida la Financial Times, athari za kiuchumi za ugonjwa huo zilikuwa kubwa sana, na ambazo zingechukua muda mrefu kuondolewa.
Takwimu zilizotolewa mwezi Septemba zilionyesha kuwa kulikuwa na vitanda 893 pekee katika nchi za Liberia, Sierra Leone na Guinea, kinyume na vitanda 2,122 vilivyohitajika.


