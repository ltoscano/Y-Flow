
Atiwa nguvuni na Pasipoti 23
POLISI wa kupambana na ugaidi wanamzuilia raia wa kigeni ambaye alikamatwa katika eneo la Kitui akiwa na pasipoti 23. 
Mshukiwa huyo alikamatwa katika soko la Voo, kata ya Mutha ambapo inahofiwa kuwa ni maficho ya magaidi na wawindaji haramu, karibu na hifadhi ya wanyamapori ya South Kitui, Kulingana na Afisa Mkuu wa Idara ya Upelelezi (CID) wa eneo hilo Julius Sunkuli, mshukiwa huyo mwenye umri wa miaka 34, alihamshwa hadi jijini Nairobi ili kuhojiwa zaidi kuhusu lengo lake la kuzificha pasipoti hizo msituni .
“Tumemkabidhi mshukiwa huyo kwa maafisa wa kitengo maalumu cha kukabiliana na ugaidi ili kubainisha iwapo pasipoti hizo ni za watu tofauti tofauti, zilikuwa halali au la,” akasema Bw Sunkuli.
Aliongezea, “Tunakisia kuwa huenda stakabadhi hizo ni za kuwaingiza watu katika kufanya uhalifu ,” akasema.
Na KITAVI MUTUA


