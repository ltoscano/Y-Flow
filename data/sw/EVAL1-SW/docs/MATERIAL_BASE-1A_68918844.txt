LITUKA LIBONGÍ́ NA MAKOLO MÍSÁTO

Nalandákí makanisi ma ngáí ma kobála băsí míbalé. Nalingákí kobɔ́ngisa makambo ma ndáko na ngáí sé ngáí mɔ̆kɔ́. Nalingákí moto mɔ̆kɔ́ áyâ kotumola mpé kotungisa ngáí tɛ́; moto akobulinginya makambo ákóma epái •ya• ngáí tɛ́. Nzókandé sikáwa makambo mazalí koyâ̂ ebelé.

Továndí lisúsu, bísó na tatá Lowi, tatá óyo azángí bána. Tozalí kosolola mpɔ̂ ya liwa lya mamá mɔ̆kɔ́ akúfákí na aksidá, bakundákí yĕ lóbí. Tokɛndɛ́kí kolela yĕ bísó bánsɔ bato tozalí na yĕ balabála mɔ̆kɔ́. Tatá Lowi azalí kokumisa libóta lya bangó mobimba mpɔ̂ ya motíndo babɔ́ngísákí makambo ma liwa lya ndeko wa bangó. Azalí mpé kokumisa mamá yangó míngi mpɔ̂ ya mabɔngí mánsɔ azalákí na mangó. Tatá Lowi akómí mokóló. Komɔ́nɔ ebembe ya mowei akómákí mokóló naíno tɛ́, ekopésa tatá Lowi makanisi míngi. Alobí, "Sɔ́lɔ́, mokili mozalí mokúsé. Malámu moto ábɔ́ngisaka makambo ma yĕ libosó. Bísó bánsɔ tozalí kopusana. Sɔ́kɔ́ olingí kosɛkɛ moto, sɛkɛ́ mwána kási mokóló tɛ́. Mpámba tɛ́, yɔ̆ mpé ozalí kolanda sé nzelá yangó. Mamá óyo, bána ba yĕ bakundí yĕ malámu mpenzá. Ngáí nazalí átâ na mwána akokunda ngáí tɛ́. Likambo mpé tɛ́, letá azalí. Nakopɔlɔ o balabála tɛ́."

Nalingí nálanda makanisi ma tatá Lowi tɛ́, mbɛlɛ akoyóka mawa míngi. Nabɔ́ngólí lisoló epái ya makambo masúsu, nalobí, "Balingákí kosála ngáí matata o biló mpɔ̂ nakɛndɛ́kí mosála lóbí tɛ́."

"Ngáí mpé nazalí na mpási sikáwa, bato basúsu bazalí koyókela ngáí likunya mpɔ̂ ya mosála. Átâ ngáí, bákobánga ngáí tɛ́."

"Yɔ̆ okómí mokóló boye, makambo makokí kobíma lisúsu@"

"Basúsu bazalí wâná, bakotíya songísongí ntángo ínsɔ 'ayébí kobɔ́ngisa mosála tɛ́ ' mpɔ̂ ngáí nákolingaka makambo ma bangó ma bozoba tɛ́. Bákoloba wâná na Lingala lya bangó mabé mabé, 'Vieux wâná azalí ko-gêner bísó míngi.'"

"Kási moto abándákí mosála kala lokóla yɔ̆.

"Yangó wâná ko. Ngáí moto nayébí mosála tɛ́@ Bána wâná bákobánga tɛ́. Nabándákí mosála o eleko naíno babótákí bangó tɛ́. Nayébí moto náni azalí kotíyaka maloba • mabé ntángo ínsɔ. Azalí koluka nzelá níni akokí kolongola ngáí, átíya ndeko wa yĕ o esíká ya ngáí."

"Ndéngé níni bôngó@ Bisika bya mosála bizalí lisúsu tɛ́, báluka bobɛ́lɛ́ esíká yɔ̆ ozalí kosála!"

"Yangó ko. Nzókandé letá azalí nyama ya nzoku. Esíká babomí nzoku, esengélí moto na moto áyâ na mbelí. Bóníbóní ekómí sikáwa bábánda koyókela ngáí zúwa zambí nazwí esíká malámu. Bôngó letá azalí lisúsu na misála tɛ́? Ngáí nazwí mosuni mwa ngáí. Yɔ̆ mpé kamatá mbelí mpé katá ya yɔ̆."

"Mpási míngi o mokili moye. O ndáko ya bísó, o bisika bya mosála, o mbóka ya bísó, bipái bínsɔ bato bakoyóka zúwa. Bipái bínsɔ tozalí kobéba mpɔ̂ ya zúwa ya bato."

"Kinshásá ezalí mbóka tɛ́!