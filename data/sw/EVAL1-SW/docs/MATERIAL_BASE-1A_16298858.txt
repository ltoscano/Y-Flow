
Tusipoujadili muungano kwa makini, utavunjika III Aug 15, 2012

KATIKA sehemu ya pili ya makala haya toleo lililopita, tuliona jinsi utata wa mfumo wa Muungano wa Tanganyika na Zanzibar, unavyovuruga mustakabali wa Muungano huo na kuzua kero ambazo sasa upande wa pili wa Muungano – Zanzibar, unaonekana kuchoka na kudai Muungano huu ama utazamwe upya, au uvunjwe.
Akitoa mada kwenye semina ya Wajumbe wa Baraza la Wawakilishi hivi karibuni, Mwanasheria Mkuu wa Zanzibar, ambaye kwa wadhifa huo ndiye mshauri mkuu wa Rais na Mwenyekiti wa Baraza la Mapinduzi Zanzibar kwa mambo ya sheria, Othman Masoud, alihoji juu ya mkanganyiko huo akisema:
“Kwa vile Taifa limeundwa kwa mfumo wa muundo wa Muungano, je, washirika wa Muungano huo ni wapi na ni wangapi? Nini hatima ya washirika hao baada ya Muungano? Nini hadhi yao baada ya kuungana?
Wazanzibari wamechoka na Muungano 

Mmoja wa waasisi wa Muungano na mkongwe wa siasa Visiwani, Nassoro Hassan Moyo naye amenukuliwa akilalamika kuchoshwa na Muungano ulivyo sasa; anasema:
“Kulikuwa na makosa katika mfumo wa muundo wa Muungano tuliounda mwaka 1964;
[sasa] tusifanye makosa tena katika kupata muundo wa Muungano tunaoutaka…..
[Wazanzibari] tuachiwe tupumue”.

Naye Waziri wa nchi, Ofisi ya Rais Fedha, Uchumi na Mipango ya Maendeleo Visiwani, Omari Yusuf Mzee, amenukuliwa akisema:
“Lilikuwa kosa kubwa kumlazimisha Mzee Aboud Jumbe Mwinyi, kujiuzulu mwaka 1984; leo kusingekuwa na madai ya Wazanzibari kutaka waachiwe wapumue”.
Ni kwamba, mwaka 1984, Rais wa awamu ya pili Visiwani, Aboud Jumbe Mwinyi, kupitia kwa Mwanasheria Mkuu wa Serikali (AG) ya Zanzibar, Bashir K. Swanzy, aliandaa Hati ya kuwasilisha kwenye Mahakama maalumu ya Kikatiba, kutaka mahakama hiyo itoe ufafanuzi na msimamo juu ya mfumo na muundo upi wa Muungano uliokusudiwa chini ya Mkataba wa Muungano, na jinsi Sheria ya Bunge la Katiba (Constituent Assembly Act) Namba 18 ya 1965, ilivyokiuka matakwa ya Mkataba wa Muungano na Sheria ya Muungano na kuzua kero kubwa za Muungano.
Mapema kabla ya hapo, akihutubia wananchi kwenye kilele cha siku ya Sherehe za Mapinduzi Visiwani, Januari 12, 1984 na Rais Julius Nyerere akiwa amekaa jukwaa kuu naye, Rais Jumbe aliwataka Wazanzibari wawe watulivu juu ya sakata la kero za Muungano wakielewa kwamba Serikali (yao) ya Mapinduzi ingejitahidi kupata ufumbuzi juu ya utata wa Kikatiba wa mambo ya Muungano yaliyozua kero hizo Visiwani.
“Kama tutashindwa, tutalipeleka suala hili kwenye Mahakama Kuu maalumu ya Kikatiba kwa mujibu na kwa kuzingatia Katiba ya Jamhuri ya Muungano, inayoruhusu migongano au jambo linalobishaniwa kati ya Serikali ya Mapinduzi Zanzibar na Serikali ya Muungano juu ya Muungano, kupelekwa kwenye Mahakama ya Kikatiba kutolewa uamuzi”, alisema Rais Aboud Jumbe kwa kujiamini.
Kabla hajaitia sahihi Hati hiyo, ilipotea katika mazingira ya kutatanisha na kuibukia mikononi mwa Mwalimu Nyerere. Haraka haraka Kikao cha Halmashauri Kuu (NEC) ya CCM kikaitishwa kumhoji na kumjadili Jumbe kwa kosa la kutaka kuvunja Muungano.
Jumbe hakusalimika kwa kujaribu kukanyaga “mahali patakatifu bila kuvua viatu”; alivuliwa nyadhifa zote za chama na Serikali, ikiwa ni pamoja na Urais wa Zanzibar, Uenyekiti wa Baraza la Mapinduzi Zanzibar, pamoja na Umakamu wa Rais wa Jamhuri ya Muungano, kisha ikatangazwa kuchafuka kwa hali ya hewa Kisiasa Zanzibar, akawekwa chini ya ulinzi nyumbani kwake Mji Mwema, Jijini Dar Es Salaam.
Hili ndilo kosa ambalo Waziri Omari Yusuf Mzee anadai kwamba, kama hoja ya Jumbe ingeachwa ifanyiwe kazi na Mahakama, suluhisho makini lingepatikana mapema kwa kero za Muungano huu unaozidi kwenda kombo bila suluhisho wala matumaini.
Hoja ya Mwanasheria Mkuu wa Zanzibar, Othman Masoud na ile ya Nassoro Hassan Moyo na Omari Yusuf Mzee zina mashiko. Hakuna wakati mwafaka mwingine kama huu na kipindi hiki cha mchakato wa Katiba mpya, kuweza kupata suluhisho kwa Muungano unaokwenda mrama.
Tuache tabia ya mbuni, ya kuficha kichwa mchangani tukidhani tumejificha mwili mzima. Kwa kujidanganya hivyo, kama ambavyo afichaye maradhi kilio humuumbua, sisi kwa tabia hii, rungu la mwindaji litatuumbua. 
Hatuhitaji kukumbushwa kwamba, Serikali ya Muungano wa Tanzania iliundwa kwa makubaliano ya Serikali za nchi mbili – Tanganyika na Zanzibar kushughulikia mambo 11 tu ya Muungano. Chini ya Muungano huo, hakuna mahali kwenye Mkataba, wala Sheria ya Muungano, inapotajwa kuwapo mamlaka ya kuvunja, kumeza au kumezwa nchi yoyote kati ya nchi hizo mbili zilizoungana.
Lakini ilitokea na inaendelea kutokea Serikali ya Muungano kujipa mamlaka ya kusimamia mambo yote ya Tanganyika yasiyo ya Muungano wakati haikuwa na haiko hivyo kwa Mambo ya Zanzibar yasiyo ya Muungano.
Kwa kufanya hivyo, Serikali ya Muungano imembadili Rais wa Tanganyika kuwa Rais wa Jamhuri ya Muungano, na Serikali ya Tanganyika kuwa Serikali ya Muungano; na Mambo ya Tanganyika yasiyo ya Muungano kuwa Mambo ya Muungano.
Kufikia hapo, kama tulivyoona mwanzo, Tanganyika imekuwa ndiyo Tanzania, na Tanzania imekuwa Tanganyika.
Hatua ya Serikali ya Jamhuri ya Muungano kujivika mamlaka mbili, yaani Serikali ya Muungano na Serikali ya Tanganyika (chini ya Katiba ya Muda) ilikusudiwa kuwa ya muda (mpito) tu kusubiri kutungwa kwa Katiba ya kudumu ya Jamhuri ya Muungano ndani ya miezi 12 tangu Muungano.
Katiba hiyo haikutungwa hadi miaka 13 baadaye (1977), ilipotungwa Katiba inayotumika sasa na inayokiuka kwa mambo mengi katika matakwa ya Mkataba wa Muungano. Na hii imeongeza zaidi, mkanganyiko wa kudhani kwamba Tanganyika ndiyo Jamhuri ya Muungano na Jamhuri ya Muungano ndiyo Tanganyika, wakati hizi ni mamlaka mbili tofauti zenye hadhi tofauti. Tume ya Katiba ya sasa inapaswa kuwa makini na jasiri kuweza kuuondoa mkanganyiko huu.
Nakubaliana na Profesa B. P. Srivastava katika chapisho lake “The Constitution of the United Republic of Tanzania 1977 – Some salient Features, Some riddles” kwamba:
“Muundo (sahihi) wa Jamhuri uliokusudiwa ni wa umbo la pembetatu (triangle), ambapo kitako (base) cha kona mbili za umbo hilo kinaundwa na Tanganyika na Zanzibar, na kilele/kizingia (vortex) kinaundwa na kusimamia Serikali ya Muungano; yenye mambo 11 tu ya kimuungano”.

Kwa msingi huo, kuna mamlaka tatu za utawala wa kiserikali na kibunge, yaani, Serikali ya Jamhuri ya Muungano, Serikali ya Tanzania Bara (Tanganyika) na Serikali ya Zanzibar.

Lakini kwa uparanganyaji tunaouendeleza, na kinyume na matakwa ya Mkataba wa Muungano, kuna Serikali mbili tu; yaani, Serikali ya Zanzibar yenye mamlaka kwa mambo yote yasiyo ya Muungano Visiwani, na Serikali ya Jamhuri ya Muungano, yenye mamlaka juu ya mambo yote ya Muungano ambayo pia inatenda kama Serikali ya Tanzania Bara (Tanganyika) juu ya mambo (ya Tanganyika) yasiyo ya Muungano.
Jamhuri ya Muungano imetekeleza mambo haya kwa miaka 48 sasa. Na huu ndio umekuwa chanzo kikubwa cha mitafaruku na kero nyingi zinazotikisa Muungano wetu kiasi kwamba leo, wenzetu wamefikia hatua ya kudai waachiwe wapumue, kana kwamba wao ni mateka utumwani, waliozuiwa kuvuta hewa huru ndani ya Muungano.
Wazanzibari wana agenda ya Siri Wazanzibari wanataka sasa waachiwe (huru) wapumue, kwa maana kwamba wamekabwa koo ndani ya Muungano. Lakini kwa nini wadai hivyo leo na si huko nyuma?

Swali hili nimelijibu katika makala yangu toleo lililopita. Hapa itoshe tu kusema kwamba, hata kama wangeachiwa huko nyuma wapumue, wasingeweza kwa sababu ya kukabana koo wao kwa wao kwa uhasama wa ndani uliodumu kwa zaidi ya nusu karne.
Tunafahamu, tangu mwaka 1957 hadi kuundwa kwa Serikali ya Umoja wa Kitaifa (SUK), Wazanzibari waliendeleza uhasama wa kisiasa na kukomoana kwa misingi ya kihistoria ya ufuasi wa vyama mfu vya siasa vya Afro-Shirazi Party (1957) kwa sababu upande mmoja, na Zanzibar Nationalist Party (ZNP – 1955), Zanzibar and Pemba People’s Party (ZPPP) na Umma Party, kwa upande mwingine.
Ndani ya uhasama huo, kulikuwa na azimio la siri la kudumu la miaka mingi, kwamba maadam ASP kingeendelea kutawala, Wazanzibari wote waliokuwa wafuasi wa zamani wa vyama vya ZNP, ZPPP na Umma Party pamoja na ndugu na koo zao, iwe na ilikuwa marufuku kushika nafasi za juu za uongozi serikalini na jeshini.
Na kwa kuwa wafuasi wengi wa ZPPP na ZNP walitokea Pemba, ndivyo ilivyokuwa marufuku Mpemba kutawala Zanzibar.
Ni kwa sababu hii, juhudi za CCM za kutaka kuleta “mwafaka” wa kisiasa Visiwani miaka ya karibuni, ziligonga mwamba kila mara hadi Wazanzibari wenyewe wamefikia SUK kwa hiari bila CCM.
Akihutubia wana-CCM mjini Unguja, Novemba 2008, Rais wa awamu ya tano, Amani Abeid Karume alisisitiza haja ya kuzika uhasama wa kale ili kujenga Zanzibar imara inayoweza kujiongoza; alisema:
“Ndugu zangu, mimi na Maalim Seif (CUF) tumeulizana, hivi mpaka lini tutaendelea na siasa hizi za chuki, uhasama na ugomvi? Hivi tunataka turithishe watoto wetu haya tuliyorithi sisi? Mimi naamini hakuna anayependa hali hii; sote tunapenda tuishi katika hali ya amani, utulivu, umoja na mshikamano”.
Na pale Karume na Seif walipokutana Novemba 5, 2009 historia iliandikwa, walipokubaliana kuanzisha SUK baada ya kuweka msingi na mwongozo wa mambo muhimu; kwanza, ni “kutambua”, kusahau na kusameheana yote yaliyopita; pili, kufanya kazi kwa pamoja kwa lengo la kuleta mabadiliko makubwa kwa wananchi wa Zanzibar” nje ya Muungano.
Maridhiano haya yalizua kizaazaa kwa wahafidhina wa Zanzibar (wa Visiwani na Bara) waliojineemesha na utengano wa Wazanzibari, wao wakijiona kama waratibu mabingwa wa Muungano katikati ya uhasama na chuki, eti kwamba bila wao kudhibiti chuki hizo, Muungano utakufa.
Akizungumza kwenye Kongamano la Vijana wa CCM wa Vyuo Vikuu nchini mjini Unguja, Mei 2, 2010, Karume alionyesha kukerwa na watu hao, akaonya:
“Natoa onyo kwa Wajumbe wa Halmashauri Kuu ya Taifa (NEC) ya CCM, wanaopitapita kushawishi wananchi kupinga SUK waache mara moja; ni watu wajinga na waliopitwa na wakati, hawajui kusoma alama za nyakati”.
Alisema, kati ya wasaliti hao, wengine walikuwa ni viongozi wa ngazi za juu wa chama na Serikali, na kuwaelezea kama watu hatari wanaopaswa kuogopwa; na kwamba hawakuwatakia mema wananchi wa Visiwa vya Unguja na Pemba.

“Nawaomba waache; sitaki kuendelea zaidi katika suala hili kwa sababu naweza kuwaumbua viongozi wote wanaopinga suala hili”, alionya.
Kumalizika kwa vita moto na vita baridi na kuundwa kwa SUK Visiwani, ni siri nzito ya Wazanzibari inayozua hofu ya kweli kwamba, kwa umoja na mshikamano huu, pengine wanaweza kushinikiza mambo makubwa zaidi kwa Muungano, ikiwa ni pamoja na kutaka kujitoa kama wataona hawatatimiziwa.
Tayari Wazanzibari wamedai kuwa Zanzibar ni nchi, hawataki kusikia tafsiri nyingine tofauti; sasa wanataka “waachwe wapumue”.
Wahenga walisema, “panapofuka moshi, pana moto”. Moshi unafuka Zanzibar ndani ya Muungano. Na kwa kuwa ni hivyo, dawa pekee ni kurejea kwenye matakwa ya Kikatiba ya Mkataba wa Muungano kama suluhisho pekee; huu si wakati wa kuchezea Muungano; huu si wakati wa kufichaficha misingi ya Muungano wetu kwa manufaa ya kisiasa na wanasiasa.
Tuwe wazi, tuache kuparanganya hoja kwa manufaa ya kisiasa na manufaa binafsi.
Tusipofanya hivyo, kilio cha Muungano kitatuumbua! Tume ya Katiba isitushangaze baadaye, pale itakapoambiwa na utawala, nayo ikakubali bila kichwa, kwamba suala la Muungano halimo kwenye hadidu za rejea za Mchakato wa Katiba.
Ikumbuke Mkataba wa Muungano (Articles of Union) na Sheria ya Muungano (Act of Union) ndiyo mihimili mikuu ya Katiba ya Muungano. Hiyo ndiyo Katiba ya Muungano, na Katiba ya Muungano ndiyo Mkataba na Sheria ya Muungano, kwa maana bila Mkataba huo wa Muungano, hakuna Katiba ya Jamhuri ya Muungano, na hivyo hakuna Tanzania.
Pia kwamba, msingi wa Katiba yoyote ya Jamhuri ya Muungano na ile ya Zanzibar, ni Mkataba wa Muungano. Hivyo, Katiba iendayo kinyume cha mkataba huo ni batili tangu mwanzo inapotungwa (void ab initio). Katiba mpya isirudie makosa ya Katiba zilizopita. Kila la kheri.


