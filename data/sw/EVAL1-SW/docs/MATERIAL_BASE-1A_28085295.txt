
Kinana ni darasa kwenu wanasiasa
Nov 29, 2012

KUNA mwanga mpya wa uendeshaji wa siasa za jukwaani ambao umejitokeza katika ziara za Katibu Mkuu (mpya) wa CCM,
Abdulrahman Kinana, kwenye baadhi ya mikoa ya Tanzania Bara.

Kuna jambo la kujifunza miongoni mwa viongozi waandamizi wa CCM na hata viongozi wengine wa kisiasa nje ya chama hicho kikongwe nchini. Jambo hilo ni darasa jingine kwa wanasiasa, wasomi wetu na wananchi kwa ujumla.

Katika mikutano yake yote iwe ya hadhara au ya ndani aliyoifanya kuanzia Mtwara, Rukwa, Arusha na Geita, Kinana hakufanya shambulizi lolote la kisiasa, wala kutaja jina la chama chochote cha siasa kwenye mazungumzo yake.

Hatukusikia matusi na lugha nyingine za kejeli au za hovyo zilizopata kusikika kutoka kwa
baadhi ya wanasiasa wetu kwa pande zote, chama tawala na upinzani. Haya tulipata kuyasikia katika uchaguzi mdogo wa ubunge, Jimbo la Arumeru Mashariki na kwingine.

Ukiondoa kukiri hadharani udhaifu wa chama chake na namna atakavyokabiliana na udhaifu huo, Kinana alizungumzia masuala yanayowahusu wananchi kwa ujumla wao, wakiwamo wanachama wa CCM.

Alizungumzia viwanda vya korosho, ada na michango ya shule kutoka kwa wanafunzi, masuala ya miundombinu na uchumi kwa ujumla.

Hii maana yake nini? Ni hatua moja muhimu kuelekea katika majukwaa ya ushindani wa hoja zinazohusu maisha ya wananchi. Si hoja
zinazohusu vyama vya siasa au wanasiasa pekee.

Majibu ya kero za wananchi hayapatikani kwa viongozi wa CCM au Serikali kukishambulia Chama cha Demokrasia na Maendeleo (CHADEMA) iwe jukwaani au katika vikao vya ndani vya chama tawala. Au CHADEMA na vyama vingine kukishambulia CCM bila kutoa hoja za ufumbuzi wa kero za wananchi.

Wananchi wanaweza kujua mtatuzi sahihi wa kero zao kwa kusikiliza namna kero hizo zinavyochambuliwa kwa mwelekeo wa kupatiwa majawabu, na si kwa kusikiliza matusi au kejeli za kisiasa.

Kero za wananchi zinatatuliwa kwa utekelezaji sahihi wa mipango na mikakati ya serikali
ambayo ndiyo mkusanya kodi za wananchi. Ni vigumu kuamini lakini imetokea, takriban dakika 30 za kiongozi kuhutubia tena kwa kutakiwa kujibu kero za wananchi, hutumia dakika 28 kukishambulia chama cha upinzani au kupiga vijembe vya kisiasa.

Lazima tutambue kuwa vyama vya siasa vimeanzishwa kwa mujibu wa sheria za nchi, vina haki ya kuendesha siasa na viongozi wao wana haki za kuongoza vyama hivyo, japo kwa mujibu wa sheria za nchi.

Kwa hiyo, kwa upande wetu, tungependa siasa za kujadili masuala (issues) na si kupoteza muda mwingi kutamka matusi au kejeli za kisiasa majukwaani, na katika hili Kinana ameonyesha mfano bora.


