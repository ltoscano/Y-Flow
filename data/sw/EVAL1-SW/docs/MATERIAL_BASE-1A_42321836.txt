
Tamasha la Pasaka linavyolenga kukuza vipaji
Feb 28, 2014

TAMASHA la pasaka la mwaka huu lianatarajia kuleta changamoto kwa wasanii wa muziki wa Injili wa hapa nchini. Hali hii inachangiwa na uamuzi wa Kamati ya Maandalizi kutoa nafasi kwa wadau wa muziki wa Injili kutoa mapendekezo ya mambo kadhaa kwa ajili ya tamasha hilo.

Maja ya vitu ambavyo vinatakiwa kupendekezwa na wadau ni pamoja na wasanii wanaotakiwa kutoa burudani katika tamasha hilo, mgeni rasmi na mikoa ambayo wanataka Tamasha hilo lifanyike.

Kwa mujibu wa taarifa za waandaaji, moja ya vitu ambavyo vimekuwa vikipendekezwa zaidi na wadau wa muziki wa Injili ni uwepo wa idadi kubwa ya wasanii kutoma nje ya nchi, ikilinganishwa na ile ya mwaka jana. Mapendekezo haya hayamaanishi kuwa na idadi kubwa ya wasanii kutoka nje ya nchi kuliko wale wa ndani, bali yanalinganisha idadi ya wasanii wa nje ya nchi waliowahi kushiriki katika tamasha hilo kwa miaka iliyopita.

Mwenyekiti wa Kamati ya maandalizi, Alex Msama anasema kuwa, hiyo ni moja ya changamoto ambazo kwa sasa wanakumbana nazo. Lakini pia anasema kuwa endapo idadi ya wasanii wa nje itaongezeka, ni nafasi nyingine kwa wasanii wa hapa nyumbani kupata nafasi ya kujifunza kutoka kwa wasanii wa nje.

“Hii si kwa faida ya watazamaji tu, bali hata kwa wasanii wa hapa nyumbani wanaopata nafasi ya kujifunza kutoka kwa wasanii wengine kutoka nje ya nchi. Halikadhalika kujenga urafiki,” anasema Msama.

Aidha, Msama anachukua fursa hii kuwaomba wale wasanii ambao watapata fursa ya kutumbuiza katika tamasha la Pasaka la mwaka huu kujiandaa kutoa burudani safi.

“Hii ni nafasi nyingine ambayo wasanii wetu wa muziki wa Injili wanaweza kuitumia kudhihirisha uwezo wao, baada ya hapo kuna hata uwezekano wa wengine wakapata wasanii wa kuwaita huko nje ya nchi ili wafanye nao kazi za muziki wa Injili,” anasema Msama.

Tamasha la Pasaka la mwaka huu linatarajia kuwashirikisha wanamuziki kutoka katika nchi za Afrika Kusini, Kenya, Uganda, Jamhuri ya Kidemokrasia ya Kongo (DRC), Zambia, Malawi, Rwanda na wenyeji Tanzania. Hata hivyo orodha rasmi inatarajiwa kutolewa baada ya mchakato mzima wa kura za wadau kumalizika.


