
Kelvin Yondan, Bahanuzi waanza kujinoa Oct 18, 2012

BEKI wa Yanga, Kelvin Yondan ameanza mazoezi mepesi kwenye Uwanja wa Sekondari ya Loyola, Dar es Salaam, ikiwa ni mara ya kwanza tangu agongwe na kiungo wa Simba, Haruna Moshi ‘Boban’ katika mechi baina ya wapinzani hao wa jadi, Oktoba 3, mwaka huu.

Pamoja na Yondan, mshambuliaji Said Bahanuzi aliyekuwa anasumbuliwa na maumivu ya nyama za paja naye ameanza pia mazoezi mepesi kwenye uwanja huo huo.

Kikosi cha Yanga kinatarajiwa kuingia kambini kujiandaa na mchezo wao ujao wa Ligi Kuu ya Vodacom Tanzania Bara dhidi ya Ruvu Shooting Jumamosi wiki hii kwenye Uwanja wa Taifa, Dar es Salaam. 

Yanga ambayo katika mechi yake ya mwisho iliifunga Toto Africa mabao 3-1 mjini Mwanza, itaweka kambi kwenye hoteli ya Uplands, Changanyikeni, Dar es Salaam huku ikifanya mazoezi kwenye Uwanja wa sekondari ya Loyola, Mabibo, Jijini.

Bahanuzi ‘Spider Man’ alichanika nyama za paja la mguu wa kulia katika mechi ya Ligi Kuu ya Vodacom Tanzania Bara dhidi ya Kagera Sugar kwenye Uwanja wa Kaitaba, Bukoba Jumatatu wiki iliyopita.

Bahanuzi aliumia dakika ya 23, baada ya kugongana na beki Benjamin Effe wa Kagera Sugar na kushindwa kuendelea na mchezo, nafasi yake ikichukuliwa na Jerry Tegete katika mechi ambayo Yanga ililala 1-0, beo pekee la Themi Felix.

Bahanuzi ndiye tegemeo la mabao la Yanga kwa sasa, kwani tangu ajiunge na timu hiyo akitokea Mtibwa Sugar msimu huu, ameifungia mabao 12 katika mechi 13, ikiwemo ile dhidi ya Kagera aliyocheza kwa dakika 23 kabla ya kuumia na kutoka.

Yanga kwa sasa inashika nafasi ya tatu kwenye msimamo wa Ligi Kuu kwa pointi zake 11, baada ya kucheza saba, kushinda tatu, sare mbili na kufungwa mbili.

Simba iliyocheza mechi saba pia, inaongoza ligi hiyo kwa pointi zake 17, ikifuatiwa na Azam FC yenye pointi 16, iliyocheza mechi sita.

Caption: Siku Kevin Yondan wa timu ya soka ya Yanga (kulia) alipogongwa na Haruna Moshi
‘Boban’ wa Simb


