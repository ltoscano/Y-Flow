
Walipwa 50,000/- kuua watu Nzega

Imeandikwa na Lucas Raphael, Igunga

Imechapishwa: 13 Septemba 2016

KIKUNDI cha watu wanakodiwa kwa ajili ya kufanya mauaji wilayani Nzega mkoani Tabora kwa ujira wa kati ya Sh 50,000 hadi 300,000, imebainika.

Hayo yamebainishwa na Mkuu wa Wilaya ya Nzega, Godfrey Ngupula wakati wa ibada ya kipaimara iliyofanyika katika Kanisa la Anglikana wilayani hapo iliyoendeshwa na Askofu wa Dayosisi ya Tabora, Mhasham Elias Chakupewa.
Alisema kuna watu wanaosadikiwa kujihusisha na mauaji kwa kulipwa ambao wamefanya kuua kama ajira yao kitendo ambacho ni kinyume na sheria za nchi na chukizo kwa Mungu.
Aliongeza kuwa Serikali ya Awamu ya Tano ipo makini kwa kufuatilia vitendo vya uvunjifu wa amani na vinavyohatarisha maisha ya Wa tanzania huku akibainisha kuwa hatua kali za kisheria zitachukulia kwa yeyote atakayebainika bila kujali wadhifa wake.
Aidha aliwaomba watumishi wa Mungu kuliombea taifa kwa kutoa mahubiri yenye kuchochea amani na upendo miongoni mwa jamii ili kulinda amani iliyopo. Wakati huohuo, Mkuu wa Mkoa wa Tabora, Aggrey Mwanri amewataka viongozi wa dini kuwafichua watu wanaojihusisha katika kuwakatisha masomo watoto wa kike na kuwaozesha bila kufuata sheria. 
Agizo hilo alilitoa wakati akihutubia maelfu ya Waislamu mkoani Tabora katika kusherehekea Sikukuu ya Eid El Hajj iliyofanyika katika ukumbi wa Chuo cha Utumishi wa Umma mkoani hapo.
Aidha alipongeza jitihada za viongozi wa dini za Kiislamu za kutaka kuanzisha mfumo wa mafunzo ya elimu ya dini kote nchini kwa kutembelea kila shule kuhakikisha maadili na hofu ya Mungu inakuwepo miongoni mwa jamii.
Hata hivyo aliwataka wakuu wa wilaya, wakurugenzi na wakuu wa idara kitengo cha elimu kuwachukulia hatua kali za kisheria watu wote watakaobainika kwa njia moja ama nyingine kutaka kudhoofisha elimu mkoani hapo.


