Wanawake Muheza vinara wa kuhifadhi na kulinda misitu
Jun 14, 2013

KUNA kitu kikubwa kinachowatofautisha wanawake wa vijiji vya wilaya ya Muheza na wa wilaya nyingine za mkoa wa Tanga – hawapendi kushindwa kile ambacho wanaume humudu kukifanya. Na ndiyo sababu hawako nyuma hata katika shughuli za hatari kama vile kufanya doria ndani ya misitu minene ya wilaya hiyo.
Katika ziara ya hivi karibuni wilayani humo ya waandishi wa habari wa Chama cha Waandishi wa Habari za Mazingira Tanzania (JET), ilidhihirika kwamba wanawake wa Muheza wako mstari wa mbele katika shughuli zote za kuhifadhi na kulinda misitu.
“Misitu ikiharibiwa sisi (wanawake) ndiyo tunaoathirika zaidi kuliko wanaume. Kwa hiyo ni lazima tuwe mstari wa mbele katika kuhifadhi na kuilinda misitu yetu,” anasema Zainabu Omari ambaye ni Mwenyekiti wa Kamati ya Mazingira ya kijiji cha Misozwe wilayani Muheza.
Na kwa maana hiyo, walikuwa bega kwa bega na wanaume katika kuanzisha na kuhifadhi msitu wa kijiji hicho unaoitwa ‘Msitu wa Kizee’ wenye ukubwa wa hekta 37.7, na pia katika kushiriki kwenye doria za kuilinda misitu miwili ya serikali katika kijiji hicho inayoitwa Mlinga na Manga.
Kwa mujibu wa maelezo ya mama huyo, mchango wa wanawake katika kuhifadhi na kulinda misitu hiyo ni mkubwa kuliko wa wanaume. “Wanaume kwa kawaida ni wagumu kujitokeza katika shughuli za kujitolea tofauti na ilivyo kwa sisi wanawake,” anasema Zainabu.

Kwamba wanawake wa vijiji vya wilaya ya Muheza wako mstari wa mbele katika harakati za kuhifadhi na kulinda misitu, ni jambo ambalo ujumbe huo wa JET ulilithibitisha pia katika kijiji cha Mkwajuni. Katika kijiji hicho kamati ya mazingira ya kijiji ina idadi kubwa ya wanawake kuliko wanaume.
“Kwa kweli naweza kusema kuwa ushiriki wa wanawake katika kuhifadhi na kulinda misitu katika kata ya Amani ni mkubwa. Vijiji vingi kamati zake za mazingira zina uwakilishi sawa wa wanaume na wanawake, lakini vipo vingine uwakilishi wa wanawake unafikia hadi asilimia 60,” anasema Godfrey Zuakuu ambaye ni Ofisa Mtendaji wa Kijiji cha Mkwajuni.

Kwa upande mwingine haishangazi sana kwamba wanawake wa vijiji vya kata ya Amani, wilayani Muheza, wako mstari wa mbele katika kuhifadhi na kulinda misitu; maana hata mhamasishaji mkuu vijijini wa Halmashauri ya Wilaya hiyo ni mwanamke.
Kote katika vijiji vya kata ya Amani, mama huyo, Jane Madege, anafahamika zaidi kwa jina la utani la “Bwana Misitu wa Kike” – jina ambalo, bila shaka, linatokana na ukweli kwamba jamii imezoeshwa kuwaona “mabwana misitu” tu kuliko “mabibi misitu” kutokana na sekta hiyo kutawaliwa zaidi na wanaume.
Mama huyo, mwenye uzoefu katika sekta hiyo wa miaka 22, amefanya kazi kubwa kwa kushirikiana na Shirika la Kuhifadhi Misitu ya Asili Tanzania (TFCG) kuelemisha wanawake katika wilaya hiyo faida za misitu na kuwahamasisha kuihifadhi na kuilinda.
Shirika la Kuhifadhi Misitu ya Asili Tanzania (TFCG) ni mmoja wa washirika 11 katika Mradi wa Mama Misitu unaotekelezwa kitaifa katika wilaya tisa nchini za Kilwa, Kisarawe, Kibaha, Masasi, Muheza, Mkinga, Nachingewa, Rufiji, Korogwe.
Kwa maneno mengine unaweza kusema kwamba, mwitikio huo wa wanawake wa wilaya ya Muheza katika kuhifadhi na kulinda misitu ni matunda ya mradi huo wa Mama Misitu ambapo mshirika mtekelezaj mmojawao katika wilaya hiyo ni TFCG.
Kwa hakika, ni TFCG ambayo imekuwa ‘ikimwezesha’ mama huyo kuifanya kazi hiyo ya kuwahamasisha wanavijijij kuitunza misitu; hususan kwa ufanisi mkubwa. Kwa mfano, ni shirika hilo ambalo, Julai 2011, lilimpatia mama huyo pikipiki aina ya Yamaha AG 200 kuvifikia vijiji vingi zaidi kwa urahisi.


