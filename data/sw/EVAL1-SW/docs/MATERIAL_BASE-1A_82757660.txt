
Teknolojia imesaidia sekta ya kilimo kuwa na mbinu mpya za uzalishaji wa mazao
UFANISI wa Kenya kiteknolojia umesaidIa pakubwa kuimarika kwa sekta ya kilimo nchini, huku Kenya ikiendelea kushikilia nafasi ya kwanza kwa ubunifu wa mbinu za kilimo na uzalishaji wa aina mbalimbali za mazao Kulingana na shirika la International Service for the Acquisition of Agri-Biotech Applications (ISAAA), kuna bidhaa tano mpya katika sekta ya kilimo nchini zinazoendelea kufanyiwa uchunguzi ili zijaribiwe katika mashamba. 
Shirika la Utafiti wa Kilimo nchini (KARI), limeanzisha juhudi za kupanua kilimo cha nazi na pamba kwa kubinafsisha uzalishaji wa mimea hiyo.
Katika kipindi cha bajeti ya sasa, serikali ilitenga Sh37 bilioni kuimarisha uzalishaji wa chakula katika juhudi za kupambana na makali ya njaa nchini.
Fedha hizo zililenga kuinua miradi ya unyunyuziaji mashamba maji, uvuvi na kutoa chanjo za mifugo ili kuimarisha ufugaji nchini.
Vilevile, serikali imetoa Sh2.6 bilioni kwa mpango wa kuhifadhi chakula na kupunguzia wakulima mzigo wa kununua mbegu na vifaa vya shambani.
Kufikia 2016, kiwanda cha kutengeza mbolea kitakuwa kimeanza kazi yake kwa mujibu wa Rais Uhuru Kenyatta ambaye alisema kuwa, kandarasi hiyo imepewa kampuni ya Toyoto Tsusho. Kwa sasa serikali imewekeza Sh3 bilioni ili kupunguzia wakulima gharama ya mbolea.
Serikali imebuni shirika maalumu ya kusimamia na kupanua miradi ya unyunyuziaji mashamba maji na kwa sasa ekari 54,320 kutoka maeneo kame ziko chini ya mpango huo.
“Kufikia 2017 tunakusudia kuwa na ekari milioni moja chini ya mpango wa unyunyuziaji mashamba maji. Sh9.5 bilioni zilitolewa kwa mpango huu na nyingine Sh 3.5 bilioni zikitumiwa kupanua mradi wa Galana/Kulalu katika kaunti ya Tana River,” alisema Rais Kenyatta katika maonyesho ya kilimo ya Mombasa mwaka huu.
Kilimo huchangia asilimia 25 ya mapato ya Kenya na asilimia 65 ya bidhaa zinazouawa nje ya nchi. Hii ina maana kuwa mabadiliko yoyote katika sekta ya kilimo yako na athari nyingi katika uchumi wa kitaifa.
Na WYCLIFFE MUIA


