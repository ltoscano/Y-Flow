
ICC ilimwondolea mashtaka Rais Uhuru huku Ruto akiendelea na kesi
BAADA ya Rais Uhuru Kenyatta kuondolewa mashtaka katika Mahakama ya Kimataifa ya Uhalifu (ICC), macho sasa yanalenga kesi inayomkabili naibu wake William Ruto na mwanahabari Joshua arap Sang, ambayo imepangiwa kurejelewa mwaka ujao.
Upande wa mashtaka unaoongozwa na Bi Fatou Bensouda, umekaribia kukamilisha kuita mashahidi wake.
Baadaye washtakiwa watatarajiwa kueleza mahakama kupitia kwa mawakili wao sababu zao za kuamini ushahidi uliotolewa hautoshi kuthibitisha walihusika katika ghasia za baada ya uchaguzi wa 2007.
Katika vikao vilivyoandaliwa mwaka huu, madai kuwa mashahidi huhongwa na upande wa mashtaka wa ili watoe ushahidi dhidi ya washtakiwa, uliibuka tena wakati wa kusikizwa kwa kesi ya wawili hao.
Kupitia kwa mawakili wake, Bw Ruto alidai kuwa, shahidi mmoja kati ya tisa waliokuwa wamejiondoa kwenye kesi hiyo alifanya hivyo aliponyimwa pesa na upande wa mashtaka.
Kulingana na wakili Shyamala Alegandra, shahidi P-0800 alisafiri hadi Nairobi kutia sahihi kwenye hati ya kiapo kuwa, hakutaka tena kuhusishwa kwenye kesi hiyo baada ya kuambiwa hangepewa pesa za kodi ya nyumba na matumizi mengine ya kibinafsi.
“Kwenye barua pepe iliyoandikwa Agosti 30, 2013 kwa maafisa wa ICC walio Kenya, mke wa shahidi aliomba pesa za kodi ya nyumba na matumizi mengine. Kitengo cha kusimamia masilahi ya waathiriwa na mashahidi kilimjibu kwamba, kulikuwa na agizo wasitumiwe pesa tena,” akasema Bi Alegandra.
Hata hivyo, shahidi huyo alikanusha madai ya Bi Alegandra na kusema uamuzi wake wa kujiondoa kwenye kesi haukutokana na kuwa, walinyimwa pesa.
“Hayo mawasiliano yamesema wazi kuwa, si mimi niliyehusika kuyawasilisha. Sitaki kuzungumza kwa niaba ya mtu yeyote mwingine.
“Nilitia sahihi kwenye hati ya kiapo siku chache baada ya kuwasiliana moja kwa moja na mpelelezi wa mahakama,” akaambia mahakama.
Kwenye mahojiano ya baadaye, msajili wa mahakama Bw Herman von Hebel alieleza kuwa, mashahidi hupewa pesa ingawa huwa si kama hongo.
Bw Hebel alisema, ni kawaida kwa mahakama yoyote ile kufadhili mashahidi wake kwa njia moja au nyingine ili kuwasitiri katika kipindi ambapo watakuwa wakishirikiana kwenye kesi zilizopo.
“Wao huridhiwa tu kutokana na hasara wanayopata wanapoitwa kutoa ushahidi mbele ya mahakama,” akasema.
Kulingana naye, mashahidi huwa na umuhimu mkubwa kuwezesha mashtaka kuendelezwa kwa njia ya haki na haistahili waachwe wakiteseka ilhali wanasaidia mahakama.
Alisema pesa zinazotolewa hunuiwa kusaidia kununua lishe, usafiri na hata malazi kwa wanaohitajika kusafiri sehemu za mbali.
Bw Ruto amekuwa akilalamika kuwa, mashahidi kwenye kesi hiyo walivutiwa na pesa nyingi walizoahidiwa na upande wa mashtaka ndiposa wakaamua kutoa ushahidi wa uongo ili wanufaike.
Baadhi ya mashahidi ambao awali walikuwa wamejiondoa kwenye kesi hiyo, waliambia mahakama kuwa, ushahidi waliotoa ulikuwa wa uongo kwani walitaka tu kupokea pesa zilizokuwa zikitolewa kwa mashahidi.
Ni mwaka huu pia ambapo afueni ilimjia Bw Ruto kufuatia uamuzi wa mahakama iliyompatia nafasi ya kuendeleza huduma zake za serikalini huku kesi yake ikiendelea.
Uamuzi huo ulitokana na ombi alilowasilisha kutaka majaji wamruhusu atekeleze majukumu yake ya kisheria kwa taifa bila kutatiza kuendelea kwa kesi hiyo.
UCHUMI Kwenye ombi alilowasilisha kwa majaji kupitia kwa mawakili wake wanaoongozwa na Bw Karim Khan, naibu rais alieleza alikuwa na majukumu ya kikatiba kutimiza ahadi alizotoa kwa Wakenya ikiwemo kuimarisha usalama wa kitaifa, uchumi na haki ya kijamii nchini.
“Ukweli ni kuwa, Bw Ruto anajipata akiwa na majukumu mawili makubwa.
La kwanza ni kwa mahakama ambapo anapigania haki kujitetea dhidi ya madai yaliyotolewa dhidi yake. La pili ni kwa Jamhuri ya Kenya,” akasema.
Uwasilishaji wa ombi hilo uliwezeshwa na marekebisho yaliyofanywa katika kanuni za mahakama wakati wa kongamano la mataifa wanachama wa ICC mwaka uliopita.
Katika marekebisho hayo, yaliyopigiwa debe na Kenya, mataifa yalikubaliana kurekebisha sehemu kadha ili majaji wawezeshwe kuruhusu washtakiwa wenye majukumu makubwa serikalini waepuke kuhudhuria baadhi ya vikao.
Serikali ya Kenya ikiungwa mkono pakubwa na mataifa ya Umoja wa Afrika (AU), iliteta kuwa, kulazimisha washtakiwa hasa viongozi wa kitaifa kuhudhuria vikao vyote mahakamani ni sawa na kuhujumu demokrasia ya mataifa husika kwani viongozi hushindwa kutekeleza majukumu yao ya kikatiba.
Upande wa mashtaka ulikuwa umepinga ombi la Bw Ruto kwa kusema kanuni zilizobadilishwa hazikubadili sheria za mahakama ambazo huhitaji shahidi awe mahakamani wakati kesi inapoendelea kusikizwa.
Bi Bensouda alisema hatua ya kumruhusu Bw Ruto kutohudhuria baadhi ya vikao ingekuwa ubaguzi kwa washtakiwa ambao huwa si viongozi wa kiserikali.
Hata hivyo, ombi la Bi Bensouda kutaka ruhusa ya kukata rufaa dhidi ya uamuzi huo lilikataliwa na majaji.
Kwenye uamuzi wao, majaji hao wanaoongozwa na Jaji Chile EboeOsuji, walisema Bw Ruto angehitajika kuhudhuria tu vikao wakati mashahidi wanapotoa maoni yao mahakamani kibinafsi, katika kipindi chote ambapo hukumu itakuwa inatolewa na katika kipindi chote cha vikao vya kuamua ridhaa itakayotolewa kwa waathiriwa, ikiwa kesi itafikia kipindi hicho.
Bw Ruto pia alihitajika kuhudhuria vikao vitano vya kwanza wakati mahakama inaporejea kutoka likizo na pia wakati wowote ambapo Mahakama itamwagiza kufika mahakamani.
Uamuzi huo ulimpelekea naibu rais kuwa kiongozi wa kwanza wa kitaifa ulimwenguni kuwahi kutumia marekebisho ya kanuni za ICC yaliyopitishwa na mataifa wanachama katika mwaka wa 2013 kujitetea mahakamani humo. 


