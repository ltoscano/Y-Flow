George Bush alipoamuru kahaba anyongwe III
Jul 24, 2013

Leo, pamoja na mengine, Bush anakataa kuhumhuria Karla, akisema aliapa kulinda matakwa ya sheria. Endelea
Katika barua yake aliyomuandikia Gavana George Bush, Karla Faye alisema: “Sijaribu kupunguza kiwango cha kosa hili baya nililolifanya, kwa ukweli ni kosa kubwa na la kutisha na ninawajibika kwa kile kilichotokea, najua pia haki na sheria zinahitaji uhai wangu kwa ajili ya watu wale wawili wasio na hatia niliokatisha uhai wao kikatili usiku ule.
“Kama adhabu ya kunyongwa ndiyo njia pekee na ya mwisho ambayo itatimiza madai na kurejesha haki…nakubaliana nayo. Nitakubali kuwajibika kwa namna yoyote sheria itakavyotaka.
“Nilishauriwa na wanasheria waliokuwa wakinitetea nikane mashtaka hayo, na nilikuwa nikiwaamini wataalamu hawa wa sheria. Walikuwa wanajua kwamba nimewauwa Jerry na Deborah.
“Sikuwadanganya kuhusu kuhusika kwangu na mauaji hayo, kiukweli mimi nina hatia, nina hatia kwa kosa hilo.

Niliwahi kumlaumu mama yangu kwa sababu ndiye aliyekuwa mlezi wangu na nilimuangalia kama mfano, na ndiyo aliyenikuza katika malezi haya mwanzoni kabisa mwa utoto wangu.
“Nikiwa na umri wa miaka 14, alinichukua na kunipeleka kwenye maeneo ambayo yalikuwa na wanaume na alinifundisha niwe kahaba. Nilitaka kumridhisha mama yangu, nilitaka ajivunie kuwa na mtoto mtiifu kwake kama mimi, hivyo badala ya kukataa, nilijaribu kila alichoniambia.
“Kuna kitu moyoni kiliniambia ninachofanya si sahihi. Sitaki kuhamisha lawama kwa mama au jamii, wala silaumu dawa za kulevya. Nilikuwa kwenye nishai ya dawa za kulevya usiku ule wa mauaji ya kutisha ya watu wawili wasio na hatia.
“Nasikitika niliamua kuwa mtumiaji dawa za kulevya. Kama nisingetumia dawa hizo usiku ule naamini wale watu wawili wangekuwa hai leo. Lakini kwa sababu nilichagua kutumia dawa za kulevya, zilinipoteza na leo hii watu wawili wasio na hatia wamekufa kwa sababu yangu.
“Sikupanga kwenda katika nyumba ile usiku ule, kwenda kuuwa mtu yeyote. Lakini hiyo sio sababu. Ukweli ni kwamba, tulikwenda katika nyumba ile, na tukauwa kikatili watu wawili wasio na hatia.
“Tuliondoka pale na kwa takriban mwezi mzima tulikuwa tukijisifu kwa mauaji yale. Ilikuwa ni Oktoba, miezi mitatu tangu niwekwe ndani, wakati mchungaji aliponijia katika selo yangu na nilikwenda katika huduma ya kiroho. Usiku ule nilikubali kumpokea Yesu moyoni mwangu. Kitendo hicho kilinifanya nihisi uzito wa jambo nililolifanya.
“Nilianza kulia kwa mara ya kwanza baada ya miaka mingi ya kutofanya hivyo. Pia nilijaribu kutuma fedha kwa mmoja wa watoto wa waathirika wale, mtoto wa kiume wa Deborah kwa ajili ya shule, lakini kaka wa marehemu Ron alipokuja kuniona mwaka 1992 aliniambia amenisamehe kwa kukatisha uhai wa dada yake, nilimfahamisha kwamba nilitaka kumtumia fedha mpwa wake. Aliniambia nisifanye hivyo, kwani nitamuumiza zaidi iwapo nitamtumia hizo fedha. Aliniambia kwamba mpwa wake hatapokea fedha kutoka kwangu kwa sababu hana la kufanya juu yangu. Nilielewa maumivu yake na sikulazimisha.
“Miaka 14 iliyopita nilikuwa sehemu ya tatizo. Sasa nimekuwa sehemu ya suluhisho. Niliamua kufanya matendo mema kwa miaka 14 sio kwa sababu niko jela nikisubiri kunyongwa, lakini ni kwa sababu Mungu aliye mbinguni amenitaka nifanye hivyo. Sasa hivi najua mema na mabaya, ni lazima nifanye mema. Nafikiria iwapo ningekuwa sijakamatwa, labda ningekuwa bado naendelea na vitendo vyangu vya kupigana na kuwaumiza wengine na sio kujaribu kufanya matendo mema. Naamini unanichukulia hivyo. Kwa kweli sielewi kwa nini hutaki kuzingatia mabadiliko yangu ya kitabia na kunitendea wema.
“Sijui ni vigezo gani vinaangaliwa wakati wa hukumu ya adhabu ya kifo, lakini nakuhakikishia kwamba, kama utaibadilisha adhabu yangu na kuwa ya kifungo cha maisha, nitaendelea katika kipindi cha maisha yangu katika ulimwengu huu kuwafikia wengine na kuwabadilisha kimtazamo na kuwa wema katika maisha yao.
“Nawaona watu hapa gerezani nilipo ambao wengine wapo hapa kwa makosa ya kutisha na bado wapo wengine huko uraiani ambao bado wanaendelea na vitendo vya kikatili na kuwaumiza wengine. Nakuhakikishia nitawafikia hawa wasichana na kuwabadilisha kitabia kabla hawajawadhuru watu wengine.
“Nakuomba uibadilishe adhabu yangu na kuwa ya kifungo cha maisha ili niilipe jamii kwa kuwasaidia wengine. Siwezi kurudisha uhai wa wale niliowauwa. Lakini naweza iwapo nitaruhusiwa kuokoa nafsi nyingine zilizopotea. Hicho tu ndicho nitakachoweza kurudisha,” Karla anahitimisha barua yake kwa Bush


