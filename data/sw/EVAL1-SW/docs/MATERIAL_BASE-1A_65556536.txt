Sudan ya Kusini: Nuksi za ukabila na uroho
Dec 27, 2013

SUDAN ya Kusini inatokota.Taifa hili changa lisilotimu hata umri wa miaka mitatu hivi sasa limo hatarini. Liko ukingoni likiichungulia Jahannam. Likisukumwa kidogo tu taifa hilo litatumbukia katika hiyo Jahannam.
Matokeo ya hayo ni kwamba mataifa mengine nayo yatajikuta yanaingilia mzozo usioyahusu ndewe wala sikio. Hivi sasa tayari Kenya na Uganda zimekwishapeleka majeshi yao kwenye mipaka yao na Sudan ya Kusini. Kwa hakika, kuna shtuma kwamba majeshi ya Uganda yameingia hasa ndani ya Sudan Kusini kuyasaidia majeshi ya serikali.
Kwa sasa Sudan Kusini imegeuka jungu kubwa linalotokota. Ndani ya jungu hilo mna kila aina za nuksi: ukabila, uroho, ufisadi, utawala mbovu na mapato ya mafuta. Huo ni mchanganyiko wa hatari unaoweza kulifanya taifa hilo jipya linalotambaa lisiweze kusimama.
Kuna mambo kadhaa yanayoweza kuifanya nchi hiyo isiweze kusimama. Kwanza serikali inaendeshwa msege mnege, haina uwazi wala haiwajibiki. 
Fedha za misaada ya kigeni zenye thamani ya mabilioni ya dola za Marekani zimeliwa na wakuu. Mapato ya mauzo ya mafuta yenye thamani ya dola za Marekani bilioni 20 hayajulikani yamekwenda wapi.
Mwaka jana Rais Salva Kiir alikiri kwamba watumishi wa serikali wapatao 75 waliokuwa chini yake, waliiba dola za Marekani bilioni nne wakati wa utawala wa mpito kabla ya nchi hiyo kuwa taifa huru.
Kuna tuhuma kwamba akaunti za benki za viongozi binafsi ambazo miaka mitano tu iliyopita zilikuwa na vijisenti viwili vitatu sasa zinaonyesha kuwa zina mamilioni ya dola za Marekani.
Uzembe serikalini na ufisadi umeikwamisha serikali isiweze kuendeleza sekta za madini, misitu na kilimo. Hizo ndizo sababu kwa nini nchi hiyo haina miundo mbinu wala maendeleo yoyote ya maana. Kilomita 50 tu za barabara zake zina lami.
Halafu jeshi lake limesambaratika. Watu wa kabila la Dinka wanalalamika kwamba wenzao wa kabila la Nuer wanapandishwa vyeo jeshini bila ya kuwa na sifa zinazohitajika.
Wasio Wadinka nao wanalalamika kwamba Wadinka wamevihodhi vyeo vyote vyenye ulwa serikalini.
Sudan Kusini ina makabila yapatayo 64. Wadinka (au Wajieng, kama wenyewe wanavyopenda kujiita) ndio walio wengi wakiwa kama asilimia 15 ya wakaazi wote wa huko na Wanuer (au Wanaath) ni asilimia 10.
Kabila la Dinka limegawika na lina matawi yake kama lile la Dinka Ngok na lile la Dinka Bor; hawa Wadinka wa Bor ndio Wadinka wa mwanzo kuwa Wakristo na kusomeshwa na Wazungu.
Mapigano yalipozuka mjini Juba Jumapili ya wiki iliyopita kati ya wafuasi wa Rais Salva Kiir na Dkt Riek Machar, makamu wake wa zamani, vyombo vya habari vya nje ya Sudan Kusini vilicharuka na vikayaelezea mapigano hayo kuwa ni ya kikabila. Sababu yao ni kuwa Kiir ni Mdinka na Machar ni Mnuer.
Ukweli halisi ni kwamba ingawa mzozo huo baadaye ulichukuwa sura ya kikabila chanzo chake si tafauti za kikabila bali kilikuwa tafauti za kisiasa baina ya Kiir na hasimu yake mkuu Machar ambaye anaungwa mkono na Rebecca Garang, mjane wa Dkt. John Garang, kiongozi muasisi wa vuguvugu la kupigania Sudan ya Kusini. Rebecca ni Mdinka kama Kiir.
Kigogo mwengine mwenye kumuunga mkono Machar ni Pagan Amum, katibu mkuu wa zamani wa chama kinachotawala cha SPLM. Huyu ni Mshilluk. Makabila ya Nuer na Shilluk ndiyo yenye idadi kubwa ya watu katika majimbo ya Bahr al Ghazal na Upper Nile.
Wadinka na Wanuer wamekuwa mahasimu tangu jadi na jadi. Daima wamekuwa wakizozana kuhusu ardhi na wakiibiana ng’ombe. La ajabu ni kwamba makabila hayo mawili yamekuwa na uhasama mkubwa hivyo licha ya kwamba yana mila zinazofanana sana na tamaduni zao zinalingana.
Wadinka wa Bor wanawaogopa watu wa kabila dogo la Murle ambao raha yao ni kuyavamia mazizi ya ng’ombe wa Wadinka karibu na mji wa Bor. Wadinka siku zote wanawakashifu Wanuer kwa kusema kwamba ni wakali, wanaksirika mara moja na Wamurle kuwa ni vichaa.
Wadinka wanasema kwamba hawasahau aliyoyafanya Machar mwaka 1991. Mwaka huo Machar alipapurana na Garang na Kiir, akawaacha mkono na akaunda vuguvugu lake la ambalo likiungwa mkono na watu wa kabila lake.

Baadaye wapiganaji wa kabila la Nuer waliokuwa wafuasi wa Machar waliwaua elfu kadhaa ya raia Wakidinka, wakiwemo wanawake na watoto. Wanasema kwamba mshambulizi hayo yaliongozwa na Machar mwenyewe.
Kwa muda wa miaka kadhaa baadaye Machar akawa anashirikiana na Serikali ya Khartoum ili kuwadhoufisha akina Garang, Kiir na chama chao cha SPLM.
Mwaka 1997 Machar alitia saini mkataba wa amani na Khartoum akijitenga rasmi na kina Kiir na viongozi wengine wa SPLM. Mwaka 2002 alipatana na Garang na Kiir na akarudi katika chama cha SPLM na akawa kamanda mkuu katika jeshi la chama hicho, SPLA.


