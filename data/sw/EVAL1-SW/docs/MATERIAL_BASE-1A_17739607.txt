
Uteuzi wa Kikwete wachafua taswira ya CCM
Jan 23, 2014

UAMUZI wa Rais Jakaya Kikwete ambaye ni Mwenyekiti wa Chama cha Mapinduzi (CCM), kupuuza malalamiko ya wananchi wa mikoa ya kusini dhidi ya baadhi ya mawaziri, kupitia sekretariati ya chama hicho, umepokewa kwa hisia tofauti.
Baadhi ya watu waliozungumza na gazeti hili wamesema kutokana na Rais Kikwete kwenda kinyume cha mwito wa Katibu Mkuu wa CCM, Abdulrahaman Kinana na Katibu wa Halmashauri Kuu ya chama hicho – Itikadi na Uenezi, Nape Nnauye kwa kuteua mawaziri walioitwa na wananchi hasa wakulima wa korosho kuwa ni mizigo, ni dhahiri CCM hakuna mfumo sahihi wa mawasiliano na uamuzi.
Akizungumzia hali hiyo, diwani mstaafu wa kata ya Nyamagana jijini Mwanza (CCM), Annasser Mkiwa, amesema mkangayiko huo wa kutofautiana hadharani kati ya uamuzi wa Mwenyekiti wa CCM na watendaji wakuu wa chama unaweza kutafsiriwa kwa namna moja tu kwamba, viongozi hao hawakai pamoja na kuzungumza.

Anasema msingi wa hayo ni kupuuza maoni ya wananchi kwa sababu kama Nape na Kinana walijionea hali ya kusikitisha na kutowajibika kwa mawaziri hao, ni wazi wao kama wasimamizi wa Ilani walikuwa na haki ya kusema nani anakwamisha utelezaji wa Ilani ya Chama na kama Rais ameamua kuwapuuza wananchi wa kusini, waliowalalamikia mawaziri hao mbele ya watendaji wa chama chake, hilo litakuwa ni tatizo ya mfumo wa utendaji wa chama kinachotawala na serikali yake.
Mwaka jana, akiwa katika ziara ya chama wilayani Natumbo Mkoa wa Ruvuma, Nape alinukuliwa akisema kuwa Waziri wa Kilimo na Ushirika Christopher Chiza na aliyekuwa Naibu wake, Adam Malima utendaji wa kazi hauridhishi na wamekalia kufunga tai ofisini wakati wakulima wanateseka.
“Nitahakikisha mawaziri hao wanachukuliwa hatua ikiwa pamoja na kuwajibishwa na chama na ikishindikana tutatumia wabunge wetu kufanya kazi hiyo… Katibu Mkuu, nilimuuliza Mkuu wa Mkoa wa Ruvuma Chiza na Malima wamefika lini kusikiliza matatizo ya wakulima wa tumbaku, korosho na mahindi, alinijibu hakumbuki kama wamefika mkoani hapa. Nikafuatilia na kubaini si yeye tu hata Waziri aliyetangulia Profesa Jumanne Maghembe naye hakuwahi kufika. Najiuliza sababu nini, hakuna majibu,” alinukuliwa akisema Nape katika ziara aliyoongozana na Kinana. 
Katika Baraza la mawaziri lililotangazwa mwishoni mwa wiki jana Waziri Chiza ameendelea kuwa Waziri wa Kilimo, Chakula na Ushirika na Adam Malima amehamishiwa Wizara ya Fedha ambako ataendelea na nafasi ya Naibu Waziri.
Akizungumzia hali hiyo, aliyekuwa Makamu Mkuu wa Chuo Kikuu cha Mtakatifu Augustine (SAUT) Dk. Charles Kitima ameliambia Raia Mwema kuwa kinachoonekana ni kufa kwa taasisi za kiutendaji zinazotoa huduma kwa wananchi kwa sababu watendaji wa serikali sasa hivi hawawajibiki kwa wananchi badala yake wanawajibika kwa aliyewateua, ndio sababu hata malalamiko ya wananchi hayazingatiwi kwenye uteuzi.

Amesema hata haya mabadiliko ni danganya toto wala wananchi wasitarajie mabadiliko yeyote mpaka mifumo ya kiutendaji itakaporekebishwa na wananchi wenyewe, kwa sasa wanachoweza kufanya ni kusali tu kuomba Mungu awasaidie kwa sababu serikalini hakuna anayewaza kuwajibika kwa wananchi.

Akitoa mfano kwa elimu amesema ziko sera zimewekwa bila kuwapo kwa sheria, ndiyo maana pamoja na sera kusema elimu ni haki ya kila mtoto lakini inatokea wanafunzi wanafeli darasa zima halafu hakuna mtu anayewajibika na akahoji inawezekanaje kuitekeleza sera ya kupata elimu bora katika mazingira yasiyokuwa na uwajibikaji.
“Mfumo usiowajibisha mtu ni mfumo uliokufa, sasa tunaangalia watu tu lakini hiyo haitatusaidia, mikangayiko yote inayotokea kwenye kauli za watedaji tafsiri yake ni kuwa taasisi za kimfumo haziwajibiki kwa wanachi,” alisema Dk. Kitima.


