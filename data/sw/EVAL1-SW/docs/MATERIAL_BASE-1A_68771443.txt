Huu ni msiba wa kitaifa, Rais asiwakilishwe
Apr 03, 2013

RAIS Jakaya Kikwete amelihutubia Taifa mwisho wa mwezi uliopita. Pamoja na salamu za Pasaka kwa wakristo wote na wananchi, amezungumzia masuala mengine likiwamo la ajali ya kuanguka kwa jingo la ghorofa jijini Dar es Salaam.
Kwa kirefu zaidi, akazungumzia hali ya kuzorota kwa mahusiano ya dini kuu mbili hapa nchini, yaani ukristo na uislam.
Ninasema Rais amelihutubia Taifa kwa sababu sina njia nyingine nzuri ya kueleza kilichotokea, lakini kimsingi Rais wetu alikuwa analalamika, anajitetea bila kuitetea serikali na kulialia juu ya minyukano ya kidini nchini. 

Rais wetu ameendeleza utamaduni wa kulalamika kama wakristo wanavyolalamika, waislam wanavyolalamika na hata wasaidizi wake wanavyolalamika. Hii ni Jamhuri ya Muungano wa kulalamika!
Kwa kuwa kuhisi ni haki yangu ya msingi, na baada ya kuitafakari sana “hotuba” ile, naweza kuhisi mambo mawili makuu. Kwanza, yawezekana Rais wetu hana taarifa muhimu zinazohusu minyukano hii ya kidini. Pili, yawezekana Rais wetu amejichanganya sana katika ushauri anaoupata kutoka kwa washauri wake na wao wameamua kumuacha azamishwe na zimwi hili la udini.
Yote mawili yanaashiria msiba mkubwa wa kitaifa ambao Rais hawezi kumuachia mtu mwingine kuhudhuria isipokuwa yeye mwenyewe. Nifafanue baadhi ya maoni yangu hapo juu. 
Hotuba ya Rais ilikuwa na makosa ya kitakwimu na kiuhalisia. Mathalan, Rais alidai tangu kuchomwa makanisa ya Mbagala hakuna kanisa jingine lililochomwa. Upo ushahidi ulioripotiwa kwenye vyombo vya habari kuwa, baada ya Mbagala, makanisa yalichomwa moto huko Zanzibar, Kigoma na Mbezi Dar es Salaam.
Aidha, iliripotiwa kuwa kanisa la KKKT huko Kilindi-Tanga, lilichafuliwa na vinyesi kwenye kuta zote. Katika matukio yote hayo, hakuna aliyekamatwa. Haya ni matukio yaliyoripotiwa katika vyombo vya habari lakini kuna uwezekano kuwa yako mengi zaidi. Hata kama ingekuwa hakuna tukio lolote baada ya Mbagala, bado tukio la Mbagala ni zito la kutosha kumfanya Rais aridhike kuwa hali ya nchi si nzuri.
Hotuba ya Rais haikufanikiwa kuonyesha kuwa Rais amebanwa na dini mbili. Katika kufanya hivyo alilenga kuonyesha kuwa anajitahidi kuwatendea sawa waislam na wakristo lakini wao hawaoni kuwa anawatendea haki.
Akatoa mifano wa yeye na wana usalama wengine kusomewa itikafu katika misikiti mitatu ya Dar es Saalam. Kwanza, hili si geni kulisikia. Taifa liliishaona makubwa zaidi hata pale Rais mstaafu alipozabwa kibao hadharani na hata Mufti Simba alipotishiwa kuuawa na kupelekea serikali kumwekea ulinzi. Labda pengine kwa kuwa watu hao hawawezi kupenya ulinzi wa rais, wakatumia itikafu “kumzaba” kibao.
Hata kama Rais Kikwete hakulieleza Taifa sababu za yeye kusomewa itikafu katika misikiti mitatu ya Dar es Salaam, lakini tukio hilo halitofautiani na mawili niliyoyataja hapo juu, yaani minyukano ya kawaida ndani ya dini yoyote. Rais alijikuta ni muhanga wa minyukano kwa kuwa ni mwislamu pia. Dini zote zina harakati ndani yake na waathirika huwa ni wana dini wenyewe ndani kwa ndani.
Inapotokea minyukano hiyo ikatoka nje na kuingilia uhuru wa watu wa dini nyingine na kisha serikali ikashindwa kushughulikia tatizo hilo, ndipo tafsiri huanza kuwa ama serikali ina maslahi na tatizo hilo au imeshindwa kwa udhaifu wake.
Katika sakata linaloendelea hapa nchini, serikali yetu na Rais wetu, wamejikuta wanakumbwa na yote mawili. Kwamba, serikali imetafsiriwa kuwa ina maslahi na minyukano hii na pili serikali hii ni dhaifu kukabiliana na minyukano hii. Utetezi wa Rais unateleza sana kwa sababu kusomewa itikafu na misikiti mitatu si kigezo tosha cha kueleza ikiwa waislam wote hawaridhishwi na uongozi wake.
Hotuba ya Rais Kikwete na ufafanuzi wake juu ya hatua za serikali kukabiliana na minyukano ya kidini, imezidiwa kwa mbali na maelezo ya waziri wake Steven Wassira. Pamoja na kutoridhishwa kwangu na misimamo ya Mzee huyu, lakini katika mahojiano yake na ITV, alikubali wazi wazi kuwa serikali imezembea katika kukabiliana na tatizo hili. Kinyume cha maelezo ya Wassira, Rais ametumia muda mrefu kueleza jinsi serikali ilivyofanya kazi ya kutosha.
Wakati jukwaa la Wakristo limeripoti kuchomewa makanisa 54 nchini kote, wachungaji wawili kuuawa, padre mmoja kuuawa, padre mmoja kujeruhiwa kwa risasi na mali nyingi za kanisa kuharibiwa na kuibiwa, ni vigumu sana kukubaliana na Rais kuwa yeye na serikali yake wamefanya kazi ya kutosha kushughulikia suala hili.


