
Sauti ya mnyonge
Na PAULINE ONGAJI
JUMA lililopita nyota wa muziki nchini Amerika, Beyonce aligonga vichwa vya habari alipohitimisha onyesho lake kwa ishara ya ngumi kuashiria `nguvu za watu weusi', katika shindano la michezo la Super Bowl nchini humo.
Ni hatua ambayo pia ilinuia kupitisha ujumbe wa kumtakia haki Mario Woods, mwanamume aliyemiminiwa zaidi ya risasi ishirini na maafisa wa polisi mwaka jana.
Hatua hiyo ilibua hisia kali miongoni mwa baadhi ya raia hasa wa asili ya Kizungu huku kukitolewa mwito wa kususia video ya kibao chake kipya, Formation ambacho pia kimebeba ujumbe mzito kuhusu matatizo na mateso wanayopitia watu weusi nchini Amerika. Kete hiyo imepelekea wachanganuzi wa burudani kuashiria kwamba ni ishara tosha ya msimamo wake katika kuunga mkono `Black Lives Matters', vuguvugu l i l i loanz i s hwa miaka mitatu iliyopita kupinga visa vya polisi nchini humo kuwaua watu weusi kiholela.
Meya wa zamani wa jiji la New York, Rudy Giuliani alikuwa miongoni mwa watu waliopaza sauti zao kukashifu mwelekeo mpya wa Beyonce hasa kibao chake kipya akidai kuwa ni jaribio la kuwahimiza raia kukaidi sheria na hasa maafisa wa polisi.
Lakini licha ya shutuma kali, hatua ya Beyonce ilifafanua mwamko mpya katika wanamuziki wa kisasa ambao wanaonekana kufuata nyayo za mabingwa wa muziki wa zamani kama vile Miriam Makeba, Hugh Masekela, Lucky Dube na mfalme wa Reggae, Bob Marley kukashifu maovu katika jamii. Hii ni kinyume na dhana kwamba wasanii wanapaswa kushughulikia masuala ya burudani pekee na kufumbia macho masuala nyeti katika jamii kama vile uongozi mbaya, ufisadi na ukabila miongoni mwa mengine.
Hata hivyo swali ni je, mbiu ya mgambo imelia kwa wanamuziki wa kisasa? Huenda tukaanza kushuhudia wasanii wengine wachanga wakijitokeza kuzungumzia hadharani masuala nyeti yanayohusu jamii kupitia vibao vyao.
Huku hatua hii ya Beyonce ikiendelea kusisimua ulingo wa burudani, leo nimezama katika safu hii kuangazia baadhi ya wanamuziki ambao wamethubutu kuweka ushabiki wao taabani kwa kusema peupe yale yanayonong'onezwa tu gizani.
Kendrik Lamar Ajabu ni kuwa huku wengi wakiendelea kukashifu shoo ya Beyonce, mshindi wa tuzo tano za Grammy mwaka huu, Kendrik Lamar ameonyesha wazi hajaachwa nyuma katika masuala ya uanaharakati. Muda mfupi baada ya kupokea tuzo hizo, aliwatumbuiza wageni kwa shoo ambapo aliwasili akiwa amefungwa minyororo akiwa ameandamana na wanaume wengine weusi kuzungumzia suala la utumwa mambo leo nchini Amerika, kwa heshima ya Trayvon Martin, mvulana wa miaka 17 aliyepigwa risasi na kuuawa na polisi takriban miaka minne iliyopita.
Miriam Makeba Wakati wa kifo chake mwezi Novemba, 2008, akiwa na miaka 76, mwanamuziki Miriam Makeba alikuwa amejiundia jina kama mmoja wa wasanii waliotumia vipaji vyao kimuziki kuhamasisha jamii hasa dhidi ya ubaguzi wa rangi nchini Afrika Kusini, suala lililompelekea kupewa jina `Mama Africa'. Kwa zaidi ya miongo mitatu na kupitia vibao kama vile Qongqothwane na Pata Pata, alitumia sauti yake kuchochea hisia za matumaini ya uhuru miongoni mwa raia wa nchi yake, huku akipinga waziwazi utawala wa ubaguzi wa rangi, hatua iliyosababisha muziki wake kupigwa marufuku, akafurushwa kutoka nchini humo na hata kunyimwa fursa ya kuhudhuria mazishi ya mamake.
Hugh Masekela Tangu mwaka 1954, mwanamuziki huyu wa mwondoko wa Jazz alikuwa akicheza muziki wenye ujumbe uliokuwa ukiakisi maisha yake kama mtu mweusi nchini Afrika Kusini, huku akiangazia mateso, ghasia na ukandamizaji wa Waafrika weusi mikononi mwa makaburu nchini Afrika Kusini. Kupitia vibao vyake kama vile Up, Up and Away na Grazing in the Grass, wimbo uliouza nakala milioni nne mwaka wa 1968, alipitisha ujumbe wa kuleta mabadiliko ya kisiasa nchini Afrika Kusini na hivyo kumfanya hasimu mkuu wa utawala wa nchi hiyo nyakati hizo.
Lucky Dube Anapigiwa upatu kama mojawapo ya wasanii matata katika uwanja wa Reggae ulimwenguni. Kama raia wenzake Miriam Makeba na Hugh Masekela, muziki wake ulihamasisha jamii hasa dhidi ya utawala wa ubaguzi wa rangi nchini Afrika Kusini. Kupitia nyimbo zake kama vile War and Crime na Victims miongoni mwa zingine, Lucky Dube alijipata pabaya si mara moja au mbili, kiasi cha albamu yake Rasta Never Die kupigwa marufuku nchini humo mwaka wa 1984.
Bob Marley Katika vitabu vya kumbukumbu anasalia kuwa mmoja wa wanamuziki maarufu na wenye ushawishi mkubwa ulimwenguni licha ya kufariki takriban miaka 35 iliyopita. Pamoja na kikundi cha The Wailers, Bob Marley alitunga vibao kama vile Exodus, I Shot the Sheriff na Trenchtown, kati ya vingine, huku muziki wake hasa ukiangazia masaibu ya watu weusi sio tu nchini Jamaica alikozaliwa bali pia barani Afrika. Vilevile alipinga umaskini na ukandamizaji wa mataifa ya Kiafrika chini ya mabeberu. Ujumbe huu mkali ulimpa umaarufu si haba ambapo mwaka wa 1976 kulikuwa na jaribio la kumuua kwa kile kilichodaiwa kuwa ushawishi wake mkubwa ulioonekana kuwa tishio kwa chama tawala cha kisiasa cha PNP nchini Jamaica.


