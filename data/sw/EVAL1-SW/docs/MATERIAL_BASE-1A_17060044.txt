
Wito kwa serikali zifuate sera ili kudumisha ugatuzi
MASHIRIKA ya kijamii yamewataka viongozi wa serikali ya kitaifa na zile za kaunti wahakikishe sera muhimu zinafuatwa kudumisha ugatuzi.
Mashirika hayo pia yamepinga dhana kwamba ugatuzi ni ghali na mapendekezo kwamba baadhi ya nafasi za uwakilishi zifutiliwe mbali.
Wakihutubia wanahabari jijini Nairobi jana, wawakilishi wa mashirika hayo chini ya kundi kwa jina The Devolution Forum (TDF), walisema sera muhimu zinazohitajika kuhakikisha ugatuzi unatekelezwa kikamilifu bado hazijawekwa.
Kulingana na mashirika hayo, utekelezaji wa ugatuzi kuambatana na katiba mpya si ghali isipokuwa tu wahusika wakikosa kuwajibika.
“Tunaomba sera za ugatuzi zitumiwe kuzuia mizozo kati ya serikali za kaunti na serikali ya kitaifa,” inasema taarifa hiyo iliyosomwa na mratibu wa kitaifa wa shirika la TISA, Bi Wanjiru Gikonyo.
Mashirika hayo yanasema kuna haja ya kuangalia sera za ugatuzi utoaji huduma na kuhamisha majukumu kutoka kwa serikali ya kitaifa hadi kwa kaunti.
“Mizozo kati ya serikali hizo mbili unatokana na ukosefu wa uwazi kuhusu ugavi wa mapato ya kitaifa. Hiyo ndiyo sababu magavana wameanzisha kampeni ya “Pesa Mashinani”, akaeleza.
Mashirika hayo pia yameomba viongozi waliochaguliwa wasilemaze ugatuzi kwa kutaka mambo yafanywe wanavyotaka bila kujali atahri zake kwa serikali na wananchi.
Na LUCY KILALO 


