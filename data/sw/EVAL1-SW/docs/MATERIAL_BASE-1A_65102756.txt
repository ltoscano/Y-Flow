
Ya Warioba, Mengi, Masha na hadhi ya serikali May 30, 2012

WIKI iliyopita, katika kutafakari ni kwa nini maadili yetu, kama taifa, yanadidimia kwa kasi, nilieleza kwamba awamu ya sasa ya uongozi inajaribu kuwafanya wananchi waamini kwamba ya kale yamekuwa mapya. Kwamba ki-maadili na ki-utendaji, CCM na serikali yake ni bora kuliko ilivyokuwa huko nyuma.
Nilieleza wazi kwamba mimi nakataa kuliamini hilo, na nikasisitiza kuwa CCM na serikali yake ni ile ile ya jana na leo; kwamba ya kale bado hayajawa mapya.
Leo, napenda kuuendeleza kidogo mjadala huo; hasa baada ya kuchochewa na changamoto kutoka kwa msomaji wangu mmoja.
Baada ya kusoma nilichokiandika, msomaji wangu huyo, ambaye alisema ana umri wa miaka 77 na ni mwanachama wa CCM wa miaka mingi, alinitumia sms ya kuonyesha hakubaliani nami katika kauli ile niliyoitoa kwamba CCM na serikali yake, ni ile ile ya jana na leo.
Anasema kwamba CCM ya leo ni hovyo zaidi kuliko ya jana. Kwamba CCM bora ilikuwa enzi za Mwalimu Nyerere, CCM yenye nafuu kidogo ilikuwa zama za Ali Hassan Mwinyi, na kwamba CCM hovyo zaidi ni ya zama za Mkapa na hii ya sasa ya Jakaya Kikwete. 
Alinipa changamoto kupitia tena upya magazeti ya miezi miwili tu iliyopita na kuorodhesha mwenyewe mambo yaliyoripotiwa yanayochefua ya ndani ya CCM, ndani ya serikali na ndani ya jamii; yanayodhihirisha kupoteza kwetu mwelekeo kama taifa, na yanayoashiria ujio wa mambo mengine mabaya zaidi.
Nilijaribu kurejesha fikra zangu nyuma, na kama si ukweli kwamba masuala ya ufisadi ya EPA na juhudi za CCM na serikali yake kuilinda kampuni ya Kagoda Agriculture yamekuwa yakiripotiwa na magazeti kwa zaidi ya mwaka sasa, ningeamini ndicho alichokuwa akimaanisha msomaji wangu huyo. Lakini sicho.
Sikujua ni mambo gani hayo yaliyomchefua msomaji wangu huyo yaliyotokea katika kipindi cha miezi miwili iliyopita, lakini nitajaribu kuorodhesha yangu nikitaraji kwamba miongoni yatakuwepo hayo yaliyomchefua yeye.
Ukiweka EPA na Kagoda pembeni, kuna matukio kadhaa yaliyotokea hivi karibuni yanayoashiria kwamba tumefikia hatua mbaya zaidi, na kama nilivyopata kusema huko nyuma, ni kama vile tuko kwenye auto-pilot.

Baadhi ya mambo hayo yanaweza kuonekana juu juu kuwa ni madogo, lakini ukweli ni kwamba ni nyeti na tafsiri yake ni kubwa, na ndiyo sababu yametuacha wengi na maswali kibao yasiyo na majibu.
La kwanza linamhusu Waziri Mkuu wa zamani, Joseph Warioba. Huyu aliitisha press conference, Jumanne ya wiki iliyopita, akilalamika kuwa amekuwa akikosa amani kutokana na kuendelea kwa uvumi nchini kwamba atafikishwa mahakamani hivi karibuni kwa tuhuma za ubadhirifu.
Aliwaambia waandishi wa habari kwamba watu wawili wazito kabisa serikalini walimfuata kwa nyakati tofauti na kumpa kauli tofauti kuhusu kitu kimoja.
Wa kwanza alimwambia kwamba mipango ilikuwa inaandaliwa na serikali kumfikisha mahakamani kwa tuhuma za ubadhirifu wa pesa (na kiasi chenyewe cha pesa kinatajwa – dola milioni 5) za kampuni ya kusafisha dhahabu ya Mwananchi Gold.
Wa pili alimfuata na kumwambia mipango kama hiyo haipo, atulie; lakini wakati huo huo uvumi huo unaendelea. Ikizingatiwa kwamba hata ya Mramba, Yona na Mgonja yalianza kama uvumi, Warioba ana kila sababu ya kukosa amani.
Bila shaka mazingira hayo ndiyo yaliyomchanganya Warioba kiasi cha kuamua kuitisha press conference na kueleza kwamba dhamira yake ni safi, na kwamba yu tayari kwenda mahakamani kujitetea.
Suala hili linaacha maswali mengi. Inakuaje vigogo wawili wa serikali wamwendee kwa nyakati tofauti wakiwa na taarifa mbili zinazopingana? Ukweli ni upi? Je, walitumwa kwa makusudi kumkosesha raha ikiwa ni sehemu ya ‘mchezo mkuu’ unaochezwa au ni Wasamaria wema tu waliokwenda kumtonya kwa wema?
Haya ni maswali ambayo kila mmoja wetu anaweza kuwa na jibu lake mwenyewe; lakini kwangu mimi Warioba atabakia kuwa mtu mwadilifu mpaka hapo nitakapothibitishiwa vinginevyo kwa ushahidi wa mahakamani.
Na sote tunajua ni uadilifu wake huo ambao unampa nguvu ya kuwa mzee na kiongozi pekee wa zamani mwenye ujasiri wa kujitokeza hadharani kukemea mambo mbalimbali ya hovyo yanayofanywa na CCM na serikali yake, na kwa kufanya hivyo kugombana hata na wazee wenzake ndani ya chama hicho.
Labda nikumbushe mfano mmoja tu. Warioba alipata kutamka kwamba uongozi wa nchi ni dhaifu na kutoa mifano ya kushamiri nchini kwa ufisadi na kushindwa kwa watawala kushughulikia mgogoro wa CUF na CCM.
Kauli yake hiyo ilimuudhi mzee mwenzake ndani ya CCM, Kingunge Ngombale Mwiru ambaye aliitisha press conference kumkemea Warioba; huku akitumia maneno yasiyopendeza masikioni kama vile “amekurupuka” na “haijui CCM”!
Aidha, wenye kumbukumbu nzuri watakumbuka pia kwamba Warioba alipata kutofautiana hadharani na mzee mwingine wa CCM, Pius Msekwa katika sakata lile lililomhusu Nape Nnauye; sakata ambalo hakuna haja ya kulizungumzia kwa kirefu hapa.
Kwa ufupi, Warioba amekuwa mwiba mchungu kwa mafisadi nchini na kwa viongozi wa serikali wasiowajibika. Hulka yake hiyo ya kukemea maovu imemjengea maadui wengi ndani ya CCM na ndani ya serikali; hivyo yawezekana kabisa ‘usanii’ huu wa sasa wa kumtisha kumpeleka mahakamani unalenga kumkosesha amani na kumtia woga ili hatimaye afunge mdomo wake; hasa tunapoelekea mwaka wa uchaguzi 2010!
Lakini ukiacha suala la Warioba, lipo jingine la mfanyabiashara maarufu jijini, Reginald Mengi. Huyu, mwishoni mwa mwaka jana, alinukuliwa na vyombo vya habari akilalamika kwamba ametonywa kwamba kuna waziri kijana amependekeza katika kikao cha Baraza la Mawaziri usukwe mpango wa kumfilisi kibiashara kwa kuwa amelivalia njuga suala la ufisadi linaloiumiza serikali.
Baada ya kauli hiyo ya Mengi, Waziri wa Mambo ya Ndani, Lawrence Masha, alijitokeza na kumpa mfanyabiashara huyo siku saba za kuwasilisha kwake ushahidi wake; vinginevyo sheria itachukua mkondo wake.
Lakini mpaka sasa si tu kwamba siku saba zimekwisha; bali ni zaidi ya mwezi Mengi hajawasilisha ushahidi wowote, na hakuna hatua yoyote iliyochukuliwa na serikali dhidi yake kama Waziri Masha alivyotangaza.
Suala hili nalo, kama lilivyo lile la Warioba, linaibua maswali mengi yasiyo na majibu. Je ni kweli kabineti ilijadili mpango wa kumkomoa Mengi kibiashara?
Ni vipi Mengi aliweza kupata taarifa za ndani za vikao vya kabineti ambavyo ni vya siri? Na ilikuaje wote – Mengi na Masha wakaamua kwenda public?
Kwa mtazamo wangu, yaelekea suala hili limeachiwa liishe hivi hivi licha ya unyeti wake. Sote tunajua kwamba linaifanya credibility ya serikali kuwa shakani. Hebu fikiria: Raia (tena raia maarufu) anaamua kwenda public kulalamikakwamba waziri anaendesha kampeni ya kummaliza kibiashara na amezungumzia mkakati huo ndani ya kabineti. Naye Waziri anaamua kwenda public na kumpa raia huyo siku 7 za kuwasilisha ushahidi wake vinginevyo atakiona!
Na kisha mambo yanaachiwa yaishe hivi hivi! Yawezekanaje? Alicholalamikia Mengi kama kingetekelezwa/kitatekelezwa dhidi yake, ni uonevu na ukiukaji mkubwa wa haki za binadamu; lakini pia alichokisema Mengi, kama si kweli, ni kuidhalilisha kabineti yetu. Sasa ukweli ni upi?
Mpaka sasa umma haujui ukweli ni upi, na athari kubwa kwa hilo ni credibility ya serikali. Serikali inapotoa vitisho vya siku 7 kwa raia, na baadaye ikanywea, heshima yake mbele ya wananchi hupungua. Vivyo hivyo heshima yake hupungua kama inasuka mipango ya kuwakomoa raia wake kwa sababu tu wanalivalia njuga suala la ufisadi.
Ninalifananisha tukio hilo la Mengi na lile la Warioba, kwa sababu ukweli ni kwamba naye (Mengi) amekuwa mwiba mchungu kwa mafisadi walio karibu na serikali, hata kama ni kwa malengo tofauti.
Hakuna asiyejua kwamba vyombo vyake vya habari vimekuwa mstari wa mbele katika vita dhidi ya ufisadi nchini, na kwa sababu hiyo, kama ilivyo kwa Warioba; naye amejijengea maadui wakubwa ndani ya CCM na ndani ya serikali yake.
Je, yawezekana haya yaliyotokea kwa Mengi nayo yalisukwa na ‘msanii’ yule yule aliyesuka ya Warioba ili kumtia hofu aache kuvalia njuga vita dhidi ya mafisadi nchini? Je, hilo la Mengi nalo ni sehemu ya ‘mchezo mkuu’ unaosukwa kuwatisha na kuwafunga midomo wanaoiandama CCM na serikali yake kwa kukumbatia mafisadi?
Binafsi, nashawishika kuamini kwamba yupo ‘msanii mkuu’ anayesuka ‘mchezo huu mkuu’ wa kujaribu kuwafunga midomo wale wote wanaovalia njuga vita dhidi ya ufisadi na wanaokosoa mara kwa mara utendaji wa serikali.
Sijui mwisho wa ‘mchezo huu mkuu’ ni upi, lakini sitashangaa ukihamishiwa kwenye vyama vya upinzani, NGOs, vyombo vya habari; hususan magazeti binafsi (kama Raia Mwema), na hata mwishowe ikawa ni wenyewe kwa wenyewe ndani ya CCM (Ole Sendeka vs Millya nk) na ndani ya serikali.
Mifano hii miwili inatosha kwangu kubashiri kwamba mambo mabaya zaidi yanakuja tunapoelekea 2010. Kama ni maandiko ukutani, basi, yanasomeka wazi kwa mwenye macho na kwa anayejua kusoma.
Sina hakika kama hayo mawili ndiyo yaliyomchefua msomaji wangu yule katika kipindi cha miezi miwili iliyopita, lakini yapo mengine mengi tu. Fikiria, kwamfano, tukio la wiki iliyopita ambapo asasi isiyojulikana sana hapa nchini inayoitwa Baraza la Vyombo vya Habari vya Kiislamu iliibuka na kusema kwamba itapiga kampeni nchini nzima kuwahamasisha wananchi wasikipigie kura CHADEMA eti kwa kuwa ni chama chenye ukabila na cha Wakristo.
Si hivyo tu, asasi hiyo ya kidini ilikilaumu CHADEMA kwamba kinaishutumu bure serikali ya CCM inayoongozwa na Rais Jakaya Kikwete wakati imeleta maendeleo makubwa!
Tukio hilo nalo limetuacha na maswali mengi yasiyo na majibu. Je, ni ruksa sasa kwa asasi ya kidini kujitosa moja kwa moja na kampeni za kisiasa huku ikitumia kete ya udini? Je, ni kwa nini CCM haijatoa tamko la kuikana asasi hiyo na badala yake ni BAKWATA ndiyo pekee iliyofanya hivyo?
Je, yawezekana kikundi hicho nacho ni sehemu ya ‘usanii’ ule mkuu niliouzungumza wenye lengo la kuziba midomo ya waliovalia njuga suala la ufisadi; maana CHADEMA nayo imekuwa mwiba mchungu kwa CCM na serikali yake kwa hilo?
Vyovyote vile, kukaa kimya kwa serikali na CCM dhidi ya tamko hilo nyeti la asasi hiyo ya kidini hakuashirii mambo mema kwa taifa letu. Hakika kunaiingiza nchi yetu kwa kasi kwenye udini! Hivi ikitokea asasi ya Kikristo kutangaza kwamba nayo itatembea nchi nzima kuhamasisha wananchi wasiipigie kura CCM, wakubwa serikalini watasemaje?
Kama vile hofu hiyo ya nchi kuingia kwa kasi kwenye udini haitoshi kutunyima usingizi sie tunaolitakia mema taifa letu; majuzi tumepigwa na kombora jingine la ukabila toka Mbeya! Gazeti la Mwananchi, toleo la Januari 15, liliripoti kwamba kampeni za CCM za kuwania kiti cha ubunge cha jimbo la Mbeya Vijijini ziliendeshwa kwa lugha ya Kisafwa katika vijiji vya Iyela, Nyala na Itewe!
Kwa hakika ukitafakari athari za tukio hilo la Mbeya na masuala hayo mengine niliyoyaeleza, utakubaliana tu na yule msomaji wangu kwamba sasa mambo ni hovyo nchini kuliko ilivyokuwa miaka 15 iliyopita.
Kwa hiyo, kama kuna wakati tunahitaji kuwa na Baraza la Kitaifa la Ushauri la Wazee Waadilifu (Council of Elders) ili kuishauri serikali yetu pale inapopotoka na kulinusuru taifa, wakati huo ni sasa. Tunapitia nyakati ngumu, hakika twahitaji baraza la namna hiyo. Tafakari!


