
‘Liuzio anataka viatu vya Samatta’
Mshambuliaji wa Zesco, Juma Liuzio (kulia) akiwa katika moja ya harakati zake katika Ligi kuu ya Zambia.
Timu nane zilizofuzu hatua ya makundi ya Ligi ya Mabingwa Afrika zimejulikana na kati ya timu zilizopita ni Zesco ya Zambia.
Zesco imeweka rekodi ya kuwa timu ya kwanza kutoka nchini humo kufuzu hatua ya makundi ya mashindano hayo ambayo mshindi hujinyakulia Dola 1,500,000.
Zesco inayomilikiwa na Shirika la Umeme Zambia inaingia hatua ya makundi ikitarajia kupata huduma ya mshambuliaji wa kimataifa wa Tanzania, Juma Ndanda Liuzio aliyekuwa na majeraha ya muda mrefu na sasa yuko fiti.
Straika huyo wa zamani wa Mtibwa Mtibwa Sugar ya Morogoro ameiambia Spoti Mikiki kwa sasa yuko fiti na kuwa kufuzu kwa hatua hiyo ni mojawapo ya malengo waliyojiwekea katika ushiriki wa mashindano hayo ni kucheza kwa nguvu, bidii na zaidi ni kusaka kuvaa viatu vya Mbwana Samatta.
Anasema kikosi chake kinaweza kufika mbali licha ya kukabiliana na miamba ya soka ikiwamo Zamalek, Al Ahly, Wydad Casablanca, Enyimba na Vital Club.
Mahojiano na Spoti Mikiki kutoka Lusaka, Zambia yalikuwa hivi:Swali: Timu yako imefuzu hatua ya makundi, unaweza kuizungumzaje hii?
Liuzio: Aisee, nimeupokea ushindi huu kwa furaha kwa sababu haya ndiyo yalikuwa malengo yetu makubwa msimu huu. Tulisema lazima tufike mbali na tulipoichapa Stade Malien ya Mali mabao 2-0 na kufuzu hatua ya makundi kwa jumla ya mabao 5-2 niliona kama nyota ya jaha imeniangukia.
Swali: Kwa muda mrefu ulikuwa majeruhi, vipi afya yako kwa sasa?
Liuzio: Ni kweli nilikuwa majeruhi kwa muda mrefu, lakini kwa sasa nimeshapona na ninaendelea na programu ya mwalimu.
Swali: Vipi kiwango chako unadhani kocha anakikubali?
Liuzio: Ninafurahi kocha mkuu wa Zesco, George Lwandamina ananikubali na kimsingi aliniahidi kunijumuisha katika kikosi cha wachezaji watakaoshiriki hatua ya makundi ya mashindano hayo.
Swali: Katika kikosi chenu, mko ‘mapro’ wangapi?
Liuzio: Kuna wachezaji wa nje Swali: Hivi kutoka Mtibwa kwenda ilikuwa mwaka gani?
Liuzio: Nakumbuka nilijiunga na Zesco mwaka 2014, ilikuwa kama masihara tu, nilisema ngoja nikahangaike kutafuta maisha na ninafahamu maisha yangu najua ni soka, basi nimefika Zambia na Zesco wakanijaribu, baada ya kuridhika na mimi basi, tukawekeana taratibu za makubaliano kama mchezaji wao.
Swali: Turudi katika hatua ya makundi, kocha ameahidi kukupa namba, umejipangaje?
Liuzio: Kwanza ninamshukuru Mungu kwa hilo, kwa mimi sasa matarajio yangu ni kufanya vizuri, ukweli ninataka kujituma na nipate ulaji kama alivyo Mbwana Samatta.
Ninamuona Samatta kama rolem odel wangu, nataka kufikia alivyo. Nafasi ya makundi najua nitaonekana nami nitajitahidi, nataka kufika kwingineko Afrika au Ulaya.
Ninajua, Mungu atasaidia, nina matarajio makubwa, ninajua natakiwa kucheza kwa juhudi na kujituma zaidi ili nifike mbali na kuitangaza nchi yangu. Nitajituma ili nifike mbali zaidi ya hapa.
Swali: Lakini unajua kama huku mnakokwenda ni kugumu zaidi?
Liuzio: Najua ni kugumu. Hatua ya makundi ni ngumu na ya ushindani kutokana na ubora wa timu zilizofuzu hatua hiyo, lakini ninaamini Zesco itajipanga kikamilifu kukabiliana na timu hizo.
Timu zilizofuzu hatua hii karibu zote ni nzuri, Zamalek, Al Ahly, Enyimba ukweli tuna kazi, lakini hatuhofii chochote na wala hatupaswi kufanya hivyo. Tutaingia kwa nguvu na ninaamini tutaleta ushindani wa hali ya juu.
Swali: Umeshacheza Ligi Kuu Tanzania Bara, unaonaje tofauti ya soka ya Tanzania na Zambia?
Liuzio: Tofauti ni ndogo hususani ni katika suala la uendeshaji wa timu. Ninachokiona, huku wachezaji tunakutana uwanjani na mazoezini basi badala ya hapo kila mtu anakwenda kwake, tofauti na Bongo, wakati wa ligi wachezaji wanakuwa kambini kwa muda mrefu.
Hii ya kuachiwa ni nzuri kwa sababu inakufanya ujitengenezee nidhamu ya soka kama mchezaji. Endapo utaendekeza starehe utaonekana tu uwanjani, kama hufanyi kinachopaswa katika soka, utaonekana tu uwanjani. Pia wanakuachia, lakini bado unafuatiliwa mwenendo wako, ndani na nje ya uwanja. Huku hawakawii kukutimua, nidhamu inazingatiwa sana kwa wachezaji wa timu za Zambia.
Swali: Imezoeleka Tanzania kuna wachezaji wanaitwa ‘mafaza’ hao hata mazoezi hawafanyi, lakini utakuta siku ya mechi kwenye listi wamo, kwa Zambia ikoje?
Liuzio: Tofauti na timu za Tanzania, ni kweli unakuta kuna wachezaji wakubwa kwenye timu, hawafanyi mazoezi kwa kujua wana namba, huku ni tofauti kikubwa ni mchezaji kujituma ndiyo kunakokuhakikishia nafasi ya kucheza. Zambia hakuna mbeleko, mazoezi na kujituma uwanjani ndiyo mbeleko yako, yaani mbeleko unaitengeneza mwenyewe ujibebe.
Swali: Vipi katika malipo, unadhani yanatosha?
Liuzio: Yaah, kipato kinaridhisha na kwa kuwa fedha iko katika soka, ninajituma kufika mbali zaidi ili nipate zaidi ya hiki ninachokipata. Ninamshukuru Mungu kwa kipato ninachokipata ambacho kinanisaidia kutoka sehemu moja kwenda nyingine kimaisha tofauti na nilivyokuwa Tanzania. Kwa hapa Zambia, ninaendelea kujifunza ukitaka kufika mbali zaidi kimpira unatakiwa kufanya nini na hapa naziona dalili japokuwa Mungu ndiye mwenye kuamua na ninaamini huko mbele nitapata zaidi.
Swali: Unawaambia nini wanasoka uliowaacha nyumbani?
Liuzio: Ninawapa changamoto wachezaji wa huko nyumbani, kila kitu kinawezekana ni kuweka tu bidii na nidhamu ya soka.
Inatakiwa wajibidiishe katika mazoezi kama wanataka wafike mbali, kama mimi sifikirii kurudi kucheza Tanzania malengo yangu ni mbele kwa mbele.
Ninatoa tu ushauri kwa wachezaji wenzangu waliopo nyumbani kikubwa wapambane na kujituma ili watoke, wasiogope kwenda kufanya majaribio nje. Watapata changamoto itakayowasaidia kufika mbali zaidi na pia kubadili tabia kwa kujielewa, unajua sisi ukiachiwa, basi unasahau hata nidhamu ya soka kwa mchezaji.


