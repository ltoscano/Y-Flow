
Njama zasukwa kumg’oa Mkurugenzi Jiji la Mbeya Aug 02, 2012

VITA vya kimaslahi vimeanza kutikisa Jiji la Mbeya na sasa baadhi ya madiwani na watendaji wa Jiji hilo wanatumia itikadi za vyama vyao kufanikisha njama walizopanga, huku Mdhibiti na Mkaguzi Mkuu wa Hesabu za Serikali (CAG) naye akiandamwa akidaiwa kumbeba Meya wa Jiji hilo, Athanas Kapunga.
Mwathirika katika ya vita hiyo ni Mkurugenzi wa Jiji la Mbeya, Juma Iddi, ambaye sasa anadaiwa kusukiwa njama za kumg’oa kwa madai kwamba ni mkorofi, mnyanyasaji na asiyekitakia mema Chama cha Mapinduzi (CCM), hivyo kujengewa taswira ya upinzani.
Njama za kumg’oa mkurugenzi huyo zinaandaliwa na kuratibiwa kwa siri na baadhi ya madiwani na watendaji wa jiji hilo ambao wanadaiwa kukasirishwa na misimamo ya mkurugenzi huyo wakiamini kuwa ni kikwazo kwa maslahi yao binafsi.
Awali, mkakati wa kumg’oa mkurugenzi huyo uliendeshwa kupitia madiwani ambapo baadhi ya masuala yaliyojadiliwa na kupitishwa na Baraza la Madiwani yalihojiwa tena nje ya baraza hilo na baadhi ya madiwani, hususan kutoka CCM, wakidai uamuzi unaobeba mkakati huo si sahihi hali iliyozua mgongano uliohusisha wananchi ambao nao hawawakubaliana na mkakati husika. 
Hatua ya baadhi ya madiwani hao kupingana na uamuzi uliopitishwa kwenye baraza lao pale wanapokutana na wananchi, imesababisha kuchelewa kuanza kwa utekelezaji wa baadhi ya sheria ndogo za jiji hilo, hususan zinazohusu ushuru, kama vile kodi za majengo na uzoaji taka.
Katika vyanzo vyake vyote, Jiji la Mbeya linategemea mno makusanyo ya fedha kutoka kodi ya majengo na ardhi ambayo yanaelezwa kuwa chachu ya ongezeko kubwa la mapato ya jiji hilo katika miaka miwili iliyopita.
Mapato ya Jiji la Mbeya yamepanda maradufu kutoka shilingi bilioni 2.5, mwaka 2009/2010 hadi shilingi bilioni 10.5, mwaka 2010/2011, mafanikio ambayo pia yanahusishwa na ujio wa Mkurugenzi wa sasa, Iddi Juma. 
Baada ya mkakati huo wa awali kukwama, ilifuata barua aliyoandikiwa Mkuu wa Mkoa wa Mbeya, Abbas Kandoro, ikimuomba kumdhibiti mkurugenzi huyo, waliyedai kuwa ni binamu yake, hivyo kumsihi kuweka ubinamu pembeni na kumshughulikia.
Barua hiyo ya siri kwa mkuu wa mkoa dhidi ya mkurugenzi iliandikwa na watu waliojitambulisha kama wafanyakazi wa Jiji la Mbeya, lakini wakificha majina yao.
Baadhi ya watendaji wa Halmashauri ya Jiji hilo wameliambia Raia Mwema kuwa barua hiyo imeandikwa na kikundi kidogo cha wafanyakazi wakishirikiana na baadhi ya madiwani wa CCM ambao wamekuwa na mtandao wao wa kifisadi ndani ya jiji hilo kwa muda mrefu.
“Sisi tumeanzisha uchunguzi wetu kimya kimya kuwabaini wenzetu hao wenye kutuchafua, ni kikundi kidogo, kinashirikiana na baadhi ya madiwani wa CCM, mirija yao imekatwa sasa wanahangaika kumng’oa mkurugenzi kwa imani watarudi kwenye utukufu wao wa awali, mmoja wa walioandika barua hiyo ni Ofisa Ustawi wa Jamii, ametumiwa na hao madiwani na watendaji, anasema mfanyakazi mmoja wa Jiji hilo aliyeomba kuhifadhiwa jina lake.
Watumishi hao wanabainisha kuwa hawako tayari kuchafuliwa na kikundi kidogo kinachopigania maslahi binafsi, na kudai kuwa wakikamilisha uchunguzi wao watawaanika wote wanaohusika.
“Hawa wanaopambana kumng’oa jamaa (mkurugenzi) ni ule mtandao uliokuwa ukitafuna fedha za jiji, watumishi walio wengi ambao hawakuwamo kwenye huo mtandao hawahusiki. Vipato vyetu havijaguswa, sasa tunaanzia wapi kulalamika kiasi cha kula njama za kupambana ili kumng’oa kiongozi wetu (mkurugenzi),” anasema mtumishi mwingine jijini hapo ambaye hakutaka jina lake kutajwa gazetini.
Mkuu wa Mkoa wa Mbeya, Abbas Kandoro, amekiri kupokea barua hiyo na kuweka wazi kuwa hayuko tayari kufanyia kazi majungu, kwa mantiki kwamba barua aliyopelekewa yenye tuhuma dhidi ya mkurugenzi, inayodaiwa kuandikwa na wafanyakazi wa jiji hilo haikuwa na majina ya walalamikaji.
Kandoro alienda mbali zaidi kuhusu njama hizo baada ya hivi karibuni kulieleza Baraza la Madiwani la Jiji hilo katika kikao chake maalumu, kuhusu kupokea barua kutoka kwa watu waliojitambulisha kama wafanyakazi wa jiji lakini wakikwepa kuandika majina yao kwenye barua husika.
Katika hatua ambayo pengine haikutarajiwa na waandishi wa barua hiyo inayomtaka mkuu wa mkoa kumdhibiti mkurugenzi wao, Kandoro alimpa rungu mkurugenzi huyo akimwambia azidi kukaza uzi katika kukusanya mapato na kudhibiti wezi wa fedha za umma.
“Iddi, endelea, dhibiti wezi, uongeze mapato ya jiji kwa maendeleo ya wananchi wa Mbeya,” alisema Kandoro huku akishangiliwa na madiwani wa CHADEMA wakati wale wa CCM wakiwa kimya.
Mkuu huyo wa mkoa aliwaeleza wazi watumishi wa jiji hilo kwamba hataki majungu na kuwaonya kuachana nayo na kwamba mwenye hoja ya msingi awe wazi.
“Kuna watu walimwandikia barua mkuu wa mkoa wakiniomba wakisema nimdhibiti mkurugenzi hata kama ni binamu yangu, nataka niwaambie huyu mimi nimekutana naye hapa hapa na wala hatuna undugu,” alisema Kandoro.
Hata hivyo, wakati njama hizo zikiwatenganisha madiwani wa CCM na wale wa CHADEMA, madiwani hao wanaungana kwenye shutuma dhidi ya Mdhibiti na Mkaguzi Mkuu wa Serikali pamoja na Kamati ya Bunge ya Hesabu za Serikali za Mitaa (LAAC), kwa kile walichodai kuwa wamewadharau.
Shutuma za madiwani hao dhidi ya mamlaka hizo mbili zimetokana na hatua ya CAG kufunga hoja ya matumizi ya shilingi milioni tano kwa ajili ya safari ya Meya wa Jiji la Mbeya, Athanas Kapunga, nchini China na kamati hiyo ya Bunge nayo ikaridhia uamuzi huo wa CAG.
Iliwalazimu mkuu wa mkoa pamoja na Katibu wake Tawala, Mariam Mtunguja, kuwasihi madiwani hao kutoendeleza uamuzi wa kupinga uamuzi wa CAG na LAAC.
“Kitendo hiki kisitufanye madiwani tujione wanyonge, hapana tumetekeleza wajibu wetu, kamati pengine ilizingatia barua hii,” alisema Kandoro akiwasihi madiwani hao kukubaliana na uamuzi wa kamati hiyo ya Bunge.
Hasira za madiwani hao zinatokana na imani yao kwamba wamedharauliwa katika kuihitimisha hoja hiyo, wakisema ni CAG mwenyewe ndiye aliyeibua, wakapelekewa kwenye Baraza la Madiwani lakini katika kuhitimisha, hawaoni mahali ambapo hoja zao zinajibiwa zaidi ya kuelezwa tu kwamba imefungwa.
“Watendaji wa chini wamechukuliwa hatua, kesi ziko mahakamani, lakini hili la meya na safari ya China tulielezwa litachunguzwa na tutataarifiwa, lakini leo tunaelezwa hoja imefungwa,” alisema diwani mmoja katika kikao chao cha maalum.
Katika msimamo wao, madiwani wa jiji hilo walikuwa wakishinikiza kupatiwa barua ya mwaliko wa meya wao kwenda nchini China, lakini kwa maelezo yao hawakupatiwa barua hiyo zaidi ya ile ya awali ambayo waliikataa kwa msingi kwamba haikuwa barua rasmi ya kiofisi.
Pamoja na kuwasihi kuachana na msimamo wao, bado Kandoro alihadharisha juu ya safari kama hizo akisema lazima umakini uzingatiwe katika mialiko ya safari za nje kwa viongozi na hasa masharti yanayoambatana na mialiko hiyo ikiwamo suala la kujilipia nauli. 
Katika kusisitiza hoja yake, Kandoro alitoa mfano akisema yeye mwenyewe apata kukataa mwaliko kama huo kwa sababu alitakiwa kujilipia nauli na ofisi yake haikuwa na hiyo fedha.
Pamoja na masuala hayo mawili kuonekana kumalizwa, bado duru za siasa za Mbeya zinaonyesha kuwa ni jambo la muda tu, kutokana na imani kwamba kikundi kinachompinga mkurugenzi huyo hakijakata tamaa ikiaminika bado wana hasira za kukatiwa mirija yao huku ile ya safari ya meya nchini China nayo ikionekana kuendelea kufukuta kutokana na kuwapo kwa kundi la madiwani lililopania kumng’oa meya huyo.


