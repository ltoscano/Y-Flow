
Mswada kuwalinda wakulima
SENETA wa Uasin Gishu Isaac Melly ameahidi kutayarisha mswada ambao utabadilisha sekta ya kilimo nchini.
Bw Melly alisema ikiwa mswada huo utapitishwa na kuwa sheria, wakulima wataanza kunufaika kutokana na shughuli zao.
“Wakulima nchini wamekuwa wakipata hasara kutokana na ukosefu wa sheria mwafaka ya kuwalinda,” akasema Bw Melly.
Akiongea na Taifa Leo jana, Bw Melly alisema kuwa atawasilisha mswada huo katika Seneti baada ya kurejelea vikao mwaka ujao.
“Ningali ninatayarisha mswada huo, ambao nitawasilisha bungeni itakaporejelea vikao vyake Februari,” akaongeza.
“Kwa miaka mingi, tumekuwa tukitegemea kilimo kuimarisha uchumi wetu bila kutilia maanani matatizo ambayo huwakumba wakulima,” akasema. 
“Mswada huo unapendekeza uwepo wa huduma ya bima wakulima watakuwa wakilipwa ridhaa ya asilimia 50 kutokana na hasara ambazo watakuwa wamepata,” akasema.
Seneta huyo alieleza kuwa kupitia mswada huo, serikali italazimika kulipa asilimia 50 ya vifaa vyote vya kilimo.
Bw Melly aliwaomba wabunge kupitisha mswada huo, pindi tu ut a k ap owa s i l i shwa Bungeni, ili kuwalinda wakulima dhidi ya hasara.
Kiongozi huyo aliwashauri wakulima kuimarisha kiwango cha mimea yao ili kuzua ushindani ufaao wa kibiashara kutokana na mfumo wa soko huru katika mataifa wanachama wa muungano wa COMESA na EAC.
Wakati wa msimu wa upanzi mwaka huu, wakulima katika kaunti za Bomet, Kericho, Uasin Gishu, Nandi, Bungoma, Trans-Nzoia, Pokot Magharibi na Elgeyo Marakwet walipata hasara kubwa baada ya ugonjwa uliotambuliwa kama Lethal Necrosis (MLN) kuharibu mimea yao.


