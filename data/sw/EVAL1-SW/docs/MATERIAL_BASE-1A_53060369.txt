
Hatimaye Serikali yasimamisha uchimbaji bauxite Kilimanjaro Jul 05, 2012

HATIMAYE Serikali imepiga stop, mara moja, uchimbaji wa madini ya bauxite katika milima ya Shengena, wilayani Same, mkoani Kilimanjaro, ikiwa ni wiki mbili tu baada ya gazeti hili (Raia Mwema) kufichua udangayifu mkubwa kwenye mradi huo ikiwa ni pamoja na uharibifu mkubwa wa mazingira kwenye maeneo ya uchimbaji.
Serikali imechukua hatua hiyo kwa lengo la kuokoa mazingira ya mlima huo ambao ni muhimu kwa maisha ya wananchi wengi wa Same Magharibi na Same Mashari ikiwa ni pamoja na kuokoa viumbe walioko ndani ya msitu huo.
Aidha, Serikali pia imeamuru kusitishwa mara moja kwa uchimbaji wa madini ya dhahabu unaofanywa na wachimbaji wadogo wadogo katika vyanzo vya Mto Saseni unaoanzia katika mlima huo wa Shengena.
Kauli ya Serikali ya kusisitishwa kwa uchimbaji katika milima hiyo ilitolewa mwishoni mwa wiki iliyopita na Waziri Mkuu, Mizengo Pinda, huko Dodoma, wakati akijibu hoja za wabunge bungeni. 

Uamuzi huo wa Serikali umekuja ikiwa ni wiki mbili tu baada ya Raia Mwema kuchapisha ripoti maalumu mbili zilinazoanika uharibifu mkubwa wa mazingira unaotokana na uchimbaji wa madini ya bauxite uliokuwa ukifanywa na kampuni ya Willy Enterprises ya Arusha. Kampuni hiyo ilikuwa ikifanya uchimbaji huo bila kuwa na nyaraka halali za kufanyia shughuli hiyo. 
Katika taarifa yake kwa Bunge, Waziri Mkuu Pinda alibainisha kuwa Serikali imechukua hatua za haraka za kusitisha uchimbaji huo kuuokoa Mlima Shengena na Msitu wa Shengena ambao ni chanzo cha mito mingi midogo muhimu kwa maelfu ya wanavijiji wa Wilaya ya Same.
Raia Mwema limefahamishwa kwamba, tayari Baraza la Taifa la Mazingira (NEMC) limeandika barua kwenda kwa mamlaka za kiserikali wilayani Same inayoagiza kusitishwa mara moja kwa uchimbaji huo wa bauxite.
Malori makubwa ya tani kati ya 30 na 40 yamekuwa yakisafirisha udongo wenye madini hayo unaochimbwa wilayani Same na kuupeleka Mombasa, Kenya ambako baada ya upembuzi madini hayo ya bauxite husafirishwa nje; hususan nchi za Mashariki ya Mbali.
Waziri Mkuu Pinda alilifahamisha Bunge kuwa, barua za kusitishwa kwa uchimbaji huo ziliandikwa Juni 27 mwaka huu baada ya Kamati ya Ulinzi na Usalama kutembelea eneo hilo Juni 22 na kutoa taarifa.
“Mheshimiwa Spika, aidha, hatua za haraka zifuatazo zimechukuliwa dhidi ya uharibifu uliojitokeza: Serikali imesitisha shughuli zote za uchimbaji wa madini ya bauxite katika eneo la Mlima Shengena kupitia barua kumb.
NEMC/366/1/Vol.10/17, NEMC/366/1/Vol.10/18, NEMC/366/1/Vol.10/19 za tarehe 27 Juni 2012”, alisema Pinda.

Waziri Mkuu pia alieleza kuwa, Serikali imewaondoa wachimbaji haramu wa madini ya dhahabu waliovamia eneo hilo.
Waziri Mkuu Pinda alisema kwamba, kwa mujibu wa taarifa kutoka kwa Mhifadhi Mkuu, doria 64 zimefanyika ndani na nje ya hifadhi ili kudhibiti uharibifu wa mazingira na uchimbaji haramu wa madini katika wilaya hiyo. 
Kwa mujibu wa Waziri Mkuu, hatua nyingine zilizochukuliwa na Serikali ni pamoja na kuielemisha jamii na kuishirikisha katika kulinda hifadhi; hususani madhara ya uchimbaji haramu wa madini na upasuaji mbao katika misitu yam lima huo.
Kuhusu madai ya wanavijiji kuwa vyanzo vyao vya maji vimeharibiwa na kemikali zinazotumiwa na wachimbaji wadogo wa dhahabu katika Mlima Shengena, Waziri Mkuu aliwahakikishia wanavijiji hao kuwa maji yao bado ni salama.
“Sampuli za maji yanayohisiwa kuwa na sumu yalichukuliwa na kupelekwa kwa Mkemia Mkuu wa Serikali, Dar es Salaam, ambaye amethibitisha kuwa hakuna zebaki ndani ya maji, na kwa maana hiyo, maji hayo bado ni salama kutumiwa na binadamu,”alisema. 
“Mheshimiwa Spika, Serikali itaendelea kufanya yafuatayo: Kurudisha uhalisia wa vyanzo vya maji vilivyoharibiwa na kurudisha mkondo wa mto katika uelekeo wake wa asili, na tayari kazi hii imeanza”.
“Kuongeza ulinzi wa msitu kwa kujenga vizuizi (gates) vitatu katika njia zote zinazoingia ndani ya hifadhi na kuweka vituo vya ulinzi ndani ya hifadhi na utekelezaji wa hili tayari umeanza.” “Vizuizi hivyo vinajengwa ndani ya hifadhi kwenye eneo jirani na maeneo ambako bauxite ilikuwa inachimbwa na Kampuni ya Willy Enterprises (kijiji cha Marieni) eneo la Kibao – Usichome Mkaa jirani na Kijiji cha Likweni; na Uwanjani (kijiji cha Muhero)”, aliongeza Waziri Mkuu.
Naye Mkurugenzi wa Baraza la Taifa la Hifadhi ya Mazingira (NEMC), Bw.
Boneventura Baya, aliithibitishia Raia Mwema, kwa njia ya simu, kuwa ni kweli taasisi yake imeshaandika barua za kusitisha uchimbaji huo, na kwamba sababu kubwa ni mradi huo kukosa cheti cha tathmini ya mazingira (Environmental Impact Assesment – EIA).
“Huo mradi unaolalamikiwa ulianzishwa bila kuwa na cheti cha tathmini ya athari za mazingira (EIA). Kwa hiyo, baada ya wataalamu wetu kufanya ukaguzi walipendekeza mradi usitishwe kwanza hadi tathmini hiyo itakapofanyika na NEMC ijiridhishe”, alisema. 
Mkurugenzi huyo wa NEMC aliongeza: ”Hii maana yake ni kwamba tunaweza kuuzuia mradi huo moja kwa moja au tukamwelekeza afanye marekebisho kadhaa. Kwa hiyo yote yatategemea taarifa za kitaalamu zitatueleza nini.”
Hata hivyo, wakati Serikali ikiagiza, kupitia Waziri Mkuu, kufungwa kwa uchimbaji wa madini hayo, utata umezidi kuibuka kuhusu mradi huo kufuatia hatua ya Mkuu wa Wilaya hiyo, Herman Kapufi, kufanya mkutano na wananchi wa Kata ya Chome na kutoa tamko kuwa Kampuni ya Willy Enterprises itafanya shughuli ya uchimbaji wa bauxite hadi mwaka 2018 mkataba wake utakapomalizika.
Mkutano huo wa Mkuu wa Wilaya ambao pia ulimhusisha Mkurugenzi wa Kampuni ya Willy Enterprises, Bw. Willy Mgonja, ulifanyika Juni 28 katika kijiji cha Marien na kuwahusisha wananchi wa kijiji hicho na wale wa vijiji vya jirani. 
Habari ambazo gazeti hili limezipata kijijini hapo zinasema kuwa DC aliendesha kikao hicho “kibabe”; huku akishindwa kutoa nafasi kwa wananchi wanaopinga mradi huo kutoa mawazo yao, na anadaiwa kuwakemea wote waliokuwa na mawazo tofauti.

“Sisi tunaopinga mradi huo wa uchimbaji hatukupewa fursa na DC ya kusikilizwa, na badala yake alikuwa anachagua watu wenye mawazo chanya na mradi huo ambao wana maslahi yao binafsi…..tunadhani DC hakututendea haki”, alieleza mmoja wa wazee wanaopinga mradi huo, Ombeni Daniel Nzotta.
Nzota alidai kuwa malalamiko yao ya msingi ni kwamba mwekezaji hakuwa na uhalali wa kisheria wa kufanya shughuli za uchimbaji katika kijiji hicho, na wanadhani vibali vyake vimepatikana kwa njia zisizo sahihi.

Hoja yao nyingine kubwa ni kwamba mradi huo ni hatari kwa maisha ya wanavijiji wanaoishi chini ya Mlima Shengena; kwani kunaweza kutokea maporomoko nyakati za mvua nyingi kama yale yaliyotokea hivi karibuni nchini Uganda na kuua watu wengi.
“DC anadai mwekezaji ana vibali vyote halali; lakini mbona wananchi hatuonyeshwi vibali hivyo? Na je, wananchi wanawezaje kuamini kauli za viongozi wa serikali ambao wanaonyesha dhahiri kuwa wanaegemea upande wa mwekezaji?”, alihoji.

Nzotta aliongeza: ”Pia Mkuu wa Wilaya ametuchanganya katika maelezo yake.
Anasema mwekezaji atachimba hadi mwaka 2018 kwa kuwa ana vibali halali, lakini katika mkutano huo huo mwekezaji alipopewa nafasi aliwaomba wananchi kuwa apewe mkataba wa mwaka mmoja. Kauli hiyo inaashiria kuwa ni kweli mkataba wa mwekezaji una utata.” Akizungumzia madai hayo na Raia Mwema, kwa njia ya simu, Mkuu wa Wilaya hiyo ya Same, Herman Kapufi, alikiri kuwa amesikia taarifa za Serikali, kupitia kwa Waziri Mkuu, kusitisha uchimbaji wa bauxite katika milima ya Shengena.
“Ni kweli nimepata taarifa hizo kupitia kwa Mkurugenzi wa Halmashauri yangu (DED) kwamba amepokea barua, lakini bado haijanifikia na ninatarajia kuipata kesho (Jumanne) nikishaipata tutaanza utekelezaji wake. Malaika anaweza kupinga maagizo ya Mungu?”.
Kapufi, hata hivyo, alikanusha shutuma dhidi yake kuwa aliendesha kikao hicho
“kibabe” kwa kueleza kuwa ni maneno ya uzushi unaotolewa na watu wenye nia mbaya dhidi yake na serikali kwa ujumla.
“Kwa taarifa yako, mimi nimelelewa katika misingi ya kuwaheshimu binadamu wengine maskini kwa matajiri. Natambua wajibu wangu kama kiongozi wa serikali.
Hayo ni maneno ambayo sijawahi kuyatamka katika kipindi changu chote cha utumishi wa umma na wala sitayatamka”, alisema Kapufi.
Wiki mbili zilizopita gazeti hili lilianza kufichua shughuli za kampuni hiyo ya Willy Enterprises za uchmbaji wa madini ya bauxite katika vilele vya milima ya Shengena, wilayani Same. Ilikuwa inafanya uchimbaji huo kwa kutumia cheti cha tathmini ya mazingira (EIA) ambacho ni “feki” kwa kuwa hakikutolewa na Baraza la Taifa la Mazingira (NEMC).
Kwa kutokuwa na cheti hicho cha tathmini ya mazingira (Enviromental Impact Assesment), kampuni ya Willy Enterprises ilikuwa imevunja Sheria ya Usimamizi wa Mazingira ya mwaka 2004 inayobainisha kuwa mradi wowote wa aina hiyo ni lazima ufanyiwe tathmni ya athari za kimazingira.

Taarifa za uhakika zilizolifikia gazeti hili na kuthibitishwa na vyanzo mbalimbali, zimebainisha kwamba kampuni hiyo iliandaa taarifa yake ya tahmini hiyo ya mazingira kwa kutumia wataalamu wa kampuni moja ambayo, hata hivyo, haikuwahi kusajiliwa na NEMC kama sheria inavyoagiza, na hivyo kuwa na mapungufu.
Uchunguzi wa Raia Mwema unaonyesha kuwa pamoja na taarifa ya kampuni hiyo kuandaliwa na wataalamu wasiosajiliwa na NEMC, pia Kampuni ya Willy Enteprises haikuwa na taarifa shirikishi katika uandaaji wake na kufanywa katika maeneo mawili tofauti kwa kutumia taarifa moja.
“Kwa ujumla walikuwa wanatumia taarifa feki ya EIA na wamekuwa wakiitumia kuwaonyesha viongozi na wadau wa mazingira waliokuwa wanahoji uhalali wa shughuli za kampuni hiyo kuchimba madini hayo”, kilieleza chanzo chetu kingine kutoka Baraza la Taifa la Mazingira wakati huo.
Lakini hata leseni ya uchimbaji ambayo kampuni hiyo inadai kumiliki ina utata mkubwa kutokana na taarifa kuwa leseni hiyo awali ilikuwa inamilikiwa na kampuni ya Abanyambo. Kwa mujibu wa sheria za uchimbaji madini, umiliki wa leseni hauhamishwi.
“Leseni waliyonayo Willy Enterprises ni ile iliyoko kwa jina la Abanyambo ambayo imetolewa kwa ajili ya kuchimba bauxite katika kijiji cha Marien.
Kisheria leseni ya uchimbaji haihamishiki umiliki wake”, aliongeza mtoa taarifa wetu.
Taarifa zaidi zinaonyesha kuwa, kampuni hiyo inamiliki leseni nane za uchimbaji lakini si katika kijiji cha Marien; bali vijiji vingine vilivyoko kata ya Vudee, Mbaga, Mteke. Leseni hizo zina namba ML 234/2005, PL 4426/2009, ML 366/2009, ML 372/2009, ML 370/2009, ML 371/2009, ML 367/2009 na ML
373/2009.
Aidha, kampuni hiyo pia imemilikishwa leseni ya utafutaji mkubwa wa madini PL (prospecting license) namba 6640/2010 ndani ya msitu wa Hifadhi ya Shengena. Kwa mujibu wa taarifa tulizonazo, leseni zote hizo zimetolewa kwa njia zinazotia shaka.
Msitu wa Shengena ni chanzo cha maji na raslimali nyinginezo muhimu kwa ajili ya maisha ya wananchi wa wilaya nzima ya Same. Aidha, milima hiyo huhusisha maeneo ya hifadhi asilia ya Chome (Chome Nature Reserve), na hivyo haieleweki maafisa wa Wizara ya Nishati na Madini walitoa vipi leseni ya uchimbaji ndani ya hifadhi.


