
Suma JKT: Tumedhamiria kuikomboa nchi kupitia Kilimo Kwanza Aug 02, 2012

Kilimo Kwanza ni mkakati ulioibuliwa na Serikali ya Awamu ya Nne kwa lengo la kuboresha sekta ya kilimo na kumwinua mkulima wa Kitanzania. Shirika la Uzalishaji Mali la Jeshi la Kujenga Taifa SUMA JKT ni kati ya wadau muhimu wa kufanikisha azma hiyo kama anavyoeleza Meneja Mradi wa Kilimo kwanza Kanali Felix Samillan, katika mahojiano ya hivi karibuni na Mwandishi Wetu JOHN DANIEL.
Raia Mwema: Kabla hatujazungumzia kilimo kwanza hebu tueleze angalau kwa ufupi historia ya SUMA JKT hadi kufikia hatua ya kuingia kutekeleza mkakati huu.
Kanali Felix: Suma JKT ilianzishwa kwa tangazo la Serikali namba 94 la mwaka 1981 na marejeo ya Septemba 18, 2009 iliyopanua majukumu ya Suma JKT.
Ili kufanikisha jukumu hilo la kuzalisha mali ilitakiwa kujiendesha kibiashara. Lengo la kujiendesha kibiashara ni kuhakikisha shirika linazalisha na kupata faida na mapato hayo yasaidie Serikali kupunguza bajeti ya kuhudumia Jeshi la Kujenga Taifa.
Raia Mwema: Tangu kuanza mwaka 1982 mmepata mafanikio gani hadi kufikia hatua hii ya kukabidhiwa jukumu kama wadau muhimu kufanikisha Kilimo Kwanza?
Kanali Felix : Kusema kweli Suma JKT imefanikiwa, hasa katika sekta ya ujenzi, biashara, viwanda na samani. Watu wanapenda bidhaa zetu hadi tunashindwa kufikia mahitaji ya soko na hii inatokana na ubora wa bidhaa zetu.
Kutokana na umakini wetu na usimamizi thabiti katika kazi zetu, ndiyo maana tumefanikiwa na kuaminiwa zaidi. 
Raia Mwema: Hongereni kwa umakini, sasa tueleze ilikuwaje mkapata mradi huu mkubwa na kuwa wadau muhimu kufanikisha kilimo kwanza na mmefikia hatua gani hadi sasa?
Kanali Felix: Suala la Kilimo Kwanza ni sera ya Serikali. Ili kuifanikisha hiyo Serikali iliangalia kwa upana na kutafuta ni taasisi gani inaweza kuendesha mradi wa matrekta ya Kilimo Kwanza na kujiaminisha kuwa kutumia taasisi binafsi ingekuwa ngumu sana kuendesha mradi huu kwa mafanikio na kwa wakati.
Serikali ya Tanzania ilifanya mazungumzo na Serikali ya India kutumia shirika lake la ujasiria mali la Suma JKT na tukapata mkopo wa kuagiza matrekta 1846 yenye thamani ya dola za Marakani milioni 40. 
Suma JKT ilifanikiwa kupewa mradi huu kutokana na kuwa na wataalamu wake vijana waliofunzwa vizuri, wenye ari ya kazi na wenye moyo na utaifa wa kufanya kazi kujenga nchi.
Raia Mwema: Huo mkopo ulipatikana lini na utekelezaji wa mradi kupitia Suma JKT ulianza lini?
Kanali Felix: Mkopo huo una historia ndefu kidogo. Ulianza tangu miaka ya 1990, ila mchakato umekuja kukamilika na mkataba kusainiwa Julai 10, 2010 na ndipo mradi ulipoanza rasmi.
Katika kipindi hiki cha takriban miaka miwili, kuna mafanikio makubwa yamefikiwa, lakini kabla sijaenda mbali, niweke wazi kuwa mwanzo wa mradi tulipata vikwazo na matatizo, uingizaji matrekta bandarini ulikuwa wa shida sana.
Watu hawakuamini kuwa matrekta hayo ni kwa ajili ya Kilimo Kwanza, hiyo ni kwa sababu shirika linafanya biashara ila katika mradi huu wa Kilimo Kwanza tumejikita kutoa huduma kabisa kabisa, ni huduma kama ilivyo bila faida.
Sasa tulipata matatizo mwanzoni. Watu hawakutuelewa kuwa huu ni mradi wa Serikali. Utoaji wa makontena bandarini ulichukuwa muda mrefu. Matokeo hata bei ilibidi ziongezeke kufidia gharama kadhaa.
Baada ya bei kuongezeka kutokana na tatizo hilo la ucheleweshaji, watu wengi hawakutuelewa na kama unavyojua wengi walijua ni mradi wa Serikali hivyo bei ingekuwa chini. Tulipata upinzani kipindi cha mwaka mzima, ilikuwa ni kubishana, wananchi walitaka bei iwe ya chini kwa kuwa ni mradi wa Serikali.
Kati ya Januari mwaka huu bei zilipunguzwa ndiyo tukaanza kuuza matrekta kwa wingi. Mradi ulipgwa vita sana, watu wengi waliona matrekta mengi yameingia na wafanyabiashara waliozoea kuuza matrekta haya kwa bei kubwa zaidi walimwaga sumu sokoni kwa wananchi na kuwarubuni kwa maneno mengi.
Walidiriki hata kuwadanganya wananchi kuwa matrekta yetu si mazuri, hayafai, hivyo wananchi walituangalia kwa jicho si zuri lakini Serikali iliposhusha bei wapinzani hawakuwa na uwezo wa kutupinga tena kwa kuwa ubora wa matrekta yetu ni dhahiri na tuna wataalamu wa kutosha.
Raia Mwema: Katika vikwazo hivyo vya awamu ya kwanza, nini hasa mlijifunza na kubaini njia ya kusaidia Taifa?
Kanali Felix: Tumejifunza kitu kikubwa sana, kwanza tulibaini nchi yetu inarudi nyuma na kukwama vitu vingi kutokana na usaliti ili baadhi ya watu binafsi wafaidike.
Tulibaini kuwa matrekta haya yalikuwa yakiuzwa kwa bei zaidi ya mara mbili ya kule nje, ambayo ni kubwa sana kwa wakulima wetu.
Tulijifunza pia kwamba matrekta yaliyokuwa yanaingizwa hayakuwa na ubora unaotakiwa pamoja na kuwapo kwa mchezo mchafu.
Raia Mwema: Licha ya kubaini usaliti huo kuna tatizo gani jingine tena mligundua, na tangu Januari mwaka huu hadi sasa ni matrekta mangapi tayari meshauza kwa wakulima?
Kanali Felix: Tatizojingine linalotukabili baada ya hatua hiyo ni uwezo mdogo wa wananchi kukosa fedha hata ya kulipia malipo ya awali ya matrekta. Hili tunaliangalia kwa makini vilevile. Tunajaribu kuangalia ni namna gani hata hawa ambao hawana fedha wanufaike na mradi huu.
Kwa kipindi kilichopita, yaani mwaka mmoja, tulikuwa tumeuza matrekta 100 tu, lakini kipindi baada ya punguzo la bei tumeuza zaidi ya 417 kwa kipindi kifupi tu.
Lakini watu wengi walilalamika kuwa punguzo lilikuja baada ya watu kutumia fedha zao. Tuna mahitaji zaidi ya 6,000 ya watu binafsi, kuna vikundi kama VICOBA, ambao vina wanachama kama 4000 nchi nzima, SACCOS zisizopungua 17, halmashauri nyingi wanahitaji hivyo kufikia Septemba na Desemba mwaka huu tutakuwa hatuna trekta hata moja katika uwanja wetu.
Raia Mwema: Sasa mmebakiza matrekta mangapi na mmefanya nini au kushauri serikali jinsi gani kuwasaidia wakulima wasio na uwezo ili nao wafaidike na Kilimo Kwanza?
Kanali Felix: Hadi sasa tuna matrekta kama 1200 hivi. Lakini katika hili la kuwasaidia wasio na uwezo kwanza ni lazima tuelewane kwamba matrekta haya yametolewa kwa mkopo na ni lazima tuurudishe. Hayawezi kutolewa bure na hata kama yangetolewa bure pia yasingetosha maana wananchi ni wengi mno.
Sasa tunachofanya sisi kama Suma JKT tumekaa na Serikali kuangalia namna ya kuanzisha vituo vidogo vya uwezeshaji ambavyo tutakuwa tunawakodishia wananchi wasio kuwa na uwezo, wataendelea kukopa hivyo kilimo chao kitapanuka.
Watakuwa wanakodishwa kwa gharama ndogo na watakuwa na usimamizi wa karibu zaidi, kwa utaratibu huo tutakuwa tunawaunganisha na wataalamu wa kilimo wilayani ili wakikodishwa walime vizuri na hatimaye waweze kulipa na mwisho wapate uwezo wa kununua matrekta hayo kuwa ya kwao na kidogokidogo tutawainua wakulima wetu wadogo wasiokuwa na uwezo kabisa.
Raia Mwema: Mpango huo wa kuwainua wakulima wasio na uwezo unatarajiwa kuanza rasmi lini na utaanzia mkoa gani?
Kanali Felix: Utaanzia mikoa yote yenye wakulima wengi. Lakini inategemea zaidi pia na uwezeshaji wa Serikali kupitia bajeti yake kwa kuwa utahitaji miundombinu mingi ikiwamo kuanzisha hivyo vituo. Hivyo bajeti ikiwahi utaanza haraka iwezekanavyo.
Lakini tunaamini mpango huo utarahisisha maisha ya wananchi walio wengi na kuwafikia Wa tanzania wengi zaidi pale walipo.
Vilevile tuna mpango wa kufungua mashamba darasa kwa lengo hilohilo la kuwafikia wakulima wetu wasiokuwa na uwezo. Hiyo itakuwa ni fursa nyingine mpya ya kutekeleza kilimo kwanza kwa vitendo kwenye maeneo mbalimbali ya nchi.
Mashamba hayo darasa yatafundisha namna ya kutumia zana, namna ya kilimo kizuri cha kisasa na kupanda vitu vingi kwa wakati mmoja na kupata mavuno mazuri zaidi.
Yatafundisha pia matumizi mazuri ya ardhi hadi kuvuna kwa tija.Tunatarajia kuanza utekelezaji wake mwaka huu wa fedha kwa kupitia wizara ya kilimo.
Raia Mwema: Pamoja na kufanikiwa kutoa matrekta kama 600 hadi sasa, ni eneo lipi tunaweza kujifunza mfano hai kama mafanikio ya kilimo kwanza kupitia Suma JKT?
Kanali Felix: Yapo maeneo mengi ya kujionea mifano hai ya Kilimo Kwanza kama Kibaigwa, Hembahemba, Kondoa kule Kwamrijo, Mkoa wa Dodoma, Kiteto Mkoa wa Manyara, na tuna wakulima ambao wanaweza kujieneleza wenyewe jinsi walivyonufaika nasi.
Ukienda kule Mtwara kuna Liwale, Michelegwe, zipo Saccos nyingi Mtwara na Lindi wamechukua matrekta yetu na wanasema wenyewe wamefaidika sana. Tumeandaa hata vipindi kadhaa vya televisheni kueleza haya, na humo wakulima wenyewe wanajieleza.
Hatujapata malalamiko ya ubora wa matrekta yetu. Changamoto kubwa ni lilelile nililokwishasema awali la wananchi kuhitaji huduma karibu na ndiyo maana tumeamua kuwa na wazo la kuanzisha vituo vya uwezeshaji karibu nao.


