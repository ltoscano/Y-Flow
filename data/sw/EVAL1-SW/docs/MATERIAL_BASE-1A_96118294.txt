
Tume yatetea bei ya mafuta
Na JUMA NAMLOLA
TUME ya Kudhibiti Kawi Nchini (ERC) imetetea hatua yake ya kupunguza bei ya mafuta kwa pesa kidogo, kinyume na matarajio ya Wakenya wengi.
Tume hiyo inasema kwamba bei ya mafuta haitokani na bei ya mafuta ambayo hayajasafishwa pekee, kwani kuna masuala mengine ya kimsingi yanayozingatiwa.
Taarifa iliyochapishwa kwenye vyombo vya habari jana inasema kuwa mafuta yanayoingizwa nchini si yale ambayo hayajasafishwa.
“Kenya hainunui tena mafuta ambayo hayajasafishwa, ambayo bei yake iko chini.
Kwa hivyo lazima tuangalie gharama zote tunazopata katika usafirishaji wa mafuta yaliyosafishwa tayari,” inasema taarifa hiyo.
Hali hiyo inatokana na kusitishwa kwa shughuli za usafishaji mafuta katika kiwanda cha Kenya Petroleum Refinery (KPRL), kilichopo eneo la Changamwe kaunti ya Mombasa tangu Septemba mwaka jana.
Kwa sasa Kenya huagiza moja kwa moja mafuta ambayo yameshasafishwa, na yanayokuwa ya bei ya juu ikilinganishwa na yale yanayokuwa hayajasafishwa.
Tume hiyo uilifafanua kuwa hata ununuzi wa mafuta huchukua kati ya siku 30 na 45 kabla ya mafuta kufika nchini. Kwa ajili hiyo, wakati bei katika soko la kimataifa inapokuwa imeshuka, watumiaji mafuta hapa Kenya hawanufaiki papo kwa hapo.
“Kwa mfano mafuta yaliyotumiwa kupanga bei ya sasa ya mafuta humu nchini yalinunuliwa mwezi Oktoba. Hii ina maana kuwa bei ya sasa ya mafuta kwenye vituo vya petroli kote nchini, inaenda sambamba na mambo yalivyokuwa mwezi Oktoba katika soko la kimataifa,” ikasema taarifa hiyo.
Wakati huo, pipa moja la petroli katika soko hilo mjini Aubu Dhabi ilikuwa Dola 87.35.
Mafuta yaliyonunuliwa mwezi huu kwa Dola 60 kwa pipa yataanza kutumiwa na wakenya mwezi Februari mwaka ujao.
ERC inasema kwamba bei pia hulingana na thamani ya Shilingi dhidi ya Dola wakati wa ununuzi huo. Kwa muda sasa Shilingi imekuwa ikidorora, ikilinganishwa na fedha za kimataifa, hasa Pauni na Dola.


