
Mtandao wa Chama umeisha, umebaki wa Dola Nov 22, 2012

NIANZE kwa kuwataka radhi wasomaji wa safu hii. Nilipotea kusikojulikana, bila kuaga. Nilienda kujaribu bahati yangu ili niweze kushiriki kubadilisha hali ya mambo hapa nchini.

Nimekuwa najaribu kupitia kalamu kwa muda mrefu. Nilipokata tamaa nikaamua kujitosa kugombea kupitia CCM. Iwe kura hazikutosha, au nimechakachuchuliwa, ama nimeshindwa kihalali, kwa sasa si habari. 

Nimerudi tena ulingoni, naithamini kalamu yangu kuliko shati la kijani wala gwanda la khaki. Nitakuwa nanyi katika safu hii mpaka hapo tena nitakapopata kazi nyingine ya kufanya.

Mkutano mkuu wa Nane wa CCM umemalizika huko Dodoma. Kila mtu anasema lake kuhusu tathmini ya mkutano huo. Hata mimi nina langu. Si rahisi kuutathmini kwa kutumia makala moja au kipengele kimoja. Nitagusa baadhi ya vile ninavyoona kwa muono wangu vinastahili vitazamwe kwa makini.

Dola ilipanga agenda Tulizoea chama kipange agenda na kuiweka mbele ya mkutano kwa wanachama kuijadili. Safari hii, ilionekana wazi wakati wote wa mkutano, kuwa vyombo vya dola ndivyo vilivyopanga na kuongoza mkutano wetu.

Pale baadhi ya makada na viongozi wa chama waliposita kufuata maelekezo ya dola, vyombo hivyo, hasa idara ya usalama, ilitumia au kubuni vitisho visivyo na msingi ili kuhakikisha agenda yao inapita. Baba wa Taifa, Mwalimu Julius Nyerere aliwahi kuonya huko nyuma, kuwa uhalali wa CCM usitokane na kulindwa na dola.

Hivi sasa dola ndiyo inaongoza chama na si kinyume chake. Nilifurahi pale Mwenyekiti Jakaya Kikwete alipokionya chama juu ya matumizi ya polisi. Kwangu mimi, matumizi ya polisi ni madogo ukilinganisha na matumizi ya idara ya usalama ambayo kimsingi ndiyo “kamati ya ufundi”. CCM isifurahie matumizi ya idara hii, mwisho wa siku itainyang’anya uhalali wa kuongoza serikali na serikali ndiyo itakayokiongoza chama. 

Hapakuwa na agenda ya kitaifa Chama tawala kinapokutana, iwe Kamati Kuu, NEC au Mkutano Mkuu, ni muhimu kuwa na agenda za kitaifa kuliko za kichama. Kwa siku tatu Wa tanzania hawakusikia wala kuona chama chao kikijihusisha na agenda hizo.

Hata kama katika majumuisho baadhi ya masuala ya msingi yaliingizwa katika mapatano, lakini ilikuwa ni kwa jitihada binafsi za baadhi ya wajumbe binafsi wa kamati kuingiza agenda hizo “kimagendo”. Ndiyo maana hata baada ya kuingizwa kwa masuala hayo, ilikuwa ni rahisi kwa watazamaji kugundua kuwa CCM imeamua kuiba agenda ya CHADEMA.

Hata kama agenda kuu ilikuwa ni kukamilisha uchaguzi mkuu wa ndani ya chama, masuala kama rushwa na ufisadi yaliyokifikisha chama katika hali hii, yalipaswa yaonekane wazi kuwa agenda kuu.

Rushwa ni kansa ya taifa letu, kuichanganya na mapatano mengine mengi kisha ikayeyuka, si kulitendea haki taifa. Watu wanaendelea kushangaa kuwa wale majemadari wa kupambana na ufisadi ndani ya CCM walienda wapi wakati wa mkutano?

Kina Samuel Sitta, Dk. Harrison Mwakyembe, Ole Sendeka, Nape Nnauye, John Chiligati, Anna Kilango na wengine walienda wapi na agenda ya kupinga ufisadi wamemwachia nani? Uvumi wa kuwa baadhi yao wamejisalimisha unawakatisha tamaa wanachama wengi wa CCM huko mikoani.

Agenda ya Udini ambao umesababisha nyumba za ibada kuchomwa moto, misahafu kunajisiwa, shule za serikali kufungwa na kulazimisha jeshi letu kila Ijumaa kuwa na ratiba ya kuvinjali katika jiji la Dar es Salaam, ilipaswa ipewe nafasi ya kipekee. Kinachoonekana sasa na kuhisiwa na wengi, ni kuwa CCM haioni kama hili ni tishio kwa amani ya nchi, na kama ni tishio, basi vyombo vya dola vitafanya kazi yake.

Vyombo vya dola havijawahi kumaliza tatizo la udini popote duniani. Ni ujasiri wa kiuongozi na sera za makusudi za kuutokomeza. Serikali na CCM wameendekeza udini, na udini huu utahusika kwa sehemu kubwa kuiondoa CCM na serikali madarakani. Wa tanzania hawana mtu, chama wala serikali nyingine ya kulaumu isipokuwa CCM na serikali yake. Tumepoteza fursa muhimu katika mkutano mkuu kutoizungumzia hii kwa kina.

Hofu ya kutenga kofia Washauri wa Mwenyekiti na Rais wetu, wamekuwa ni janga kwa taifa letu.
“Wameiangusha” serikali mara nyingi, wamemdhalilisha rais mara nyingi, na ndio wajenzi wa mkakati wa kukiangusha chama. Wamefanya hivyo tangu siku ya kwanza Rais Kikwete alipoingia Ikulu. Ni mafundi wa kutengeneza hofu zisizokuwepo na kumchanganya rais. Udhaifu wa rais unaoimbwa na kuonekana, kwa sehemu kubwa unatokana na wasaidizi na washauri wake.

Safari hii walikuja na hofu inayotokana na tishio la kutenganisha kofia ya uenyekiti na urais. Wakajenga mazingira kuwa kuna kura za “hapana” nyingi zitapigwa ili kumuondoa Mwenyekiti wa sasa abakie kuwa rais. Zikatungwa hadithi kuwa ameshindwa kuongoza chama na sasa amwachie Mwenyekiti mpya ili yeye aendelee na uongozi wa serikali.

Majina ya wanaopendekezwa kuchukua nafasi ya uenyekiti yakaanza kutajwatajwa.
Kwa udhaifu wake akanunua hofu ile na kuanza kulalamika ndani ya NEC na mikakati ikawekwa kuwaita wazee akina Yusuf Makamba ili waje kusafisha hali ya hewa.

Wageni waalikwa kama akina Asha Rose Migiro wakaingia kazini kwa nguvu kutafuta kura za Mwenyekiti na kuonya juu ya kura za maruhani. Watuhumiwa – akina Edward Lowassa na kundi lake, wakalazimika kuitisha mikutano ya dharula kumpigia kampeini Mwenyekiti ili isije onekana kuwa wanampinga.

Hofu ikasababisha ratiba ya upigaji kura ibadilishwe, utaratibu wa upigaji kura ubadilishwe na hata utaratibu wa kukaa ukumbini ubadilishwe tofauti na ule wa kawaida. Baadhi ya makada wakakamatwa na wana usalama na kutishwa.
Baadhi ya watuhumiwa wakawekewa wana usalama wa kukaa nao vitini ili kudhibiti mawasiliano yao.

Tathmini yangu ni kuwa jambo hili lilikuzwa mno na bila sababu. Lilipewa heshima ya kuwa agenda ya mkutano huku agenda muhimu zikiachwa. Kwa maoni yangu, hata kama tishio la kutenga kofia lingekuwapo, bado lingeweza kujadiliwa kwa uwazi bila vitisho na mizengwe na kufanyiwa uamuzi kwa maslahi mapana ya chama na taifa.

Kukuzwa kwa jambo hili kumemfanya Mwenyekiti awe dhaifu zaidi, matokeo yake yasiaminike, na kuwafanya watuhumiwa wa kura za maruhani waonekane ni mashujaa katika chama. Tulitengeneza jini wenyewe kisha likatuadhibu.

Sekretariati mpya ya CCM Mengi yamesemwa sana kuhusu timu “mpya” ya kuongoza sekretariati ya CCM. Mimi nitaongezea kwa mtizamo wangu. Anayesema hii ni sekretariati mpya ana matatizo makubwa ya kutambua mambo. Hawa ni wana CCM wa muda mrefu. Mtizamo wangu ni kuwa, ama walienda likizo na sasa wanarudi; au walipewa adhabu na sasa wamejirudi na kupewa fursa tena ya kuongoza chama; au wamekosekana wengine na sasa imebidi hawa watafutwe tena. Ni vigumu kuitazama hii timu kwa nadharia moja tu.

Awali nilipata taarifa kuwa safari hii Mwenyekiti aliamua kuwatumia wana usalama ndio wapendekeze na akawaahidi kuwa watakachopendekeza ndicho atakachokubali na kuwa sasa yuko tayari kupokea ushauri kinyume na nyakati nyingine ambapo amekuwa akikataa kushauriwa.

Wote hawa si wapya. Baadhi yao ni wajenzi wa hali mbaya ya CCM ya sasa, na wengine ni wahanga (victims) wa CCM ya sasa. Philip Mangula ambaye hakuonekana anafaa wakati Kikwete anaingia madarakani, anawezaje kufaa baada ya miaka zaidi ya saba chini ya Kikwete yule yule?

Abdulrahman Kinana ambaye alitangaza kutogombea wadhifa wowote na kuwa ametumika vya kutosha katika awamu zote za uongozi wa taifa, anawezaje ghafla kuonekana anafaa kuongoza sekretariati?

Kinana huyu alishiriki kumwajiri Wilson Mukama na kupima utendaji wake kila kikao cha NEC, iweje sasa Mukama aanze kuipima kazi ya Kinana katika NEC?
Tukumbuke Mukama ni mjumbe wa NEC na sasa atawajibika kumuhoji Kinana kuhusu kazi zake za kila siku?

Hata kama inasemwa kuwa hii timu ni ya Mzee Mkapa, ni vigumu kukubali kuwa itafanya lolote la maana katikati ya Mkapa na Kikwete. Hawa ni marais na wenyeviti wawili tofauti kabisa kwa kila kitu; na kiutendaji, tofauti yao ni kama maji na mafuta. Nionavyo mimi, watendaji hawa wamenunua kesi itakayowagharimu sana heshima zao.

CCM ya sasa imegawanyika si kwa itikadi, dini, kabila na mitizamo tu. Ni CCM iliyogawanyika kimaslahi zaidi na ni ndoto kudhani kuwa yaweza kuwa moja tena bila kuisambaratisha na kuijenga upya.

CCM ya sasa ni vyama vitatu ndani yake, na wala si kambi kama inavyohutubiwa kutoka majukwaani. Ni vyama vitatu tofauti kabisa vinavyopungukiwa na kipengele cha usajili tu. Jitihada za kuileta pamoja CCM hii, ni kuichelewesha kusambaratika ili ije kusambaratishwa na wapinzani.

Kwa mtizamo wangu, ni heri CCM isambaratishwe na wenyewe kuliko kusambaratishwa na wapinzani. Umoja wa sasa wa CCM umeshikiliwa na dola na tishio la kukosa maslahi na marupurupu ya kiitifaki zaidi.


