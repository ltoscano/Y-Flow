Nina furaha niliishi wakati mmoja na Komba
Mar 04, 2015

KUMBUKUMBU zinaniambia kwamba wimbo wangu wa kwanza kuupenda wa hayati John Damiano Komba aliyefariki dunia mwishoni mwa wiki iliyopita, ulikuwa ni ule uliozungumzia kifo cha Samora Machel wa Msumbiji.
Nakumbuka kuna ubeti aliimba hivi;
Samora Angejua, Kama Kesho
Atakufa, Angetuambia Wote,
Msumbiji, Angola na Afrika
Mpendwa na Ndugu Samora Machel
Kamwe Hatutamwona Tena
Huo ulikuwa mwaka 1986 na nilikuwa sijafikisha hata umri wa miaka nane. Hata hivyo, nilikuwa nikijua kwamba kuna msanii anaitwa John Komba. Ndani ya wimbo ule, akanifundisha kwamba Samora, aliyekufa kwa ajali ya ndege akiwa Rais wa Msumbiji, alikuwa ni ndugu yetu.
Kuna wanamuziki na halafu kuna Kapteni John Damiano Komba. Ni rahisi sana kuimba kuhusu mapenzi. Ni rahisi sana kuimba wimbo usio na ujumbe wowote lakini wenye mapigo yanayovutia. Si kazi rahisi kuimba wimbo wa siasa na halafu ukapendwa. Komba aliweza kuifanya kazi hii ngumu kuonekana rahisi.
Siku hizi, nasikia nyimbo nyingi ambazo nazipenda si kwa sababu ya midundo yake lakini sikumbuki ujumbe ulio ndani ya nyimbo hizo. Kwa Komba, nakumbuka zaidi ujumbe kuliko midundo ya nyimbo kwake.
Kizazi cha akina Komba na malezi yao kisanii yalihusu, kwanza kuliko yote, uzalendo na mapenzi kwa nchi. Kwa sababu ya siasa yetu ya Ujamaa na Kujitegemea, wasanii hawa hawakujali faida bali walijali kutoa ujumbe murua.
Ndiyo maana, kwenye kizazi kilichotangulia kile cha akina Komba, hawakuona aibu kutunga nyimbo zilizohusu umuhimu wa wananchi kula kuku na mayai. Umuhimu wa wakulima kutumia vizuri mvua za mwanzo kupanda mazao yao.
Waliimba kuhusu namna wananchi wanavyoweza kujikinga na ugonjwa wa malaria na namna ukombozi wa Mwafrika ulivyo muhimu kuliko kitu kingine chochote. Hakukuwa na lengo la biashara. Kazi yao ilikuwa ni kumuendeleza Mtanzania.
Kapteni Komba alipokea kijiti kutoka kwenye kundi hili la akina Mzee Makongoro na Mwinamila. Sehemu ambayo yeye aliwazidi wenzake ni namna alivyoweza kutunga nyimbo za siasa na zikapendwa na Wa tanzania kwa ujumla wao.
Kila ulipofika wakati wa Uchaguzi Mkuu, Wa tanzania walikuwa wakitega sikio kusikia ni kitu gani kipya ataibuka nacho nguli huyo. Wakati msiba wake ulipotangazwa juzi Jumapili, wapo waliouliza moja kwa moja kwamba nani sasa atakinadi chama kwa nyimbo kwenye Uchaguzi Mkuu huu?
Komba alikuwa na kipaji cha kipekee kwa sababu karibu vyama vyote vya siasa vya upinzani hapa nchini vimejaribu kuwa na wasanii wake lakini hadi sasa hakuna msanii wa upinzani unayeweza kusema ana ushawishi ndani ya jamii kuliko mwanasiasa huyo aliyetutoka.
Kapteni Komba alikuwa na kitu kilichomtofautisha na wanamuziki wengine wa chama waliomtangulia. Alitumia vema fursa zake za kusafiri nje ya nchi kujifunza midundo na lugha ambazo alijua zingeleta mvuto kwenye nyimbo zake.
Wimbo wake wa “CCM Nambari One” ambao ulikuja kuwa mojawapo ya nyimbo maarufu hapa nchini, ulikuwa na maneno ambayo hayakuwa na lugha ya Kiswahili.
Ali Mwinyi Tieni, Tieni,
Kolimba Tieni, Tieni, Tieni
Kwa Moyo Mmoja,
Nambari One Ee Ee
Nambari One ni CCM
Neno tieni lililotumika katika wimbo huu liliazimwa kutoka katika mojawapo ya lugha za Kusini mwa bara la Afrika. Ni mapigo haya ya Komba ndiyo yaliyosababisha awe anaitwa kukampeni katika baadhi ya nchi za Afrika.
Ni bahati mbaya kwamba mwishoni mwa miaka ya 1990 na mwanzoni mwa miaka ya 2000 wakati umaarufu na ushawishi wa Komba ukiwa katika kilele chake, Tanzania bado ilikuwa haijajikita sawasawa katika ulimwengu wa mitandao ya kijamii kama ilivyo.
Hakuna mwanamuziki au msanii mwingine yeyote wa Tanzania ambaye amewahi kualikwa na chama tawala cha nchi nyingine kwenda kutumbuiza wakati wa kampeni. Kama angekuwa amefanya hivyo sasa, nchi nzima ingekuwa inajua ni heshima ya namna gani alikuwa akipata ughaibuni.
Kwa watu wa kizazi changu ambao ama hatukuwa hai au tulikuwa wadogo sana wakati akina Mwinamila na Makongoro wakiwa katika kilele chao, lilikuwa ni jambo jema kwamba walau tuliishi wakati mmoja na Komba.
Ukisoma katika mitandao ya kijamii, utaona baadhi ya vijana wa kizazi changu wakiwa wanatumia lugha za kashfa na kejeli jkwa hayati Komba kwa sababu ya baadhi ya matamshi aliyoyatoa kama mwanasiasa katika siku zake za mwisho.
Wakati nikifikia kuandika makala hii, nilikumbuka kauli moja ambayo niliwahi kupewa hivi karibuni na mwandishi Mohamed Said kuhusu namna ya kuandika kuhusu mtu ambaye amefariki tayari.
Mohamed aliniusia kwamba ni vema mtu akajikita katika kuandika yale mambo ambayo angependa kumkumbuka marehemu kwayo na si yale ambayo asingependa kuyakumbuka.


