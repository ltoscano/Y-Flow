
Serikali yafunga redio ya kibinafsi
BANJUL, Gambia MAAFISA wa usalama waliagiza kufungwa kwa kituo kimoja maarufu cha redio kama sehemu ya msako uliofuatia shambulio lililotibuka dhidi ya kasri la rais, duru karibu na serikali zilisema Jumapili. 
Maafisa hao waliagiza meneja wa redio ya Teranga, Alagie Ceesay, “kusitisha upeperushaji matangazo mara moja”, zilisema duru hizo, ambazo hazikutaka kutajwa. Kituo hicho cha kibinafsi, ambacho hutafsiri habari kutoka lugha ya Kiingereza hadi lugha za hapo, kilizimwa Jumamosi.
Polisi walimzuilia Ceesay Jumamosi usiku ili kumhoji. Aliachiliwa Jumapili bila shtaka lolote, duru hizo ziliongeza.
Hakuna maelezo yaliyotolewa kwa kuzima kituo hicho, ambacho kilizimwa kwa muda mwaka 2012 kufuatia shutuma za jamii ya kimataifa kuhusiana na mauaji ya wafungwa tisa.
Wachanganuzi walionya kuwa Rais Yahya Jammeh, ambaye ameshutumiwa kwa ukiukaji wa haki za binadamu katika utawala wake wa miaka 20, angetumia shambulizi la Jumanne dhidi ya ikulu mjini Banjul kama sababu ya kuzima upinzani.
Na MASHIRIKA


