
Ni utata kumhusu Nyerere au ni utata wa kiutawala Afrika?
Nov 01, 2012

NAANDIKA kuendeleza mjadala kuhusu makala ya Sarwed Dawalo (Raia Mwema Oktoba 15-23) kuhusu upande wa pili wa shilingi wa Mwalimu Nyerere kama mtu, mwanasiasa, mzazi au mlezi na mwanafalsafa Mwafrika, msomi mahiri na kiongozi aliyeshindwa kuacha mambo aliyoyaasisi.

Baada ya maelezo marefu na ya kina juu ya hali zote za Mwalimu Nyerere, Sarwed anahitimisha makala yake kuwa mtu huyu alijaa utata, ni kitendawili!

Makala yangu hii inamtazama Mwalimu kama mtu wa kawaida aliyekuwa na uwezo mkubwa wa kushawishi mambo kiasi cha kufanya makosa makubwa bila upinzani. Ni mtu wa kawaida aliyeishi na watu akidhani wako naye kumbe sivyo.

Sarwed anasema wafuasi wake walimsikia bila kumsikiliza! Waliimba ujamaa mioyoni wakitamani ubepari, kujilimbikizia mali, kutumia madaraka vibaya, kupuuza hoja za msingi za kuendesha nchi, kumsaliti Mwalimu akiwa angali hai.

Sarwed anaonesha kuwa Tanzania ya Nyerere ilikuwa mbovu, ilikuwa inakufa na yeye akikosa umaarufu ndani na nje ya nchi. Akifikia mwisho wa maisha yake mwalimu hakuonekana kuwa na marafiki wa kweli – alifariki akisononeka.

Hii ni kawaida ya wanasiasa wengi. Hakuna marafiki wa kweli na wa kudumu.
Siasa ni mapambano wakati mwingine ya ubinafsi zaidi kuliko ya jamii na nchi.

Familia yake ilionekana kuathirika kwa kukosa malezi yake, nalo ni jambo la kawaida kwa wanasiasa na wanataaluma nyingine hususan za kuhudumia watu, kuwa kama mtu hakujipanga sawasawa, atatelekeza familia na anaowapenda zaidi kwa dhamana ya wengine, hili nalo ni la kawaida. Viongozi wengi wa dini huishia huko pia.

Nyerere alitetea sana kuondoa umasikini, ujinga na maradhi; lakini aliacha uongozi na aliaga dunia akiacha nchi ikiwa ndani ya dimbwi la umasikini, ujinga na maradhi, Muungano wenye utata, rushwa, ubaguzi na udini vikilielemea taifa wakati ufisadi ukichangia kwa kiasi kikubwa kuangamiza juhudi zote za kuleta maendeleo.

Kwa kifupi tunu muhimu za uongozi wa Mwalimu zimemomonyoka, hakuna aliye tayari kuendeleza kwa dhati mambo aliyoacha. CCM ya Nyerere ndiyo hii aliyosema mwenyewe si mama yake na si lazima kubaki nayo! 

Kwa nini? Kwa nini Mwalimu aache hali hii? Kwa nini CCM imsaliti Mwalimu wakati akiwa bado hai? Kwa nini mambo ya msingi aliyosimamia Mwalimu yaanguke na ni kama inabidi nchi kuanza upya badala ya kuendeleza?

Tatizo liko wapi na ni nini hasa? Je, ni Mwalimu au ni Wa tanzania kutomuunga mkono Mwalimu kuweka misingi ya utawala wa nchi yetu; kushindwa kuweka mfumo wa utawala ambao yeyote akiingia madarakani ataendeleza badala ya kuanza upya?

Ni mahali gani Mwalimu alikosea njia na kuingia msitu mnene usiotoa dira ya utawala kama ambavyo wengi tunavyotaraji kwa kuzingatia umahiri wake?

Kwa nini kwa mfano leo kila waziri wa elimu huja na mtaala wake? Kila mtawala huja na vituko vyake?

Ni sahihi Nyerere kama Osama?

Nimetafakari sana kiasi cha kutaka kumlinganisha Nyerere na Osama. Licha ya usaliti wa Osama kwa usalama wa dunia, na hasa wa nchi za Magharibi hususan Marekani, Osama anasemekana ni kamanda makini ambaye mfuasi wake asingeweza kumsaliti kwa hali yoyote ile.

Hili limetajwa na maadui zake wa Magharibi baada ya tukio la Septemba 11, mwaka 2001. Taarifa zilizomjadili Osama kila wakati zilirudia umahiri wa uongozi wake.

Sijawahi kufuatilia zaidi juu ya hili lakini nadhani ni eneo zuri kuliangalia kwa makini tunapotafakari tulipokosea na kupoteza njia katika uongozi wetu.

Kitabu cha Mwalimu juu ya hatima ya uongozi wa nchi yetu kinagusa mambo haya yote kwa umakini mkubwa wa uandishi, lakini bado kimatendo hatujaweza kuondokana na vikwazo vinavyoharibu taswira ya uwezo wa kujiongoza na kujiletea maendeleo.

Majuzi Rais Jakaya Kikwete amethibitisha kuwa Tanzania chini ya CCM bado hali ni tete. Rushwa na ubadhirifu ni nguzo ya uongozi. Uongozi si dhamana tena bali ni bidhaa inayouzwa sokoni.

Chaguzi zetu mbalimbali zimegubikwa shutuma za wizi wa kura. Majuzi tumeshuhudia uchaguzi wa Bunge la Afrika Mashariki ukitajwa kuzongwa na vitendo vya rushwa, lakini watu wamechanguliwa na leo tunafikiri wanatuwakilisha. Sina hakika wanamwakilisha nani. Je, ni sisi au waliowapa fungu la kugawa rushwa na au wale wapokea rushwa na kuwachagua.

Swali ni je, kwa nini licha ya kelele hizo za rushwa hakuna hatua zilizochukuliwa? Walionunuliwa ni wabunge ambao kwa kiwango cha maisha wana uchumi nafuu kuliko Wa tanzania wengi na ndio wenye dhamana ya uongozi kwa kiwango kikubwa.

Makosa ya Mwalimu ni darasa kwetu Nikirudi katika msingi wa majadiliano yetu hapa, kwa upande mmoja ninakubaliana na Sarwed juu ya mmomonyoko wa utawala wa Mwalimu, kwa upande mwingine ninaona Mwalimu alifanya alivyoweza kwa wakati wake. Nasi tufanye yanayowezekana kwa kutumia makosa ya nyuma kurekebisha mambo.

Kama Mwalimu alizungukwa na wasiotaka au walioogopa kumhoji, ilirahisisha kulea udikteta wake. Kama alitengeneza mazingira ya ubabe usiotaka kuhojiwa kama walivyo watawala wengine basi matokeo yake ndio haya, wafuasi wake walimsikia bila kumsikiliza, walimpuuza, hawakumfuata.

Hii inaleta tofauti ya dhana za uongozi kati ya uongozi wa Mwalimu na uongozi wa Osama. Ninajaribu kufikiri kuwa ingekuwa vigumu kuwa mfuasi wa Osama na ndoto zake za ugaidi, mipango yake ya maangamizi kuliko kuwa mfuasi wa Nyerere na dhana zake za maendeleo.

Inakuwaje dhana yenye maono mema ikakosa wafuasi dhidi ya dhana yenye maono ya kihalifu? Nikihama kwa Osama na George Bush kama Rais wa Marekani wakati ule, nalinganisha pia tamko la Bush kuwa angemkamata Osama ndani ya siku chache, hakuweza.

Kukamata mtu wa aina ya Osama ilitaka aina tofauti ya uongozi, utaratibu, uelewa na weledi. Katika hili Rais wa sasa wa Marekani Barack Obama amedhihirisha weledi wa uongozi wa aina inayotakiwa kuondoa aina fulani ya uharibifu katika jamii.

Imedhihirika Obama anaweza kuwa mmoja wa viongozi wenye wafuasi wa aina ya Osama! Hawanunuliki, hawahusudiki, hata kuasi. Hili ni funzo kwa viongozi wengi ulimwenguni na hasa kwa Tanzania ya Mwalimu Nyerere na waliofuata baada yake.

Katika hali nyingine tofauti, majuzi tumesikia Rais Robert Mugabe wa Zimbabwe akisema ndiye mwenye kauli ya mwisho kuhusu marekebisho ya katiba ya nchi hiyo. Mugabe amelilalamikia Bunge la nchi hiyo kujifanya kuwa na madaraka ya mwisho (sovereignty to control acts of principals), anasema hilo
“halitatokea!”

Sipendi kumfananisha Mwalimu Nyerere na Mugabe, lakini nakumbuka moja ya matukio yaliyomfananisha Mwalimu na Mugabe ni pale Mwalimu aliposikika akisema kwa mfano “…nitaliambia Bunge kupitisha sheria….” 

Usemi huu wa Mwalimu hutumika pia katika mafunzo ya sheria, hasa Sheria ya Uongozi (Administrative Law) kuonesha upungufu wa uongozi katika dhana ya mgwanyo wa majukumu ya mihimili mikuu ya utawala: Bunge, Mahakama na Utawala.

Katika hili hatuwezi kumtetea Mwalimu. Alikosea, alivunja kanuni za msingi za utawala bora, za demokrasia na utawala wa sheria. Kilio cha sasa cha mamlaka makubwa ya rais kina msingi huo pia. 

Mwanafalsafa mwanamapinduzi wa kitheologia wa karne ya 15, Martin Luther aliwahi kusema ukiona jamii inalalamika juu ya viongozi wake, angalia raia wake. Luther alimaanisha kuwa viongozi hutokana na jamii.

Jamii yenye maadili itatoa viongozi wenye maadili au kinyume chake. Jamii isiyojitawala ina mwanya wa kila aina ya uhaini. Nyerere alitawala kwa ridhaa ya wakoloni. Hakuwapenda wakoloni lakini ilipohitajika walimfaa, aliwatumia, walimtumia pia. Walitumiana kisiasa! Wakati mwingi kwa hasara ya raia.

Walimsaidia jaribio la kupinduliwa, wakambana kulazimisha Muungano, akatii.
Alisononeka kutumiwa. Angalau alisononeka. Leo wengi wanatumiwa na hawasononeki.

Hawana chembe ya uchungu na matendo ya rushwa, ubaguzi, matumizi mabaya ya madaraka na rasilimali nyingine za nchi. Hawana utu. Nyerere alikuwa na utu uliofunika upungufu wake kiuongozi! Alionesha wazi kuwa hakupenda alichofanya.

Nyerere alijutia udhaifu wake Nyerere alijutia mambo mbalimbali aliyosimamia ambayo baadaye yalionesha upungufu mkubwa. Kwa mfano alikiri kuwa ujamaa, utaifishaji alioendesha na matokeo yake si vitu vya kurudiwa, angepewa fursa asingerudia! Hali ya kukiri ni sababu ya kutosha kupunguza adhabu ya Nyerere kusaliti maendeleo ya Wa tanzania.

Nitaelezea mbele jinsi sera ya vijiji ilivyoathiri uchumi wa wanavijiji wengi; Jinsi wasaidizi wa Mwalimu walivyotumia vibaya maagizo yake kushughulikia wahujumu uchumi wakiumiza watu wa chini zaidi.

Kimsingi, msingi wa taifa la Tanzania bado haujapatikana. Haukupatikana chini ya Nyerere, chini ya Mwinyi, chini ya Mkapa na hata sasa bado tunatapatapa, hatujapata pa kushika na kudai ndicho chetu, mtu asituingilie!

Katiba yetu inasema hii ni nchi ya ujamaa na kujitegemea, ukweli uongozi wa sasa hauna nia na ujamaa. Na si ujamaa tu, hauna dira ya unakotaka kuwapeleka Wa tanzania. Kulikoni?

Katika kulinganisha mambo nakumbuka utani uliotokea baada ya Bush (junior) kuchaguliwa Rais wa Marekani, alifanya ziara Uingereza kwa Malkia, akamuliza malikia unatawalaje?

Malikia akamjibu natumia watu wenye akili, Bush akauliza unajuaje wana akili?
Malkia akajibu nawauliza maswali kisha wakijibu najua wana akili na hekima ama la. Bush akang’aka swali gani unauliza?

Malkia akamwambia kwa mfano nilimuuliza Tony (Blair) kuwa mama yake ana mtoto na baba yake ana mtoto lakini mtoto huyu si ndugu yako, ni nani? Bush akashtuka asili ya swali hili na uongozi wa hekima. Akauliza kwa haraka, Tony alijibu nini?

Malkia akajibu Tony alijibu kuwa mtoto huyo ni yeye mwenyewe. Ah Bush akarudi kwake akaita watu wake na kuwapa swali lile kwa kutamba kuwa safari hii Marekani itaongozwa na watu wenye akili. Na kwa kujibu swali lile angepanga safu ya uongozi wake.
Itaendelea


