
Rwanda imesahau ghafl a yaliyotokea
Na DOUGLAS MUTUA
CHURA, kwa mujibu wa hekima na busara za jamaa wanaoishi janibu za Mlima Kenya, akivushwa mto hujigamba kajivusha yeye mwenyewe akifi ka ng’ambo ya pili.
Nayo mojawapo ya ngano maarufu sana miongoni mwa jamii ya Wakamba inahusu sungura mjanja aliyemlilia ndovu amvushe mto mafuriko yalipozidi.
Ndovu na uungwana wake akamfaa kiumbe mdogo huyo kwa kumbeba kwa mgongo. Sungura alipofi ka ng’ambo ya pili alianza kujifaragua, akamtusi ndovu.
Na kwa maana mambo ni kangaja huenda yakaja, ilikuja haja ya marejeo, warejee ng’ambo waliyotoka. Sungura alijipata matatani kwa maana hangemlilia ndovu tena, naye ndovu si mjinga! Habari za hivi majuzi kwamba Serikali ya Rwanda ina mikakati ya kuwakagua kwa makini Waamerika, Wahispania na watu wengine wanaotoka mataifa hayo wasiwe na Ebola zinazua maswali mengi sana.
Bila shaka nchini Amerika, hata miongoni mwa makabwela wasiojishughulisha na mambo ya mataifa mengine, habari hizo ziliudhi.
Maswali yaliulizwa mengi, lakini la kimsingi lilitoka vinywani vya karibu kila mtu niliyeshuhudia akijadili hoja hiyo ililikuwa: Mbona Waafrika wanakimbia Ebola na ni ugonjwa wao? Kwanza sikubaliani na mtazamo huo fi nyu kwamba Ebola ni ugonjwa wa Mwafrika! Maradhi ni maradhi tu, humpata yeyote na wala hayajui shujaa.
Si siri ugonjwa wenyewe ulizuka kwa mara ya kwanza katika Jamhuri ya Kidemokrasia ya Kongo mnamo 1976.
Miaka hii yote umesambaa hadi magharibi mwa Afrika, sikwambii hata Waamerika wameletewa mpaka kwao nyumbani na raia wa Liberia.
Kuuita ugonjwa wa Mwafrika ni kupungukiwa na uwezo wa kuelewa mambo. Je, na tukianza kuulizana yalikoibukia maradhi kama Ukimwi, Saratani na mengine makuu? Kwa Mwafrika aliyechoshwa na ukaidi wa Mwamerika na mzungu kwa jumla, ilikuwa ni shangwe na vigelegele, hata nyoyoni tu, akishangilia siku ya malipo.
Mtu wa fi kra kama hizo alishikilia kwamba Mwafrika ameonewa miaka mingi, kwake huingiwa na kutokwa ovyo na yeyote anayetaka ilhali mwenyewe akitaka kuzuru kwa watu ni masharti chungu mbovu! Ushangilizi huo, upende usipende, unafurahisha moyo kwa muda tuila unasahaulisha anayeshangilia masuala muhimu zaidi kuhusu ubaguzi.
Ikiwa umelia kwamba ubaguzi si mzuri kwa maana umebaguliwa kwa miaka mingi, ukinafasika kuwa katika hali nzuri je, utajifunga kibwebwe kuendeleza uovu uliokuudhi au utauangamiza mara moja? Rwanda inaendeleza tu chuki ambayo Mwafrika amekumbana nayo kwingineko tangu ugonjwa huo uzuke.
Na hayo ni matusi ya moja kwa moja dhidi ya mataifa yaliyoitakia mema na kuisaidia Rwanda mnamo 1994.
Mbona niudhike kwamba Rwanda inafanya hivyo? Taifa hilo lilivyo sasa ni matokeo ya hisani ya jamii ya kimataifa.
Rais Paul Kagame na ukali wake hangeweza kujenga nchi hiyo upya kwa mafuvu ya vichwa vya binadamu yaliyotapakaa kila mahali. 
Serikali ya Rwanda imepata msaada wa kupigiwa mfano kutoka jamii ya kimataifa.
Kujaribu kuzuia watu kuingia Rwanda, wawe wametoka Mashariki ya Kati, Amerika, Uropa, Asia, Afrika na kwingineko ni kusahau historia yake haraka sana.
mutua_muema@yahoo.com


