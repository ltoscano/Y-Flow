
Polisi matatani kwa kuwakinga Wachina wagomvi Aug 16, 2012

POLISI katika Wilaya mpya ya Mbogwe, Geita, wanatuhumiwa kuwalinda maofisa wa kampuni ya ujenzi ya China Henan International Cooperation Group Co. Ltd.
(CHICO) wanaotuhumiwa kumnyanyasa mfanyakazi wao mzawa.
Maafisa wa kampuni hiyo, inayojenga barabara ya Isaka hadi Lusahunga, Zhang Jianwei, Du Wenguang na mwingine aliyefahmika kwa jina moja la Wei, wanatuhumiwa kumpiga na kumuumiza mgongo na kumvuja mkono dereva wa kampuni hiyo Yasin Twaha baada ya kukumkuta akitaka kutoa msaada kuvuta basi la wanafunzi lililokuwa limeharibika porini.

Tukio hilo ni la Juni 29 mwaka huu wakati Twaha akirejea katika kambi ya kampuni hiyo iliyoko eneo la Kanegere wilayani Mbogwe. Akiwa umbali kama kilomita tatu kufika kambini, majira ya saa tatu usiku, alikuta basi la wanafunzi 70 na viongozi wanane wa msafara huo waliokuwa wanatoka Kigoma na Bukoba kwenda kwenye michezo ya Umitashumta Kibaha likiwa limeharibika porini na walimuomba msaada awasogeze eneo ambalo si porini kwa usalama wa watoto hao.

Baada ya kuona hali hiyo aliamua kuwavuta na lori lake ili awasogeze kwenye kambi ya kampuni hiyo ya Kanegere ambako wanaweza kuwa na usalama zaidi na kupata msaada kirahisi badala ya porini walipokuwa.
Lakini alipokuwa katika harakati za kutaka kulifunga basi hilo Wachina hao walitokea na kuanza kumpiga. 
“Walipofika pale na kuniona pale walianza kutukana matusi, walinitaka nisivute lile basi, nilijaribu kuwaomba tuwasaidie hawa watoto na waalimu wao na kuwaelewesha kuwa hapa ni porini na kuna hatari, hawakuelewa.
“ Ilibidi nitii nilipoinama kufungua kamba niliyotaka kuwavutia ghafla Du alinipiga teke kiunoni, nilianguka vibaya,” anaeleza.
Anasema baada ya hapo walianza kumshabulia kwa kumpiga kwa hasira. Walimu wale walijaribu kuwaomba wamwachie kwa kuwa hakuwa na nia mbaya hawakuwasikia.
Hata alipowaeleza wasiendelee kumpiga na kuwaonyesha sehemu za nyonga yake iliyopasuliwa na kuwekewa vyuma mwaka jana hawakujali na waliendelea kumpiga.

Baada ya hapo walilazimisha aendeshe gari hilo mpaka kambini ambapo kwa shida na maumivu aliendesha mpaka kufika kambini, aliwakuta Wachina hao wameshafika, aliegesha katika eneo la maegesho la malori na alipeleka funguo kwenye bwalo la chakula walikokuwa.

“Nilipofika kukabidhi funguo Zhang alikuwa karibu yangu sana, alinipiga ngumi kichwani na kofi la usoni na wakati sijaelewa nini kinaendelea walianza kunishambulia wote watatu tena kama ilivyokuwa kule porini. Mmoja alichukua beleshi na kunipiga nalo wakati nalipangua lilifikia mkononi na kuvunja mkono wangu wa kulia,” anaeleza.
Anasema kwa msaada wa walinzi walikuwapo pale aliweza kuponyoka na kutoka nje ya kambi hiyo na kwa kuwa nje ya kambi hiyo hapakuwa na msaada mwingine alijikongoja hadi kwenye eneo lililopoharibikia basi la wanafunzi na kuwaomba wamsadie.

Aliporejea eneo la basi la wanafunzi walimu na wanafunzi hao walifanya juhudi za kuzuia magari yaliyokuwa yakipita eneo hilo na kuweza kupata gari ambalo lilimsadia kumpeleka katika kituo cha Polisi Kahama na baadaye kwenye Hospitali ya Wilaya hiyo kwa ajili ya matibabu.

Walimu hao na wanafunzi waliamua kuonyesha kutoridhishwa kwao na kitendo hicho cha unyanyasaji kwa kuandika tamko la kulani kitendo hicho na kulikabidhi katika uongozi wa kampuni hiyo na Kituo cha Polisi Kahama.

“Tunasikitishwa na kitendo hicho kwa Mtanzania mwenzetu kuwasaidia watoto wa Kitanzania na kupigwa na hao Wachina mpaka kuvunjwa mkono,” lilisema tamko la waalimu na wanafunzi hao ambalo gazeti hili limeona nakala yake.

Raia Mwema liliwasiliana na kiongozi mmoja aliyekuwa kwenye msafara huo, Ofisa Utamaduni na Michezo wa Halmashauri ya Wilaya ya Bukoba Vijijini, Gozbert Kamuntu, ambaye alithibitisha kushuhudia kupigwa kwa dereva huyo na baadaye kurudi walipokuwa na jinsi walivyomsaidia kupata usafiri.

“Kwa kweli sisi tulisikitika sana. Ni vitu vya ajabu sana tunafanyiwa nchi hii. Wamefika pale wale Wachina hawakutaka kuzungumza na sisi.
“Alijieleza kwanini anatusadia, lakini wakaanza kumpiga kama mnyama tu. Kwa kweli tulijisikia vibaya sana,” alieleza Kamuntu.

Aliongeza kwamba wakati alipoondoka alikuwa na hali nzuri kidogo lakini baada muda kuwa umesonga majira kama saa sita hivi usiku waliona mtu kwa mbali anajikongoja na alipowafikia walishangaa kuona alivyokuwa ameumia na ametapakaa damu.
“Tunachojiuliza, sisi kimsingi ndio tunawaajiri hawa Wachina, na huyu kijana alikuwa anafanya jambo la kuokoa maisha ya watoto wa Kitanzania katika hatari.
Lile ni pori kuna ujambazi na hatari za kila namna. Kuonyesha kuwa hatukuafikiana na kitendo hicho tuliandika statement (maelezo) kulaani tukio hilo na kuiacha kambini kwa Wachina hao na Polisi Kahama, ” alieleza Kamuntu.

Baada ya basi lao kutengemaa, siku iliyofuata waalimu na wanafunzi hao walikwenda mpaka Hospitali ya Wilaya ya Kahama na walimchukua Twaha hadi kituo cha Polisi Kahama kufungua jalada namba KAH/IR/2772/2012 ambamo waliandika maelezo yao kuhusu tukio hilo.
Baadaye Polisi Wilaya ya Kahama walihamishia jalada hilo katika Wilaya ya Mbongwe Mkoani Geita ambako ndiko tukio lilikotokea. Baada ya uhamisho huo Twaha alitakiwa tarehe 30 aende Masumbwe ili akaongozane na askari mpelelezi kwenda kambini hapo kwa utambuzi wa watuhumiwa hao. Alishindwa kwa sababu hali ya afya yake haikuruhusu kusafiri. 

Hata hivyo, siku iliyofuata ndugu walifanya utaratibu kumtafutia gari ambamo angesafiri amelala kwa kuwa alikuwa hawezi kukaa ili akawatambue, lakini alipofika alielezwa na Mkuu wa Upelelezi wa Wilaya hiyo kuwa wageni wana taratibu zao za kukamatwa na wanaweza kuwa mapumziko, hivyo arejee kesho yake.

Mmoja wa walinzi walioshuhudia kipigo hicho pale kambini wakati Twaha anarudisha ufunguo alisema kuwa kama isingekuwa wao kuingilia kati na kumfungulia geti ili atoke wangeweza kumuumiza vibaya.

“Hawa watu hawana huruma, wananyanyasa wafanyakazi wa Kitanzania hapa kuliko unavyoweza kufikiri. Yule dereva wangeweza hata kumuua. Walikuwa wanamshabulia kama mwizi hivi. Mimi sijui kama kwao unaweza kumfanyia Mchina hivi ukabaki salama,” anaeeleza mlinzi huyo.
Kwa mujibu wa maelezo yake, baada ya tukio kuripotiwa na wao kutakiwa kutoa maelezo walifanya hivyo, lakini baadaye polisi walikuja kutaka walinzi wote wale wabadili maeelezo ili kuwapendelee Wachina hao.

“Mimi na mwenzangu (mlinzi mwenzake) tulikataa, na nikawa najiuliza, kama sisi ndio tulioshuhudia kwanini Polisi wanataka tuandike maelezo tofauti. Nchi hii inakwenda kubaya sana tusipokuwa makini, nchi imeharibika hii,” alisema mlinzi huyo ambaye sasa ameacha kazi baada ya kuhisi atahujumiwa kwa kukataa kuwalinda waajiri wake.
Mlinzi mwingine ambaye alitakiwa pia kubadili maelezo yake Polisi anasema:
“Hawa wachina kila siku wananyanyasa watu utafikiri tuko utumwani au gerezani lakini hata ukienda kushtaki Polisi wanakula nao hakuna kinachofanyika, yaani ni balaa labda nyinyi (waandishi wa habari) mtusaidieni lakini wengine hawa hakuna kitu,” alisema mlinzi huyo.
Kamanda wa Polisi Wilaya ya Mbogwe, aliyejitambulisha kwa jna moja tu la Bundala, alisema Polisi hawakuwata walinzi hao kubadili maelezo yao, labda inawezekana kwamba walitakiwa waandike maelezo mapya katika mbinu za upelelezi kutafuta ukweli lakini wasingeweza kuwalazimisha kubadili maelezo yao.

“Sisi ndio wapelelezi wakuu wa hii kesi na ndio tunaoutaka ukweli, sasa itakuwaje tena sisi tutake kupindisha ukweli huo” alihoji Kamanda Bundala.

Tuhuma zinazoelekezwa kwa Polisi ni pamoja na kwamba wanaonekana kuizungusha kesi hiyo bila kujali kuwa mgonjwa alikuwa anaumia na anasubiri kwenda kutibiwa Muhimbili baada ya kupewa rufaa kwenda huko. 

Lakini Kamanda Bundala anasema mgonjwa huyo alikuwa na maumivu ya kawaida tu wala hakuumia na kwamba watu wanataka kukuza jambo hilo.

“Hajavunjika mkono bwana. Hayo ni maneno ya watu tu, amepata bruises (michubuko) za kawaida tu ” alisema Kamanda Bundala. 

Alipoombwa kueleza anashughulikiaje kesi ya kipigo kwa kuwa sheria za kazi hazimruhusu mwajiri kumpiga mfanyakazi hata kama anakosa kwa kuwa zipo taratibu za kufuata, Kamanda Bundala alisema:

“Ni lazima watu waheshimu taratibu zao za kazi na mikataba yao, sasa kama alikiuka taratibu alitarajia lini? ” Alipoulizwa kuwa dereva alikuwa anaokoa maisha ya watoto 70 waliokuwa porini usiku ule katika mazingira ya hatari namna ile, alisema kuwa hata kama ni kutoa msaada lazima taratibu za kazi zifuatwe.

“Hata mimi nikitaka kufanya kitu siwezi kujiamulia. Lazima nitoe taarifa kwa wakubwa wangu hata kama ni msaada, sasa kama yeye alikuwa anasaidia angewajulisha wakubwa wake kwanza,” alisema.

Wakati Kamanda huyo wa Polisi wa Wilaya akisema dereva huyo alipata michubuko tu ripoti ya uchunguzi wa utatibu (Medical Examination Report) iliyotiwa saini na P.D.Nyanga wa Hospitali ya Wilaya ya Kahama imempa rufaa mgonjwa huyo kwenda Hospitali ya Taifa ya Muhimbili kwa matibabu zaidi, kwa kuwa majeraha yake hayawezi kutibiwa katika hospitali hiyo.
Katika majibu yao kwa njia ya barua pepe kwa gazeti hili, msemaji wa kampuni hiyo ambaye hakujitambulisha jina amesema mgororo huo ni kati ya Dereva Yasin na Du, kwa kuwa wengine waliotajwa hawakufanya kitu na kwamba Wei hakuwapo katika eneo la tukio.
Ameongeza kuwa, pamoja na kuwa hilo ni kosa dogo kampuni imechukua hatua kwa waliohusika kwa kuwakata mishahara na kuwapa onyo kali.
“Sisi ni kampuni ya kimataifa hakuna shaka kwamba tumekuwa tunafuata sheria na taratibu za nchi hii, lakini kumekuwa na tabia ya baadhi ya wafanyakazi kutaka kujipatia pesa kwa njia zisizo halali. Kuna watu wanadhani wanaweza wakapata kila wanachotaka kutoka kwetu kwa njia za udanganyifu. Wakati mwingine hata sisi tunanyanaywa, hali hii kwa kweli inachosha,” inasema sehemu ya majibu hayo.
Wameongeza kuwa tayari wameshamlipa fidia dereva huyo na kwamba yuko Muhimbili kwa ajili ya matibabu ambayo wanayagharimia.


