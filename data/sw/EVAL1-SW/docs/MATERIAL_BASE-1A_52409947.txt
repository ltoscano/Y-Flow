Mákalámbá na Bolúmbú mwăsí wa yĕ bakɔ́tí káti ya ndáko eye bangó bafándákí na maswâ mpé abandí kobimisela yĕ tŏ mwâ falísí íbalé ya mokɛ́ ya yĕ mpé ná mabóké ma bilɔ́kɔ biye bizalákí na bangó káti ya ndáko. Na nsima babimí na bilɔ́kɔ byangó mpé batɛ́lɛ́mí epái ya monɔkɔ mwa lopángo mpɔ̂ te áfúta mpáko ya lopángo ya Otraco.

Kofúta esílí, bapésí bangó nzelá mpɔ̂ bábima na bilɔ́kɔ bínsɔ, biye mwăsí wa yĕ na nɔ́kɔ́ wa yĕ Botúli bamóyélákí. Mosíká tɛ̂ Kapíta ya lopango ya Otraco mpé apésí maloba mpɔ̂ te báfungolela bangó lopángo na bilɔ́kɔ ya bangó nyɔ́sɔ. Mákalámbá abéngí mótuka. Bilɔ́kɔ bínsɔ mpé bikɔ́tí káti ya mótuka môná. Ayébísí mpé sɔfɛ́lɛ nzelá eye akokí kobánáta. Sɔfɛ́lɛ atíí mɔ́tɔ mpé abánátí.