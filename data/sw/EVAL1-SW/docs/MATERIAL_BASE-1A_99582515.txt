Operesheni kuokoa wanyama sawa, na binadamu je?
Jul 24, 2014

KWA ufupi, rai yangu ni kwamba hatuna budi kujirekebisha katika mienendo yetu kwa kujitenga kadri tuwezavyo na tabia za uongo, unafiki na ufisadi.
Hapo mapema nimewahi kuandika, na napenda kurudia, kwamba tunapaswa kujiangalia kama watu wanaoishi katika nchi ambayo tunaitakia iwe na mustakabali wa maendeleo, amani na heshima duniani.
Huo ni mtazamo ambao hauwezi kuendana na mambo ya hovyo hovyo kama tunayoyafanya kwa sasa.
Mtazamo wa masafa marefu, ambao ndio unaweza kuzaa hali kama ninayoieleza, hauwezi kukubaliana na mienendo ya haraka haraka, au hatua za kulipua na za zima-moto kila mara tunapokabiliwa na tatizo ambalo linatokana na sisi wenyewe kuliachia hadi limekuwa kubwa kiasi cha kutisha.
Kama nilivyoeleza katika makala ya mwisho, ujangili hauhitaji operesheni ya aina yo yote, kwani ni suala la wizi kama masuala mengine ya wizi. Ni suala la upungufu wa uaminifu miongoni mwa watendaji wa serikali kama upungufu wa uaminifu ulivyo katika maeneo mengine ya utendaji serikalini.
Mathalan, tunajua kwamba mahakama zetu, pamoja na mahakimu na watendaji wengine wanaoziendesha, ni vituo vikuu vya rushwa na biashara ambamo haki inauzwa na kununuliwa. Hili limekuwa likijulikana tangu miongo mingi iliyopita. Kila mara inapochapishwa taarifa kuhusu rushwa, ufisadi na ukosaji wa haki katika nchi yetu, idara za mahakama na polisi zimekuwa zikibadilishana nafasi za juu katika uchafu.
Kuwa na asasi muhimu na nyeti kama hizi, zikawa zinatambulika kama asasi zinazoongoza katika kuwanyima wananchi haki yao na uhuru wao ni kukubali kwamba nchi yetu haina uhuru. Tukumbuke kwamba lengo la utawala wo wote unaojali kazi yake ni kulinda maslahi, haki na uhuru wa wananchi wake, mmoja mmoja na kwa ujumla wao. Utawala unaoshindwa katika hilo unakuwa umepoteza sifa ya kutawala.
Sasa, kama hilo ni kweli (nami sina shaka juu ya ukweli wake), je, ni kwa nini hatujasikia ikitangazwa operesheni ya kutokomeza rushwa, ufisadi na kukosekana kwa haki katika idara za mahakama na polisi? Je, kati ya wanyama-pori na wananchi ni wapi tunaweka uzito mkubwa zaidi?

Nimelitafakari suala hili na kupata mawazo kadhaa. Kwanza ni kweli kwamba watendaji wengi serikalini, pamoja na wakuu wao wa kisiasa, hawafanyi kazi zao kama ipasavyo.
Watu wengi sasa wanajua kwamba watumishi wengi wa serikali ni wafanya-biashara ambao kwao miradi ndiyo hasa yenye kipaumbele; kazi za serikali zinakuja baadaye.
Ofisi za serikali, pamoja na samani zake, na muda unaolipiwa kupitia mishahara na marupurupu, na magari ya kifahari na nyenzo nyingine, zimekuwa ni nyenzo binafsi mikononi mwa maofisa wa serikali, nao wanazitumia kadri wanavyotaka bila kujali nani anaona. Wao wenyewe hawawezi kuwajibishana kwa sababu wote (au takriban wote) wanahusika na matendo hayo, toka chini hadi juu.
Katika hali hiyo ni nani atajali kuangalia na kuchunguza wizi wa nyara au mauaji ya wanyamapori ? Wanaohusika na wizi huo na mauaji hayo ni hao hao maofisa wa serkali. Wale ambao ni waaminifu au waoga ;lakini wanajua kinachoendelea ni wale wa ule msemo wa Kihaya, ‘Ka kitandugaho”: Nisiseme mimi. Labda na wao wanayo ya kwao ambayo wasingependa yachunguzwe.
Tunachokumbana ncho hapa ni kwamba wafadhili wanapiga kelele mno kuhusu kuhilikishwa kwa wanyamapori. Mauaji ya wanyama kama tembo yamekuwa yakiendelea kwa kasi kubwa kiasi kwamba sasa mataifa ‘wafadhili’ yanaitia kashkash serikali yetu, na serikali yetu inaogopa kunyimwa misaada ya hao wafadhili, si kingine.

Tukitaka kusema ukweli, tutakubaliana kwamba ni wananchi wachache mno ambao wanajua ama wanajali juu ya kupuputika kwa tembo nyikani. Hawa ni wadudu wakubwa kama walivyo wadudu wengine wakubwa ambao mara kwa mara wamekuwa chanzo cha uharibifu wa mashamba yao. Kwamba wanauliwa si jambo la kumnyima usingizi mkulima.
Hii ni tofauti na mtazamo wa watafiti, watalii na wanamazingira wa Ulaya, ambao wanawajutia hawa wanyama ambao kwao walikwisha kupotea muda mrefu, na ni kwetu tu wanakoweza kuwaona kama siyo katika ‘zoo’. Kwa hiyo wanahamanika wanapoona uharibifu tunaoufanya na wanashangaa kuona kwamba wala hatuna mwelekeo wa kuchukua hatua za kuwahifadi wadudu hawa!
Lakini wanajua jinsi ya kutupata: Kwa kuwa watu hawa ni omba-omba, njia pekee ya kuwafanya wasikie kile tunachowaambia ni kuwanyima misaada. Likiguswa suala la misaada nasi tunashituka: Operesheni!


