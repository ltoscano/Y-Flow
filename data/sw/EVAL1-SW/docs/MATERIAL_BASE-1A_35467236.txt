
tupa nguo za mke aliyeolewa alipohepa
MAMA wa kijiji hiki alipandwa na hasira alipogundua kwamba mumewe waliyetengana alikuwa ameoa mke mwingine.
Penyenye zasema kwamba mama huyo alichukua mavazi ya mwanamke huyo na ya mtoto wake na kuyatumbukiza kwenye shimo la choo akidai kuwa mumewe alimfukuza ili apate fursa ya kumuoa mke mwingine.
Inasemekana kwamba mama alikasirishwa na mavazi ya mwanamke yaliyoanikwa nje ya nyumba ya mumewe.
"Mama huyo alikuwa ameolewa na kalameni wa hapa kwa miaka mingi. Hata hivyo, yapata miaka mitatu iliyopita, ndoa yao ilitatizika na wakawa wakipigana kila wakati.
Hii iliwafanya wawili hao kutengana," akaeleza mdokezi.
Juhudi za familia zao kuwapatanisha ziligonga mwamba na jamaa akaamua kuoa mke mwingine baada ya kuzidiwa na upweke.
Siku ya kizaazaa, mama alikuwa katika shughuli zake alipopita karibu na boma la aliyekuwa mumewe.
Kulingana na mdokezi, karibu mama huyo azirai alipoona mavazi ya mwanamke na nepi za mtoto mchanga zikiwa zimeanikkwa nje ya nyumba hiyo.
Jambo hilo lilimfanya apandwe na mori na bila kusita, aliingia katika boma hilo.
"Kwa hivyo huyu fala alikuwa na mpango wa kuvuruga maisha yangu ili nitoroke amlete malaya na mtoto wake?" akawaka mama huyo kwa hasira za mkizi. "Heri nife lakini sitakubali mwanamke mwingine anivurugie maisha na kurithi nyumba yangu !" akasema.
Inasemekana kuwa mama huyo alichukua mavazi hayo na kuyatumbukiza ndani ya choo huku majirani wakimtizama.
Kwa bahati nzuri au pengine mbaya, mumewe wa zamani na mwanamke walikuwa wameenda mjini kwa shughuli fulani.
Mdokezi hakubaini mara moja kilichotokea wakati waliporejea nyumbani na kupata yaliyotokea.
Na KIMANI wa NJUGUNA


