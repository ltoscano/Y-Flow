
Alikuwa mwendawazimu wakati akimuua mkewe?
Nov 14, 2013

Ilikuwa Agosti mosi, mwaka 1984 katika Kijiji cha Chonwa, Constantine Petro Kizaka aliondoka nyumbani kwake akifuatana na mkewe, Celine Yusti Daniel, kwenda porini kukata kuni.
Mkewe alikuwa amembeba mtoto wao mdogo aliyekuwa na umri wa miezi saba na hapo nyumbani kwao walikuwa wamewaacha watoto wao wawili ambao hata hivyo, baadaye walikwenda kwa babu yao mzaa baba aitwaye Petro Kizaka.
Mpaka ilipofika usiku, Constantine na mkewe Celine hawakurudi. Baba mzazi wa Constantine alitoa taarifa pale kijijini kuhusu kutorejea kwa mtoto wao na mkewe. Wanakijiji waliungana kuwatafuta wakiongozwa na Mwenyekiti wa Kijiji, Iddi Mtoasala lakini jitihada za kuwatafuta wanandoa hao hazikuzaa matunda.
Siku iliyofuata, Agosti 3, 1984 wanakijiji waliendelea kuwatafuta wanandoa hao lakini pia hawakuonekana.
Lakini siku hiyo hiyo (Agosti 3, 1984) Mzee Petro Kizaka akiwa na mkewe (wazazi wa Constantine Kizaka) walikwenda porini kutafuta kuni. Wakiwa njiani walimuona mke wa Constantine Kizaka akiwa amelala kwenye majani pembeni ya barabara.
Walipomsogelea kwa karibu wakagundua amefariki. Lakini mita chache kutoka mahali mwili wa mama yule ulipolala, walimuona mtoto wa marehemu (yule waliyeondoka naye kutoka nyumbani).
Mtoto yule alikuwa hai ingawa akiwa amelegea (ameishiwa nguvu), ikidhaniwa ni kutokana na njaa pamoja na kupigwa baridi kali kwa siku mbili tangu atelekezwe pale porini baada ya mama yake kuuawa.
Mzee Petro Kizaka na mkewe walirudi kijijini wakiwa na mtoto yule na kuwajulisha wanakijiji wenzao. Ndugu, jamaa na wanakijiji walikwenda hadi pale mwili wa marehemu ulipokuwa umetelekezwa.
Iliwalazimu kukesha pale, sio tu kwa ajili ya kuomboleza bali pia kuulinda mwili ule huku wakisubiri polisi na daktari wafike ili kufanya uchunguzi kujua sababu ya kifo cha mama yule. Kwa wakati huo, mume wa marehemu bado hakuwa akijulikana alipo.
Lakini baadaye iligundulika Constantine Kizaka (mume wa marehemu) alionekana kijiji cha jirani cha Udunhu. Alikwenda moja kwa moja hadi nyumbani kwa mtu aliyejulikana kwa jina la Alex Mkunani saa 11:00 jioni, akaomba apewe chakula, baada ya kulalamika anajihisi njaa sana.
Pale alipewa chakula na miwa ya kutafuna. Baada ya kula aliendelea na safari yake hadi akafika kwenye kijiji chake, ilikuwa ni Agosti 5, 1984 (siku nne baada ya kutoweka).
Petro, alikwenda moja kwa moja hadi kwa kaka yake mkubwa anayeitwa Angoro Anthony. Na kwa mujibu wa Angoro, alimuona Constantine akiwa amelowa sana.
Alimkaribisha nyumbani kwake na wakati huo huo akatoa taarifa kwa mwenyekiti wa kijiji, Mtoasala. Mwenyekiti huyo wa kijiji akishirikiana na mgambo wa kijiji walifika kwa Angoro na kumtia mbaroni Constantine, kisha kumpeleka Kituo cha Polisi Ruhembe.
Kesi hii ni ya mwaka 1984 ya Constantine Petro Kizaka, aliyeshitakiwa na Jamhuri kwa kosa la kumuua mkewe kwa kumkatakata kwa panga walipokwenda porini kutafuta kuni Agosti mosi, 1984. 
Kosa hilo la kuuwa kwa kukusudia (murder) limeainishwa kwenye kanuni ya adhabu (penal code) kifungu cha 196.
Kwa mujibu wa maelezo yaliyosomwa pale mahakamani wakati wa kesi hiyo, ilidaiwa kwamba, Constantine aliandikisha maelezo mara mbili, katika kituo hicho polisi.
Mara ya kwanza ilikuwa ni Agosti 7, 1984 halafu akaandikisha maelezo mengine Agosti 9, 1984.
Mahojiano hayo yalichukuliwa na Mpelelezi wa Polisi mwenye namba B 4413, Sajenti Madu (aliyekuwa shahidi wa tatu katika kesi hii). Hata hivyo mtuhumiwa huyo alidai kutaka kuandikisha maelezo mengine kwa sababu maelezo aliyotoa awali hayakuwa sahihi.
Hivyo Sajenti Madu alichukua maelezo upya ya mtuhumiwa. Katika maelezo hayo, mtuhumiwa alidai kwamba ni yeye aliyemuua mkewe lakini mauaji hayo yalikuwa yamepangwa kwa msukumo wa wazazi wake na ndugu zake ambao walikuwa wakimchukia marehemu kutokana na tabia yake ya uasherati.
Katika maelezo yake hayo alidai pia kwamba marehemu alikuwa na uhusiano wa kingono na wanaume wengine, tabia ambayo si kwamba ilikuwa ikimdhalilisha yeye kama mume, bali pia ilikuwa ikiudhalilisha ukoo wa Kizaka.
Na hiyo ndiyo sababu ya wazazi wake pamoja na ndugu zake kumtaka yeye mtuhumiwa kumuua marehemu, iwe kwa sumu au njia yoyote nyingine.
Hivyo mtuhumiwa aliamua kutafuta mbinu ya kukamilisha kile alichoagizwa na ndugu zake.


