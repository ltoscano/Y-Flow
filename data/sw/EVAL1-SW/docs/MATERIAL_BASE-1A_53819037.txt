02 August 2013

PINDA ABURUTWA MAHAKAMANI

MWANASHERIA MKUU SERIKALINI NAYE YUMO

MAWAKILI ZAIDI YA 20 WAMEJIPANGA KUMKABILI

Na Mariam
Mziwanda

KITUO cha Sheria na Haki za Binadamu
(LHRC) kwa kushirikiana na Chama cha Wanasheria Tanganyika (TLS) kimemfungulia
mashtaka Mahakama Kuu ya Tanzania, Waziri Mkuu, Mizengo Pinda, kutokana na
kauli yake aliyoitoa bungeni ya kuruhusu vyombo vya usalama kuwapiga watu
wanaokataa kutii sheria zinazotolewa na vyombo hivyo.

Mashtaka
dhidi ya Waziri Pinda, yaliwasilishwa mahakamani hapo jana na wanasheria wa
LHRC, TLS wakisindikizwa na taasisi inayofuatilia mwenendo wa bunge na
wananchi.

Katika
shauri hilo LHRC inawakilishwa na mawakili zaidi ya 20.Mbali na Pinda mwingine
aliyeunganishwa katika kesi hiyo ni Mwanasheria Mkuu wa Serikali.

Kwa
mujibu wa hati ya mashtaka, Waziri Pinda, anakabiliwa na tuhuma za kudaiwa
kuvunja katiba ya nchi kwa kuruhusu askari kuwapiga wananchi.

Akizungumza
na waandishi wa habari mara baada ya kuwasilisha hati ya mashtaka dhidi ya
Waziri Pinda na Mwanasheria Mkuu wa Serikali, Mwenyekiti wa Bodi ya LHRC, Dkt.
Ringo Tenga, alisema watu wenye mamlaka inapotokea wakakiuka katiba ya nchi,
mahakama ndiyo mwamuzi pekee, hivyo kituo hicho kimefikisha suala hilo
mahakamani kutafuta suluhu.

"Katiba
ipo wazi, Waziri Mkuu amevunja katiba hivyo ni sahihi kumpeleka mahakamani,
ndiyo sehemu pekee atakayoeleza uhalali wa polisi kupiga wananchi,"
alisema na kuongeza kuwa anashukuru wananchi zaidi ya 3,000 ambao wamesaini
hati ya makubaliano ya kumfikisha Waziri Pinda mahakamani.

Alifafanua
kwamba wao wana imani na mahakama, hivyo wanasubiri taratibu za kesi hiyo
kupangiwa jaji baada ya washtakiwa hao kupelekewa hati ya kuitwa mahakamani. 

Naye
Mkurugenzi wa LHRC, Dkt. Hellen Kijo-Bisimba, alisema kauli ya mwanasheria mkuu
kuwa Waziri Pinda, hawezi kushtakiwa kutokana na kulindwa na kanuni za bunge,
alidai hizo ni kauli za kisiasa.

Alisema mwanasheria
mkuu amejisahau kwani hata yeye ameona athari za polisi kuwapa nafasi za kupiga
wananchi.

Alisema mwanasheria
mkuu anachotakiwa ni kuipa kinga Katiba ya nchi kwa mujibu wa Ibara ya 100 na
sio kumpa kinga mtu. Alisema Ibara ya 100 ya Katiba inaeleza kuwa kinga ni kwa
ajili ya Katiba, hivyo Waziri Pinda ametoka nje ya mipaka ya Katiba, hivyo
kinga ya mwanasheria mkuu na wabunge haimsaidii, waache mahakama ione maamuzi
dhidi yake.

Kutokana na hali
hiyo, alisema ndiyo maana LHRC imeona haja ya kupeleka mashauri mawili
mahakamani hapo,ambalo moja linahusu kauli ya pinda na lingine mwanasheria mkuu
juu ya kinga za bunge zinapoingilia haki za binadamu.

Kwa upande wake
Mkurugenzi wa Taasisi inayofuatilia mwenendo wa Bunge, Marcossy Albanie,
alisema wanaunga mkono uamuzi huo, kwani tamko la Pinda ni kubwa lililovunja
katiba na bado wanaamini kuwa ni tamko la Serikali.

Alisema mbali na
shtaka hilo dhidi ya Waziri Mkuu, taasisi yake ina shtaka lingine dhidi ya
Pinda kutokana na kauli yake anayoitoa mara kwa mara bungeni kuwa amechoka.

Alisema watamshtaki
kwa wananchi kwani kauli hiyo ni msisitizo kuwa Pinda na Serikali yake
inayoongozwa na Rais Jakaya Kikwete, wamechoka kuwaongoza wananchi, hivyo
hawezi kuendelea kuwavumilia.

Katika kikao cha
Bunge lililopita wakati wa maswali ya papo kwa papo Waziri Mkuu Pinda alisema;

"Ukifanya fujo na umeambiwa usifanye hiki na wewe
ukaamua ukakaidi utapigwa tu, maana hakuna namna nyingine...ehee maana wote
tukubaliane nchi inaongozwa kwa misingi ya kisheria, sasa kama wewe umekaidi,
hutaki, unaona wewe ni imara zaidi, wewe ndiyo jeuri zaidi watakupiga tu na
mimi nasema muwapige kwa sababu hakuna namna nyingine maana tumechoka
sasa."


