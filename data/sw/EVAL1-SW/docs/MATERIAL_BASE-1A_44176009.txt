
SEPP BLATTER NAYE AMPONGEZA MALINZI

April 11, 2013
RAIS mpya wa Shirikisho la Mpira wa Miguu Tanzania (TFF), Jamal Malinzi ameendelea kupokea salamu za pongezi baada ya kushinda wadhifa huo katika uchaguzi uliofanyika Oktoba 27, mwaka huu. Kwa mujibu wa taarifa iliyotumwa kwa vyombo vya habari jana na Ofisa Habari wa TFF, Boniface Wambura, salamu nyingine za zimetoka kwa Rais wa Shirikisho la Kimataifa la Mpira wa Miguu (FIFA), Sepp Blatter ambaye amempongeza, Malinzi kwa kuchaguliwa na kumtakia kila la heri katika majukumu yake ya kuongoza mchezo huo nchini. Wambura alisema Blatter ana uhakika, ufahamu wake na uwezo wake katika uongozi ni muhimu katika kuimarisha maendeleo ya mpira wa miguu nchini na kuongeza kuwa milango ya FIFA iko wazi wakati wowote anapotaka kujadili masuala yanayohusu mchezo huo. “Nakutakia wewe na Kamati mpya ya Utendaji iliyochaguliwa kila la kheri, nguvu na kila aina ya mafanikio kwa changamoto zilizo mbele yenu,” alisema Rais Blatter katika salamu zake. Wengine waliomtumia Rais Malinzi salamu za pongezi ni Rais wa Shirikisho la Mpira wa Miguu la Kenya (FKF), Sam Nyamweya, Rais wa Heshima wa Shirikisho la Vyama vya Mpira wa Miguu Uganda (FUFA), Lawrence Mulindwa, Chama cha Mpira wa Miguu Mkoa wa Mwanza (MZFA) na Mwenyekiti wa Chama cha Mpira wa Miguu Wilaya ya Arumeru (ADFA), Peter Temu


