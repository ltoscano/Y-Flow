
Korti yabatilisha hatua ya gavana
Na EVALYNE GITHINJI
NYERI MAHAKAMA ya Nyeri jana iliamuru Waziri wa Utamaduni na Maendeleo ya jamii wa kaunti ya Nyeri aendelee kuhudumu katika cheo hicho licha ya kufutwa kazi hapo awali na Gavana wa Nyeri.
Cecilia Ndung’u alisimamishwa kazi na Gavana Nderitu Gachagua mnamo siku ya Juni 24 lakini akawasilisha kesi kortini.
Hata hivyo, Jaji Joram Abuodha aliamuru mnamo siku ya Juni 27 kuwa Bi Ndung’u aendelee kufanya kazi hadi mahakama imalize kusikiza na kufanya uamuzi wa kesi. 
Mnamo siku ya jana, Jaji Byrum Ongaya aliunga mkono uamuzi wa hapo awali wa Jaji Abuodha na kuamuru Bi Ndung’u aendelee kuhudumu.
Kulizuka mabishano kati ya wakili wa Bi Ndung’u, Bw Ng’ang’a Munene na Bw Wahome Gikonyo, wakili wa Gavana Gachagua ambaye pia anawakilisha serikali ya Kaunti hatua ya gavana ya Nyeri.
Wawili hao walikuwa wanajadiliana kuhusu malipo ambayo Bi Ndung’u anafaa kupewa na serikali ya Kaunti ya Nyeri kufuatia kufutwa kazi kwake.
“Pesa hiyo inafaa kuhesabiwa kutoka ule wakati mlalamishi alifuwa kazi hadi miaka tano ikamilike kama alivyotarajiwa kulipwa alipopewa kazi hiyo,”alisema Bw Munene. Bw Gikonyo alieleza mahakama kuwa kwa sasa pande zote mbili zinajadiliana kuhusu jambo hilo.
Baada ya kusikia kwamba mawakili hao hawakuwa wamesikizana kuhusu malipo hayo, Jaji Ongaya aliamuru kesi hiyo iendelee mnamo siku ya Novemba 13.
Katika kesi hiyo, Bi Ndung’u anamshtaki Bw Gachagua na serikali ya Kaunti ya Nyeri kwa kumfuta kazi kupitia vyombo vya habari.
Alidai kuwa kamwe hakupewa haki ya kujitetea kabla ya kufutwa kazi.
Bi Ndung’u pia alisema kuwa barua aliyopewa mnamo siku ya Juni 24 haikuwa inaonyesha makosa yoyote aliyokuwa amefanya ili afutwe kazi. 


