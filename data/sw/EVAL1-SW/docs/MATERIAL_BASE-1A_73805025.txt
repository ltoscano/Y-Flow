
Raia watakiwa kujihadhari na bidhaa feki kote nchini
Na STEPHEN MUTHINI
WANANCHI wametakiwa wajihadhari na bidhaa bandia zinazouzwa kote nchini na kuhimizwa kuripoti wachuuzi wa bidhaa hizo kwa shirika la kupigana na bidhaa bandia (ACA).
Akiongea mjini Nyeri feki kote nchini wakati wa uzinduzi wa msafara utakaozuru sehemu tofauti katika eneo la Mlima Kenya kwa ajili ya kuhamasisha wananchi kuhusu bidhaa ghushi, Naibu wa Mkurungezi wa Shirika la ACA Bi Agnes Karingu alisema bidhaa hizo sio tishio tu kwa uchumi wa nchi mbali pia kwa afya ya uma.
Bi Karingu alisema Sh70 bilioni hupotea kila mwaka nchini Kenya na kuzorotesha uchumi wa nchi.
“Takwimu zinaonyesha kwamba viwanda na biashara halali hupoteza Sh50 bilioni kila mwaka huku serikali ikipoteza Sh19 bilioni kutokana na kukosa kulipa ushuru kunakotokana na uuzaji wa bidhaa bandia,” akasema Bi Karingu.
Alisema bidhaa bandia za elektroniki ndizo zinazouzwa zaidi licha ya kwamba bidhaa hizo zinaweza kupelekea ajali za moto na uharibifu wa mashine nyumbani. 
Dawa, sigara na hata kalamu ni baadhi ya bidhaa zinginezo ghushi ambazo zinauzwa kwa wingi.
Mkurungezi huyo wa kupigana na bidhaa bandia alisema kampeni wanayofanya ambayo inaitwa ‘Fagia Bandia’ inakusudia kuwahamasisha wananchi kuhusu bidhaa bandia, jinsi ya kuzitambua na madhara yanayotokana na matumizi yake.


