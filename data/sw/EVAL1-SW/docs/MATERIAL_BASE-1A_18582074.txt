
Serikali yatangaza bei mpya ya mafuta
Na MAZERA NDURYA
WAENDESHAJI magari wamepata afueni kufuatia kupunguzwa kwa bei ya mafuta kimataifa, kulingana na Tume ya Kudhibiti bei ya Kawi (ERC). 
Mkurugenzi mkuu wa ERC, Bw Joseph Ng’ang’a, alisema kuwa petroli aina ya Super sasa itapungua kwa Sh4.98 huku bei ya mafuta taa ikipunguzwa kwa Sh1.42 na dizeli ikipunguzwa kwa Sh0.62 kwa lita.
Kwenye bei hizo mpya zitakazoanza kutekelezwa leo hadi Oktoba 14, waendeshaji magari wa Mombasa watanunua mafuta aina ya Super kwa Sh108.28 kwa lita, huku walio Nairobi wakilipa Sh111.64.
Dizeli itauzwa Sh99.03 kwa lita Mombasa na Sh102.36 jijini Nairobi.
Bw Ng’ang’a alisema kwamba hali hiyo imetokana na kupungua kwa bei ya kununua mafuta kutoka mataifa ya kigeni.
“Bei ya petroli aina ya Super ilipungua kwa asilimia 6.97 kutoka dola 1,076.74 kwa kila tani ilivyokuwa mnamo Julai hadi dola 1,001.64 Agosti.
“Katika kipindi hicho, bei ya mafuta taa ilipungua kwa asilimia 3.45 kutoka dola 990.75 kwa tani Julai, hadi dola 956.53 kwa kila tani Agosti, 2014, huku diesel ikipungua kwa asilimia 0.77 kutoka dola 925.40 Julai hadi dola 918.30 kwa kila tani Agosti,” akasema. 
Alionya wauzaji mafuta dhidi ya kukaidi mwongozo wa bei ya mafuta uliotolewa na tume hiyo kwa kuwa itakuwa ukiukaji wa sheria.


