
Mechi ya Gor na AFC iwe salama
KWA mara ya pili msimu huu, klabu kongwe nchini za soka AFC Leopards na Gor Mahia zinakutana tena katika mechi ya Ligi Kuu ya TPL.
Mechi hii kali inayotambulika na mashabiki wengi kama gozi la mashemeji huwa na msisimko si haba haswa kutokana na ushindani mkali kati ya timu hizi zenye historia pana katika fani hiyo nchini.
Mbali na ushindani uwanjani kati ya wachezaji wa timu zote mbili, pia ushindani hushuhudiwa kati ya mashabiki wa timu hizi. Mara nyingi mechi kati ya timu hizi imekumbwa na visa vya utovu wa nidhamu pamoja na uharibifu wa mali ya umma na ya kibinafsi.
Lakini kulingana na jinsi mechi ya mkondo wa kwanza ilivyokwenda, tunatarajia kuwa mashabiki wote watadumisha amani ilivyokuwa katika mechi hiyo ambako AFC Leopards iliibuka mshindi wa mabao 3-0 dhidi ya watani wao Gor Mahia.
Tunaamini kuwa kampuni inayosimamia na kuendesha ligi kuu nchini KPL pamoja na vyombo vya usalama vitakuwa makini hapo kesho ili kuhakikisha kuwa usalama unadumishwa. Na kuhakikisha kuwa adhabu kali itatotelewa kwa mashabiki watakaovunja sheria kwa kuzua vurumai uwanjani.
Hata hivyo, la busara zaidi, ni kuhakikisha wale wote wanaofanya vurugu, kuvunja au kuharibu miundombinu ya uwanja kuzuiwa kuingia viwanjani.
Kuna wastaarabu ambao wanakwenda viwanjani kuangalia mpira, lakini sio kwenda kushiriki katika visa vya utovu wa nidhamu ambavyo vimekuwa vikilipaka tope jina la soka la taifa hili machoni mwa mataifa ya kimataifa.
Hii ni kutokana na ujinga wa mashabiki wasiokuwa wastaarabu, mashabiki wasiojua thamani na ambao tunaweza kusema ni wale waliotokana na makuzi na malezi mabovu katika jamii zinazowazunguka. 


