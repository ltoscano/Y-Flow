
CCM yashindakiti cha Uwakilishi
Zanzibar

May 2, 2014

TUME ya Uchaguzi Zanzibar (ZEC), imemtangaza mgombea wa CCM, Mahmoud Thabit Kombo, mshindi wa nafasi ya uwakilishi wa Jimbo la Kiembesamaki kufuatia uchaguzi mdogo uliofanyika jana Visiwani Zanzibar. Akitangaza matokeo hayo katika kituo cha Shule ya Kiembesamaki, Msimamizi wa Uchaguzi wa jimbo hilo, Suluhu Ali Rashid, alisema mgombea wa CCM amepata kura 1,856 sawa na asilimia 76.5 na kufuatiwa na mgombea wa CUF,Abdulmalik Haji Jecha, aliyepata kura 445 sawa na asilimia 18.3. Wagombea wengine ni,Amani Ismail Rashid (ADC) alipata kura 84 sawa na asilimia 3.5, Hashim Juma Issa (CHADEMA) kura 34 asilimia 1.4, Ramadhan Simai Mwita (SAU) kura moja sawa na asilimia 0.0 na Ali Mohammed Ali Mbongo (TADEA) kura 6. Msimamizi wa Uchaguzi huo alisema wagombea wote wamekubali matokeo, mbali na mgombea wa CUF ambaye aliwaambia waandishi wa habari uchaguzi huo haukuwa huru na wa haki na kuondoka bila ya kusaini matokeo ya uchaguzi huo. Hata hivyo, wakizungumza na waandishi wa habari viongozi waandamizi wa Vyama vya ADC, TADEA, CHADEMA na CCM walisema uchaguzi ulikuwa huru na wa haki na kasoro zilizojitokeza ni changamoto katika uchaguzi ujao wa mwaka 2015 hasa wananchi kutojitokeza mapema kuangalia majina yao katika orodha za wapigakura na kusubiri siku ya uchaguzi. “Uchaguzi ulikuwa huru na wa haki”, alisema Naibu Katibu Mkuu wa CHADEMA Hamad Mussa Yussuf na kueleza kazi ya upigaji kura na kuhesabu ilifanyika kwa uwazi. Katibu Mkuu wa TADEA Taifa, Juma Ali Khatib, alisema ZEC imefanya kazi nzuri na inastahili kupongezwa has kutokana na uchaguzi kufanyika katika mazingira ya utulivu na amani huku uwazi ukiwa umetawala katika vituo vya wapigakura. Mapema wananchi walianza kujitokeza kuanzia majira ya saa 2:00 za asubuhi huku askari polisi wakiwa wameimarisha ulinzi katika vituo vitatu vya wapigakura katika Chuo cha Karume, Shule ya Msingi Kiembesamaki na Shule Chukwani.


