Nilichojifunza Kenya – Kwanza ni kuwang’oa akina ‘KANU’
Apr 03, 2013

JUMAMOSI ya Machi 30, 2013, Jamhuri ya Kenya ilihitimisha mchakato wa Uchaguzi Mkuu kwa Mahakama Kuu ya nchi hiyo kuhalalisha ushindi wa Uhuru Kenyatta. Yapo mengi tuliyojifunza na ambayo tunaendelea kujifunza kutokana na uchaguzi huu kama taifa, na kwa kweli mengi yameandikwa juu ya mafunzo haya, na naamini yataendelea kuandikwa tunapoelekea Uchaguzi Mkuu wa mwaka 2015.
Katika makala haya napenda kurejea mambo matatu ambayo kwangu naamini ni mambo ya msingi zaidi tunayojifunza na ambayo tunapaswa kuzingatia tunapoelekea Uchaguzi Mkuu wa mwaka 2015 hapa nchini.
Jambo la kwanza ni umuhimu wa kuwa na taasisi huru na zinazojitegemea katika kusimamia chaguzi. Taasisi hizi ni nyingi lakini kubwa ni nne ambazo ni tume ya uchaguzi, polisi, watumishi wa umma na Mahakama.
Sababu moja kubwa iliyowafanya Wakenya wajitokeze kwa wingi kupiga kura ni utambuzi kwamba kura zao zina maana na ndio pekee zitakazoamua ushindi. Ndio kusema Wakenya walikuwa na imani na vyombo vilivyosimamia uchaguzi, na hasa Tume Huru ya Uchaguzi na Mipaka (IEBC). Tume hii haikuwa tu huru kisheria na kikatiba, lakini pia ilionekana ikiwa huru machoni mwa Wakenya.
Sisi tumebishana kwa muda mrefu juu ya uhuru wa tume yetu, na mara zote tume yetu na serikali zimesisitiza kwamba ipo huru. Hata hivyo ukweli ni kwamba machoni mwa Wa tanzania walio wengi tume yetu si huru hata ingekuwa huru kiasi gani kisheria na kikatiba. Haiwezekani tume ya uchaguzi ionekane huru wakati imeteuliwa na moja ya washindani katika chaguzi mbalimbali.
Sambamba na uhuru wa tume, watumishi wengine wanaohusika moja kwa moja na uchaguzi walifanya kazi zao kitaaluma na kitaalamu badala ya kuendekeza ukada wa vyama vya siasa. Hawa ni pamoja na polisi na watumishi mbalimbali wa umma katika serikali kuu na serikali za mitaa waliohusika moja kwa moja na uchaguzi.
Tatizo moja ambalo tunaendelea kukumbana nalo hapa kwetu ni ushabiki na ukada ambao umekuwa ukionyeshwa na watumishi wa umma katika mambo ya uchaguzi na usimamizi wa sheria kwa ujumla. Watumishi wengi wenye mamlaka na uchaguzi bado wanajiona kuwiwa kukisaidia chama tawala na wameendelea kuamini na kuaminishwa kuwa utumishi wao ni fadhila iliyotokana na chama tawala.
Polisi na vyombo vingine vya usalama nao bado wanadhani kwamba wanawajibika kukitumikia chama tawala na bado hawawezi kutofautisha kati ya maslahi ya taifa, maslahi ya serikali na maslahi ya chama tawala. Wao wanadhani chama tawala ndio taifa na ndio serikali! Hivyo bado wanadhani kwamba kuathiriwa kwa maslahi ya chama tawala ni kuathiriwa kwa maslahi ya taifa na serikali. Ndio maana, kwa mfano, mara nyingi polisi wetu huwa na kigugumizi kumkamata na kumfikisha mahakamani kiongozi wa chama tawala ambaye ni wazi anakuwa ametenda au kutamka mambo ambayo alistahili afikishwe katika vyombo vya dola. Lakini polisi hao hao hufanya kazi yao kwa wepesi usio wa kawaida ikitokea kosa kama hilo likafanywa na kiongozi wa chama cha upinzani. Wakati wa uchaguzi, si vigumu kuona jinsi ambavyo polisi na watumishi wengi, hasa katika halmashauri, wanapokuwa wanahangaika kuhakikisha kwamba chama tawala kinashinda. Wengi huonekana wakisononeka pale inapotokea mgombea wa chama tawala kushindwa.
Kwa sababu ya ushabiki na ukada kwa chama tawala, watumishi hao hupata kigugumizi kumtanganza mshindi aliyepatikana kutokana na vyama vya upinzani, hadi pale wananchi wanapoamua kutumia nguvu ya ziada kama tulivyoona katika kutangaza matokeo katika majimbo ambayo wapinzani walishinda katika uchaguzi wa mwaka 2010.


