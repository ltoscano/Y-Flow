
Wanyonyi asipokuwemo uwanjani mashabiki hawaji
Na ISAAC MAKOKHA
BAADHI ya chipukizi ambao wameendelea kuchipuka mashinani katika siku za hivi majuzi, wameleta matumaini kwenye soka huku wakizidisha mnato wa mashabiki kwa mchezo huu. 
Chipukizi wa timu ya soka ya Green Comando, Alex Wanyonyi ni fowadi sugu wa kandanda katika eneo hili ambaye amepelekea wengi kuigeukia fani ya soka huku akiiletea timu yake mataji kocho kwenye mashindano mbalimbali Mkoani Magharibi.
Nyota huyu mwenye umri wa miaka 19 amerejea kambini kujumuika tena na wenzake katika kikosi hicho, kwa mazoezi makali yanayoendelea katika uwanja wa Shule ya Msingi ya Mukhweya, baada ya kuwa nje kwa muda wa miezi miwili.
Wanyonyi alipata jeraha baya la mgongo wakati wa fainali ya kinyang’anyiro cha Rise And Shine mapema Machi, jeraha ambalo ndilo kubwa sana kuwahi kumpata mchezaji yeyote wa timu hiyo ambayo imedumu kwa takribani miaka minane iliyopita.
Nyota huyo wa kutegemewa aliisaidia Comando kutwaa taji hilo wakati timu yake iliponyuka Young Simba 2-1 kwenye mechi hiyo iliyoandaliwa katika uwanja wa Namulungu Secondary.
Wakati wa mechi hiyo Wanyonyi alifunga mabao yote mawili kwenye kipindi cha kwanza, kabla ya kuanguka na kuteguka mgongo pale alipochezewa visivyo na mpinzani wake.
Akithibitisha kurejea kwake kambini Wanyonyi, mkufunzi mkuu wa Komando, Godrick Acholla anasema kuwa ni furaha isiyo na kifani kwa viongozi pamoja na wachezaji wa Komando, akisema kuwa maombi yao kwa Mungu yalikuwa kwamba nyota huyo apate afueni ya haraka na kujiunga tena na timu kabla ya kinyang’anyiro cha Mavuno ambacho kinang’oa nanga mwishoni mwa mwezi huu.
“Tumekuwa tukimuombea sana Wanyonyi kupona haraka ili tuweze kuwa naye kwenye dimba la Mavuno ambalo tunatarajia kushiriki hapo mwishoni mwa mwezi huu.
Mungu ni mwema amefanya kazi yake njema na tumeweza kujumuika tena na mwenzetu uwanjani,” anasema mkufunzi Acholla.
Aidha kocha huyo anasema kuwa hata mashabiki wake wamechangamka baada ya kumuona akiwa pamoja na wenzake kambini kwenye mazoezi.
Nyota huyo amefanya kikosi hicho kuwa na idadi kubwa ya mashabiki ambao hujitokeza kwa wingi kushuhudia migaragazano mikali wakati Komando inaposhindana na timu nyingine kwenye vinyang’anyiro mbalimbali.
Wengi wa mashabiki hao ambao wanatoka katika eneo alilozaliwa la Watoya, Mumias katika Kaunti ya Kakamega, wanasema kuwa Wanyonyi alianza kuwa mchezaji wa kutegemewa alipokuwa kwenye shule ya msingi miaka ya awali.
Akiongea na Uhondo wa Spoti mchezaji huyo anasema kuwa soka ni kama chakula kwake, kwani asipokua uwanjani kwa muda mwingi yeye huhisi vibaya.
Alitaja nyakati alizokuwa mgonjwa wakati alipokuwa akiuguza jeraha kama siku za giza kwake.
“Ndiyo hatuwezi kuepuka ajali, lakini kwangu iliniathiri kwa kiwango kikubwa. Zilikuwa ni siku za giza kwangu,” anasema kiungo huyo ambaye anaazimia kwa wakati mmoja kufikisha timu yake kwenye ngazi ya ligi ya kitaifa, huku mwenye akiwa na ndoto ya kuichezea timu ya Uingereza ya, Chelsea.


