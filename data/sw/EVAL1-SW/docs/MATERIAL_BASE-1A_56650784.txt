
Shughuli za kawaida zakwama mjini Kisumu
Na NYABOGA KIAGE
KURUDI nyumbani kwa kiongozi wa Cord, Raila Odinga kuliibua msisimko mjini Kisumu jana huku biashara nyingi zikifungwa katika mji huo ambao wengi wa wakazi ni wafuasi sugu wa kiongozi huyo.
Polisi wa kupambana na ghasia nao walishika doria mjini humo katika hata ya kuhakikisha amani inadumishwa.
“Tuko hapa tayari kupambana na ghasia zozote zinazoweza kutokea. Kazi yetu ni kuhakikisha kuwa wahalifu hawachukui fursa hii kutesa wazalendo wanaofurahia kuja kwa Bw Odinga. Vilevile, tunapiga doria hadi Jumapili kwa sababu ni siku ya Madaraka,” alisema afisa huyo wa polisi. 
Bw Adunija Odhiambo, aliyekuwa amevalia kofia na shati iliyokuwa imeandikwa maneno yenye ujumbe: “Baba Ulipokuwa Haupo,” hakuficha furaha yake. “Nina furaha sana kwa sababu niliyekuwa ninasubiri kwa wiki nzima amerejea nchini. Sikuweza kufika Nairobi na kwa sababu hiyo pindi tu atakapowasili nitafunga duka langu na kujumuika na wengine kusheherekea kurejea kwa ‘Baba’,” alisema Bw Odhiambo.
“Tunamngoja na atakaporejea nitatafuta pa kutazama runinga ili niweze kufuatilia kwa kina mkutano wa Uhuru Park na kusikia yale ambayo kiongozi wetu atasema,” aliongeza.
Bi Mary Anyango aliyekuwa pamoja na kundi la akina mama waliokuwa wamevalia kofia za Cord, alisema kuwa walikuwa tu wanangoja kusikia kuwa Bw Odinga amewasili nchini ndio waanze kusherehekea.
“Sisi kama akina mama tuna wingi wa furaha kwa kurejea kwa Bw Odinga. Tunampenda sana na tuko hapa kuonyesha upendo wetu kwake,” Bi Anyango alieleza.
Waendesha bodaboda nao hawakuachwa nyuma. Wengi walikuwa wamejipamba kwa mavazi yaliyokipigia debe chama cha Cord huku wakipuliza firimbi na “vuvuzela”. 


