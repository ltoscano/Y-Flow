
Diamond si apige gitaa kidogo?
Aug 01, 2013

NAPENDA muziki. Napenda soka zaidi lakini napata taabu kuchagua kipi kinafuata baina ya muziki na filamu. Kama sifanyi kazi (kama kazi yenyewe haihusiani na mpira), huwa nafanya mojawapo ya mambo hayo matatu.

Msanii Diamond ndiye pengine yuko juu zaidi hapa nchini kwa sasa. Achilia mbali taarifa zake za hapa na pale kwenye vyombo mbalimbali vya habari, ukweli unabaki wazi ndiye mwenye maonyesho ya kuvutia zaidi hapa nchini.

Ana sauti nzuri ya kuimba, ana matamshi mazuri ya Lugha ya Kiswahili, anajua kuimba, nyimbo zake zina mashairi ya kuvutia na pia anajua kulitumia jukwaa. Kwenye lugha ya Kiingereza, wanasema yeye ni Complete Package (ana kila kitu).

Washindani wake wanaweza kushindana naye kwenye mojawapo ya maeneo niliyotaja hapo juu (kwa mfano kwenye sauti nzuri au kucheza jukwaani) lakini hawawezi kushindana naye kwenye kila kitu.

Ni mara chache Mungu anambariki msanii kwa namna alivyofanya kwa Diamond. Michael Jackson alikuwa Mfalme wa Pop kwa sababu alikuwa na sifa kama za Diamond. Elvis Presley alikuwa Mfalme wa Rock n Roll kwa sababu alikuwa ni complete package.
Kwa utunzi wake mwanana wa mashairi, Diamond bado uwezo wa kuwa mkubwa kuliko alivyo sasa. Kuna msemo wa Wanafalsafa kwamba mtu ambaye Mungu amempa mambo mengi ni lazima pia afanye mambo mengi kuliko wale ambao hawajajaaliwa kama yeye.

Kwa umri alionao, Diamond anaweza kuamua kujifunza kupiga gitaa au chombo chochote cha muziki kingine. Kwamba itokee siku tusikie wimbo wake ukitokana na mlio wa gitaa peke yake.

Au siku nyingine tusikie wimbo wa Diamond akiwa na piano pekee. Bila ya chombo kingine chochote. Kwa sababu umri wake unamruhusu, atakuwa mzuri na ataleta ladha tofauti kwenye muziki wake.

Matumizi ya vyombo hivi vya muziki yatamuhakikishia Diamond pia uwezo wa kubaki kuwa juu hata baada ya kupungua au kumalizika kwa nguvu zake za kucheza jukwaani.

Stevie Wonder amebaki jukwaani kwa zaidi ya miaka 40 sasa kwa sababu anatumia piano tu. Akina Kenny Rogers bado wanatengeneza fedha kwa sababu wanatumia magitaa yao kuwaendeshea maisha wakati nguvu zao za ujana zikiwa zimetoweka.

Kwa bahati nzuri, uwezo wa Diamond kwenye kutunga mashairi ni mzuri na sauti anayo. Nina imani, wimbo wowote atakaoutunga vizuri kwa kutumia gitaa peke yake, utakuwa kivutio kwa yeyote atakayehudhuria onyesho lake au kuusikiliza kupitia redio.

Wimbo wa msanii huyu wa Ukimwona hauna vyombo vingi lakini bado una mvuto. Ninaamini kwamba wimbo wenye stori inayofanana kidogo na hiyo ya wimbo wa Ukimwona inaweza kuwa tamu zaidi ikipigwa kwa gitaa pekee.

Nadhani, hili ni suala ambalo mwanamuziki huyo anaweza kulijaribu.


