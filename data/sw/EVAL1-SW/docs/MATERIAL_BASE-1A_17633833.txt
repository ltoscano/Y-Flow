Kwa nini nahofia serikali tatu?
Jan 11, 2014

NINGEPENDA kwanza kuwatakia kila mmoja wetu heri ya mwaka mpya.
Neno la muhimu ambalo ningependa kulitaja pamoja nanyi ni hili, kuna umuhimu wa kutoa sala, tena sala kwa nguvu sana kwa ajili ya taifa letu, inatubidi kusali sana kwa ajili ya taifa letu.
Siku hizi za karibuni tumesikia kwamba serikali tatu, hazina budi ziwepo kwa ajili ya taifa letu. Na wengi wanasema kwamba walio wengi wape.
Lakini sidhani kwamba hiyo ni sababu ya kutosha kwamba wengi walisema na kwamba na sisi tuseme waliowengi tuwape. Mama zangu naomba sala zenu, serikali tatu, mimi sijui.. nasita sana kama ni kwa ajili ya manufaa ya Wa tanzania.
Nina mahaka sana. Napenda kulisema hili wazi si kwa sababu mimi ni mwanasiasa. Nilishawaleza tangu zamani siasa na mimi tusingeenda pamoja. Wangekuwa wameshanipiga risasi zamani, kwa sababu mwanasiasa ukisema ukweli huwezi kudumu. Shida yangu kwa serikali tatu inaendana na Muungano wa Tanzania.
Sababu ya kuwa na mashaka ni mbili. Kwanza ni kwamba katika umasikini wa tafa letu, kwamba taifa hili linaweza kubeba serikali tatu na bado sisi watu wengine tukanufaika na serikali tatu…nina mashaka makubwa, sisi ni masikini sana kubeba serikali tatu. Hii ni sababu ya kwanza kuwa na mashaka, lakini ni sababu ambayo nafikiri ni ya msingi sana.
Tunakwenda kwenye serikali tatu; je, ni kutokana na upendo wa Muungano wa Tanzania ama kwa sababu nyingine mbalimbali? Kabla ya huu mchakato mzima (wa kupata Katiba Mpya) ambao unataka kutuelekeza kwenye hii serikali tatu, kulikuwa na mazungumzo ambayo hayakuashiria hali ya upendano kwa taifa linalopaswa kuwa moja.
Upande mmoja sisi wa huku Bara (Tanzania Bara) tulikua na manung’uniko kwamba Zanzibar imekuwa ni mzigo kuliko manufaa kwetu, tunaweza kuwa na sababu ya kusema hivyo, lakini watu kuachana ama kujengeka kwenye serikali tatu kwa sababu wengine wanaona wenzao ni mzigo, sidhani kwamba tunaashiria hali nzuri kwa siku zaijazo.
Ingekuwa serikali tatu inatokana na moyo wa upendano, tusingekuwa na manung’uniko haya kwamba Zanzibar imekuwa mzigo kwetu Watanganyika.
Mazungumzo ya aina hiyo yanaashiria hali fulani ya kutoridhika na kutokuwa na upendo kwa wenzetu wa Visiwani. Lakini vile vile huko Visiwani kumekuwa na manung’uniko kwa sababu ya Muungano huu, kwamba Tanzania Bara inatuzuia sisi wa Visiwani kuingia katika mikataba inayotusaidia kwa mfano kama ile ya OIC (Umoja wa Nchi za Kiislamu), kumekuwa na malalamiko ya aina hii.
Kwa hiyo, hata kwa upande wa Visiwani kuamua kuwa serikali ya pekee kutokana na kuona kwamba wenzao ni kizuizi kwa manufaa yao, sidhani kama hiyo inaweza ikajenga nchi inayokuwa na umoja ule tunaoutamani, ule umoja ambao Baba wa Taifa Mwalimu Julius Nyerere pamoja na Mzee Abeid Aman Karume walioukusudia pale mwanzoni.
Hofu yangu ni kwamba serikali tatu itakuwa ndio mwisho wa Muungano (wa Tanganyika na Zanzibar). Wataalamu wa siasa na uchumi wanaweza kuwa na maoni tofauti na wala nisingegombana nao kwa hili, lakini neno langu ni hili, watu wanapofikia hatua nzito kama hii kwa sababu mwenzangu ni mzigo mno na mwingine kulalamika kwamba mwenzangu naye ni kizuizi kwa ajili ya maendeleo yangu, badala ya kukaa pamoja na kutafuta fursa ya kuondoa chanzo cha manung’uniko haya, kupata suluhu ya matatizo haya na kutafuta njia ya kuyatatua matatizo haya, tunakimbilia kugawanyika katika serikali tatu.
Mama zangu tunahitaji kuliombea taifa letu, kuliombea hasa katika malengo yake haya ya umoja.
Na pia tuombee vyama vyetu vya siasa, umoja na upendano, walau ndani ya vyama kama sio chama kwa chama, hiyo labda inaweza kuwa baadaye. Lakini ndani ya vyama kuwe na umoja na upendano, watu katika chama kimoja wangoje chama kinasema nini na kinateua nani wawe wagombea wa uongozi wa taifa letu.
Kama kila mwanachama katika chama chochote kile atapenda kutamka kabla ya chama hakijatamka, maana yake hafikirii maana ya chama chenye mamlaka ya kusema nani anafaa na nani hafai. Matokeo yake yanaweza kuwa mabaya. Yanaweza kuwa mabaya sana. Tuliombee taifa letu.
Makala haya ya Kardinali Policarp Pengo, yametokana na sehemu ya hotuba yake, Jumamosi iliyopita, wakati wa ufunguzi wa Ibada ya Shukrani, iliyoandaliwa na Wanawake Wakatoloki Tanzania (WAWATA), jijini Dar es Salaam. Pengo ni Kardinali wa Kanisa Katoliki nchini na msomaji wa gazeti hili.


