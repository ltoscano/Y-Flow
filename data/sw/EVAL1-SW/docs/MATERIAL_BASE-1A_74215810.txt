
Hujuma zakwama Aug 16, 2012

BAADHI ya Wenyeviti wa Bodi za Wakurugenzi wa Hospitali za Serikali wanadaiwa kuingilia na kutaka kuzuia madaktari kushiriki mapokezi ya Mwenyekiti wa Jumuiya ya Madaktari nchini, Dk. Stephen Ulimboka, aliyekuwa katika matibabu nje ya nchi, Raia Mwema, limeelezwa.
Wenyeviti hao waliwaonya madaktari katika hospitali zilizo chini yao kutoshiriki maandalizi hayo, ingawa baadhi hawakutii maagizo hayo.
Inadaiwa kuwa mipango ya awali ya maandalizi ilikuwa ikitoa nafasi kwa Dk.
Ulimboka kuandaliwa eneo maalumu ambako angeweza kutoa hotuba.
Vyanzo vyetu vya habari vinaeleza kuwa mpango huo kabambe wa maandalizi uliota mbawa baada ya wanaodaiwa kuwa ni baadhi ya Wenyeviti wa Bodi za Wakurugenzi wa Hospitali za Serikali nchini kuupinga na hata kujaribu kuzuia Dk. Ulimboka asipate fursa ya kuzungumza pindi atakaporejea nchini.
“Kulikuwa na maandalizi ya Ulimboka kuzungumza lakini wenyeviti wa hospitali karibu zote na si Muhimbili tu, walipiga marufuku mikutano ya madaktari popote pale. Hata hivyo, maagizo hayo hayakutekelezwa kwa asilimia 100.
“Zipo hisia kwa baadhi ya watu kwamba kwa sababu wenyeviti hawa huwa wanateuliwa na Rais, kuna uwezekano maagizo hayo yana mkono kutoka ngazi za juu,” alisema mmoja wa madaktari aliyezungumza na Raia Mwema.
Hata hivyo, watu waliokaribu na Dk. Ulimboka wanaeleza kuwa kwa sasa daktari huyo anafanya mazungumzo na wenzake ili kupata muhtasari wa kile kilichotokea nchini katika kipindi ambacho hakuwapo, ingawa pia kumekuwa na taarifa kutoka kwa baadhi ya wanafamilia yake kwamba, vyombo vya habari vimepotosha baadhi ya maneno aliyotamka mara baada ya kuwasili akitoka katika matibabu Afrika Kusini.
“Ila kama unavyofahamu pia mwenyekiti kwa kipindi kirefu alikuwa kwenye matibabu, hajui kilichokuwa kikiendelea nchini, hivyo ni muda muafaka kwake kupata utulivu ili apate kuzungumza na watu wake wa karibu, hususan madaktari wenzake ili aweze kufahamu yaliyokuwa yakiendelea nchini,” kilieleza chanzo chetu cha habari.
Dk. Ulimboka ambaye ndiye anayetajwa kuwa kinara wa mgomo wa madaktari, alirejea nchini, Agosti 12, mwaka huu, akitokea Afrika Kusini alikokuwa akitibiwa, baada ya kutekwa, kupigwa na kuumizwa vibaya na kisha kutelekezwa katika Msitu wa Mabwepande jijini Dar es Salaam.
Baada ya kuwasili Uwanja wa Ndege wa Kimataifa wa Mwalimu Julius Nyerere, Ulimboka alilakiwa na baadhi ya madaktari wenzake, pamoja na kundi la wanaharakati. Waandishi wa habari pia walifika uwanjani hapo kwa ajili ya kufuatilia tukio hilo ili kuripoti katika vyombo mbalimbali vya habari nchini.
Tukio la Ulimboka kutekwa lilifanyika Juni 27, mwaka huu. Watu mbalimbali wamehusishwa na tukio hilo ambalo kwa sasa, kesi dhidi ya mmoja wa watuhumiwa imefunguliwa.
Akizungumza mara baada ya kuwasili, Ulimboka aliwaeleza waandishi wa habari:
“Nawashukuru Wa tanzania kwa kuniombea, nawashukuru madaktari wenzangu, ndugu, jamaa zangu kwa kunisaidia kupata matibabu hadi leo hii narudi mwenyewe nikitembea.” 
Kwa upande wake, Katibu wa Jumuiya ya Madaktari Tanzania, Dk. Edwin Chitage naye alinukuliwa na baadhi ya vyombo vya habari uwanjani hapo akisema:
“Kurejea kwa Dk. Ulimboka ni mipango ya Mwenyezi Mungu. Huu ni uthibitisho kuwa hapa nchini hakuna vifaa vya tiba za kisasa na dawa.
“Madaktari tumefarijika na hii imetupa nguvu licha ya vitisho tunavyopata, tutaendelea kupigania haki zetu, haya ni mapambano ya muda mrefu.”


