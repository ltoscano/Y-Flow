
Kenya yatoa Sh87m kusaidia nchi zenye Ebola
NA WYCLIFFE MUIA
SERIKALI ya Kenya jana ilitoa ufadhili wa Sh87 milioni kwa mataifa ya Sierra Leone, Guinea na Liberia ili kusaidia kupambana na maradhi ya Ebola.
Akitangaza hatua hiyo ya ukarimu jana katika Ikulu ya Nairobi, Rais Uhuru Kenyatta alisema kuwa ufadhili huo ni kulingana na sera za kigeni za Kenya na sehemu ya kuonyesha umoja wa Afrika.
“Kusimama pamoja na ndugu zetu wa Afrika wakati wa mikasa ni sehemu ya sera zetu za kigeni,” alisema Rais Kenyatta katika ujumbe kwa vyumba vya habari.
Rais Kenyatta alisisitiza kuwa Kenya itaendelea kuungana na jamii ya kimataifa kuhakikisha kuwa Ebola imezimwa barani. 
Hata hivyo, Rais Kenyatta alisema kuwa serikali imeweka mikakati thabiti katika mipaka kuhakikisha kuwa Wakenya wamelindwa kutokana na maambukizi ya Ebola.
Hii si mara ya kwanza kwa Kenya kutoa misaada ya kifedha kwa mataifa yaliyokumbwa na mikasa kwani mtangulizi wa Rais Kenyatta, Mwai Kibaki alitoa misaada kadhaa wakati wa hatamu yake.
Mnamo Mei 2011 serikali ya Kenya ilitoa Sh82 milioni kusaidia waathiriwa wa Tsunami nchini Japan.
Septemba 2010 Rais mstaafu Kibaki alitoa tani 100 za chakula kusaidia waathiriwa 14 milioni wa Pakistani wakati wa mafuriko yaliyosababisha vifo vya watu 1600. 
Msaada huo ambao ulikuwa wa mchele, chai, maziwa na nyama ulitolewa na idara mbalimbali za serikali.
Kwingineko Mkenya mwanafunzi wa matibabu alitengwa katika chumba maalumu kwa hofu kuwa alikuwa na Ebola.
Kulingana na vyombo vya habari vya Urusi na gazeti moja la humu nchini, Beatrice Mutave mwenye umri wa miaka 21 alitengwa baada ya kuwa na viwango vya juu vya joto mwilini.
“Alikuwa na joto la nyuzi 37.2 kiwango ambacho kilikuwa cha juu ikilinganishwa na wenzake kutoka Afrika wakati walipofanyiwa uchunguzi wa kiafya katika Chuo cha Matibabu cha Volgograd, Kusini mwa Urusi,” taarifa hizo zilinukuu.
Aidha mwanafunzi huyo aliruhusiwa kwenda nyumbani baada ya kuonekana hakuwa na Ebola 


