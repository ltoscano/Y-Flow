
Watakiwa kukimbilia mikopo
Kigoma. Wananchi wametakiwa kuchangamkia fursa za mikopo zinazotolewa na taasisi za fedha kwa ajili ya kuendesha shughuli za uzalishaji na kukuza uchumi. 
Meneja wa Benki ya Posta Tawi la Kigoma, Gilbert Minja alisema taasisi yao inatoa mikopo kwa watumishi wa sekta ya umma na vikundi vya ujasiriamali vilivyosajiliwa kisheria.
Pia, alisema wanatoa mikopo kwa wafanyabiashara na wastaafu serikalini kwa ajili ya kufanyia kazi waliyokusudia ili kuongeza kipato chao katika kuunga mkono jitihada za Serikali kupanua wigo wa soko la ajira.
“Tunataka waje watu watano hadi kumi wanaotoka katika kundi moja kuchukua mkopo, tutapitia wazo la kila mmoja na tukiridhika kwamba linaweza kumpatia faida, anapata mkopo wake katika kipindi kisichozidi siku tano,” alisema Minja.
Alisema vijana ndiyo kundi linaloathirika zaidi na changamoto ya ukosefu wa ajira katika sekta rasmi, hivyo hawana budi kujiunga katika vikundi na kuomba mikopo katika taasisi za fedha.
Mkazi wa Mlole, Tatu Hussein alidai kuwa baadhi ya watumishi wa taasisi za fedha wanaomba rushwa kwa ajili ya kutoa mikopo.
Alisema kitendo hicho hukwamisha jitihada za wananchi kuomba mikopo badala yake wanatumia mbinu nyingine kupata fedha ikiwamo ya kuchukua mikopo kwa watu binafsi yenye riba kubwa.


