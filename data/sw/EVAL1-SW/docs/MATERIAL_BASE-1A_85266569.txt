Maabara Hospitali ya Rufaa Mbeya yatambulika kimataifa
May 22, 2013

MAABARA ya Hospitali ya Rufaa Mbeya imekuwa ya kwanza nchini kupata
utambulisho (accreditation) wa kimataifa, na kuanzia sasa huduma zake zitatumika kimataifa.
Kutokana na hatua hiyo, maabara hiyo inaweza kufanya uchunguzi wa magonjwa na viungo mbalimbali vya binadamu na kwa mujibu wa Meneja wa Maabara hiyo, Osiah Mwasulama, watachunguza damu, figo, kisukari, virusi vya ukimwi sambamba na ufuatiliaji wake.
Maeneo mengine ni pamoja na mafuta rehani (cholesterol), kifua kikuu, upimaji maambukizi ya ukimwi kwa watoto chini ya miezi 18 kwa kutumia vinasaba (DNA) na kwa kanda ya nyanda za juu kusini, inakuwa maabara pekee yenye uwezo wa kupima saratani ya ngozi, viungo mbalimbali na
saratani ya shingo ya uzazi kwa akina mama.
Habari hii njema ilitolewa hivi karibuni na Balozi wa Marekani nchini, Alfonso Lenherdt, siku alipozindua moja ya majengo ya maabara hiyo katika Hospitali ya Ushauri Mbeya, aliposema; “Naipongeza Hospitali ya Rufaa ya Mbeya kwa hivi karibuni kuwa ya kwanza nchini kupata utambulisho wa juu kabisa wa ufanisi katika huduma bora za maabara.”
Ujenzi wa majengo ya maabara hiyo pamoja na vifaa vyake, umetokana na msaada kutoka Marekani katika mpango maalumu wa ushirikiano uliopo kati ya Tanzania na taifa hilo kubwa duniani katika sekta ya afya
tangu, mwaka 2008.
Akizungumzia uhusiano wa nchi yake na Tanzania, Balozi Lenherdt alibainisha moja ya vipaumbele vyao vya juu kuwa ni kuboresha
afya za Wa tanzania wote, kwa kuhakikisha wanapata huduma bora ya afya.
Kupitia ushirikiano wa nchi hizi mbili, Serikali ya Marekani imefanikisha uwepo wa maabara 150 nchini zenye uwezo wa kutoa huduma
bora za maabara katika upimaji wa virusi vya ukimwi, wadudu hatari kama wale wa
malaria na kifua kikuu.
Balozi Lenherdt anaamini kuwa maabara hiyo
itasaidia kufikiwa kwa malengo ya utoaji dawa za kupunguza makali ya ukimwi (ARVs) kwa wahitaji katika mikoa ya nyanda za juu kusini.
Taarifa za utoaji ARVs zinaonesha kuwa watu 81,210 katika mikoa ya Mbeya, Rukwa, Katavi, Ruvuma, Iringa na Njombe walipatiwa dawa hizo na kati yao asilimia 10 ni watoto chini ya miaka 15.
Mkurugenzi wa Hospitali ya Rufaa Mbeya, Dk Eliuter Samkey, anaiona maabara hiyo kuwa mkombozi katika utendaji wao wa kazi, itakayoondoa usumbufu uliokuwa ukiwakabili, hususan kwa matatizo yenye kuhitaji uchunguzi wa kina, hasa kwa magonjwa kama kifua kikuu, ambapo walilazimika kupeleka vipimo Dar es Salaam kwa uchunguzi zaidi.
Hatua iliyofikiwa na maabara ya Hospitali ya Rufaa ya Mbeya, inaipa uwezo wa kutumika na watafiti mmoja mmoja, wasomi katika sekta ya afya na mashirika ya kimataifa kufanya tafiti zao hapo, hivyo kuwa moja ya 
vyanzo muhimu vya mapato kwa hospitali pamoja na taifa.
Kabla ya mwezi kutimia tangu maabara hiyo hiyo kupata hati hiyo ya utoaji huduma bora katika kiwango cha kimataifa, utafiti wa kwanza umeanza kufanyika ukijulikana kama RV288, unaoendeshwa na Shirika la
Marekani la Water Reed, lenye kutoa huduma zake za masuala ya afya katika mikoa ya kanda ya nyanda za juu kusini.
Kwa mujibu wa Meneja wa Maabara hiyo, Mwasulama, utafiti wa RV288 unaangalia mwitikio wa ARV kwa wagonjwa wenye kuzitumia iwapo zinawakubali au zinawakataa.
Mbali ya tafiti za masuala ya afya, maabara hiyo itakuwa sehemu muhimu sasa kwa wataalamu mbalimbali wa afya walioko masomoni kuendesha tafiti za masomo wanayochukua katika viwango mbalimbali
ikiwemo shahada ya uzamivu.
Maabara hiyo sasa inatarajiwa kuvutia wanasayansi wa masuala ya afya wengi zaidi duniani kufika hospitalini hapo kwa ajili ya kutumia huduma zake za maabara, na vile vile imepandisha wasifu wa watumishi wake ambao sasa wanaweza kuajiriwa na maabara yoyote ya kimataifa yenye kiwango cha
ubora wa juu kabisa katika utoaji huduma zake.
Kwa mujibu wa Mganga Mfawidhi wa Hospitali ya Mkoa wa Mbeya, Louis
Chomboko, ni maabara pekee katika kanda hiyo inayoweza kufanya kazi kwa
uhakika zaidi.
“Kutoa majibu yenye viwango katika uchunguzi wa masuala ya afya inamsaidia daktari kutoa huduma yenye uhakika,” anasema Dk Chomboko.
Hati ya kimataifa ya ubora wa huduma za maabara ya afya hutolewa na Bodi ya SADCAS (South African Development Accreditation Service), ikizingatia viwango vya kimataifa (ISO – International Standard
Organization) inayohusika na maabara za afya (ISO 15189).


