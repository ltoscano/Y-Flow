
Mpasuko si kwa wabunge, hata baraza la mawaziri May 31, 2012

MKUTANO kati ya wabunge wa CCM na kamati teule inayoongozwa na Rais mstaafu, Ali Hassan Mwinyi, mjini Dodoma, hivi karibuni, umenisogeza karibu na fikra za mwana-fizikia maarufu wa kale wa Ujerumani, Albert Einstein.

Einsten, aliwahi kusema: ‘‘Any fool can make things bigger, more complex, and more violent. It takes a touch of genius – and a lot of courage -to move in the opposite direction.’’

Yaani; mpumbavu yeyote anaweza kukuza zaidi mambo, kutia utata zaidi na hata kusababisha vurugu zaidi. Uingiliaji kati wa gwiji wa busara – sambamba na ujasiri, ndiyo kunaweza kubadilisha mwelekeo huo (ushabiki wa kipumbavu).

Swali kubwa baada ya mkutano huo ni je, yupo gwiji wa busara na jasiri kwa kuzingatia mantiki ya Albert Einstein?

Kwa upande mwingine, mkutano huo umenirejesha kwenye kauli ya aliyewahi kuwa Rais wa Marekani, Abraham Lincoln. Rais huyo aliwahi kusema: “Better to remain silent and be thought a fool than to speak out and remove all doubt.”

Kwamba, ni vizuri zaidi kubaki kimya ukiendelea kudhaniwa mpumbavu kuliko kuzungumza na kufuta wasiwasi uliopo kuwa labda wewe ni mpumbavu.

Katika mantiki ya Lincoln, mkutano huo umetusaidia kuondoa wasiwasi wetu kuhusu uwezo wa baadhi ya viongozi.

Sasa tumeweza kufuta wasiwasi kwamba viongozi fulani huzungumzia watu na si masuala. Fikra zao zimegota katika kujadili watu, badala ya masuala.

Viongozi (watu wazima) wametetea watu bila kurejea au kulinganisha na matakwa ya misingi ya chama chao.

Ni ufinyu wa mawazo, pengine na uzoefu mdogo katika mijadala ya kitaifa kwa kiongozi kujenga hoja zinazomhusu mtu (personality) bila kuweka uwiano wa hoja hizo na matakwa ya misingi ya kuanzishwa chama.

Kwa wajenga hoja makini, unapomjadili mtu iwe kwa utetezi au vinginevyo ni vizuri zaidi kupima hoja yako kwa kuitumbukiza ndani ya misingi ya kuanzishwa chama. Hapo, utabaini uzito wa utetezi wako.

Mfano, huwezi kutetea ‘mwizi’ wakati ukijua misingi hairuhusu ‘wizi’. Huwezi kutetea mdokoaji wakati ukijua misingi hairuhusu udokozi. Au huwezi kutetea uzembe ukijua misingi hairuhusu uzembe.

Kuna mambo mawili makubwa niliyobaini. Kwanza, ni Edward Lowassa kupoteza uwaziri mkuu. Pili, ni Spika wa Bunge, Samuel Sitta kuendelea kuwa Spika wa Bunge.

Kuanguka kwa Lowassa kumejitokeza kama ni kuanguka rasmi kwa matumaini ya kundi fulani la wana-CCM, na hata baadhi ya wanahabari na sehemu ya wanataaluma wengine. Ni dhahiri Lowassa alikuwa kinara wa kundi hilo.

Lakini pia kuanguka kwa Lowassa na kundi hilo kunatoa picha kwamba Spika Sitta ndiye chanzo, ingawa kimsingi Rais Kikwete ndiye aliyekubali kujiuzulu huko.

Mkutanoni, wapo waliotaka wenzao watuhumiwa wafukuzwe, lakini wengine walimwona Sitta kama msingi wa tatizo.

Lakini swali kubwa ni je: Sitta ni tatizo kwa CCM au ni tatizo kwa kundi hili?
Je, Sitta ni tatizo mbele ya Wa tanzania au ni tatizo mbele ya kundi hili?

Ili kujibu maswali haya rejea tishio la kumng’oa Sitta uanachama wa CCM kwenye mkutano wa NEC-CCM iliyopita. Linganisha tishio hilo na mwitikio wa umma na taasisi za kimataifa.

Ulinganisho huo utakuelekeza kuwa, Sitta kama spika si tatizo kwa CCM au Wa tanzania; bali Sitta ni tatizo kwa kundi hili.

Waziri wa Nchi, Ofisi ya Rais-Utawala Bora, Sophia Simba ni kati ya waliozungumza pamoja na Naibu Waziri wa Kazi, Ajira na Maendeleo ya Vijana, Makongoro Mahanga. Kauli zao zimenishtua na nitajadili kama ifuatavyo.

Naibu Waziri Mahanga Hatua ya Lowassa kupewa uwaziri mkuu pengine ni dhahiri ilipokewa kwa tafsiri tofauti na baadhi ya wanasiasa (wanamtandao), pengine akiwamo Mahanga.

Inawezekana, walitafsiri hakustahili tena kuachia nafasi hiyo na kama akiachia basi asogee Ikulu.

Inawezekana tatizo lililopo ni imani kwa baadhi kuwa, Rais Kikwete alibinafsisha uwaziri mkuu kwa Lowassa, hata kama umakini wake ungefifia na kugeuka papara zilizolisababishia hasara taifa basi alistahili kulindwa na Rais na hata Bunge.

Hawa kamwe hawatakiri kuwa papara na uzembe ndiyo chanzo cha Lowassa kujiuzulu. Ushaidi ni hizi kauli kuwa tatizo lilikuwa ni uwaziri mkuu wake.

Mahanga anasema ripoti ya Richmond feki. Hapa, neno feki ndilo limebeba hasira na taswira halisi ya kundi hili.

Rais alitumia ripoti hiyo kukubali kujiuzulu kwa Lowassa na kumteua Waziri Mkuu mpya. Watendaji wengine wakachukuliwa hatua.

Sehemu ya mapendekezo ya ripoti hiyo yalifanyiwa kazi hata na watalaamu wa sheria wa kampuni ya Rex Attorneys, na kufuta mkataba wa Richmond.

Baada ya ripoti hiyo, Lowassa, Karamagi na Msabaha walishindwa kujitetea bungeni na waliwajibika.

Ripoti hiyo ilitumika na taasisi za serikali kama Msajili wa Kampuni nchini (BRELA) na kuifuta Richmond kwenye orodha ya kampuni nchini.

Kitendo cha Mahanga kusema ni ripoti feki ni wazi anatueleza waliofanyia kazi ripoti hiyo akiwamo Rais aliyeunda upya baraza la mawaziri ni wababaishaji, wasio na uwezo wa kupima uhalisia wa mambo.

Swali: Je, ripoti ni feki kwa kuwa Lowassa kapoteza uwaziri mkuu? Ufeki anaoona Mahanga- kiongozi wa serikali imekuwaje usionekane na Rais? Kwa nini Mahanga aone ufeki huo mwaka mmoja baada ya ripoti kusomwa?

Kwa nini Mahanga aone ripoti hiyo ni feki licha ya kuwamo serikalini na bungeni wakati ripoti inapitishwa na Bunge?

Inakuwaje mbele ya vita ya kutetea kinara wa kundi (Lowassa), Mahanga awe na mtazamo tofauti na ule wa Rais Kikwete aliyekubali bila kusita barua ya Lowassa kujiuzulu chanzo kikiwa ni ripoti hiyo (feki?).

Kwa nini aiite ripoti hiyo feki huku Wa tanzania wakitambua kuwa ilipitishwa na Bunge? Bado swali linabaki pale pale; Je, ni feki kwa kuwa Lowassa kapoteza uwaziri mkuu?

Tumesikia Mahanga akishauri Rais aunde tume huru kuchunguza ripoti hiyo ambayo tayari ameihukumu ni feki. Je, ushauri huu una maana gani mbele ya Rais?

Ushauri huu ni kejeli kwa Rais. Kwa nini? Mosi, ushauri tayari umebeba hukumu.
Pili, aina ya hukumu hii ni ujumbe mahsusi kwa Rais kuwa hana uwezo wa kupima na kutafiti mambo na ndiyo maana amekubali kuifanyia kazi ripoti feki.

Tatu, Wa tanzania akiwamo Rais wametumiwa ujumbe na Mahanga na kundi lililoko nyuma yake kwamba, kwa kuwa (Rais) amefanyia kazi ripoti feki, akakubali Lowassa kujiuzulu na serikali kuvunjwa basi Rais si mtu wa kuaminika tena.

Nadhani, mbele ya Rais makini ni dhahiri, Mahanga amepoteza sifa za kubaki kuwa Naibu Waziri. Ameisaliti serikali na Rais. Hana imani na Rais kwa kuwa huyo Rais amefanyia kazi ripoti feki.

Je ni busara kwa Naibu Waziri kutamka ripoti iliyokubaliwa na Rais na Bunge kama mhimili wa taifa ni feki?

Je, alistahili kutoa hukumu kuwa ripoti hiyo ni feki na kisha kutoa ushauri kwa Rais aunde tume huru? Je, kipi ni feki hapa; ni ushauri wake huo wenye hukumu ndani yake au ni ripoti hiyo ya kamati teule?

Waziri Sophia Simba Ni Waziri wa Nchi, Ofisi ya Rais- Utawala Bora. Huyu hakusema ripoti feki, lakini alitoa utetezi wenye kauli tata. Anatajwa kuwatetea Lowassa, Andrew Chenge, Rostam Aziz na wengine.

Sina tatizo na waziri huyu akiwa kama mama wa familia au mke kwenye ndoa tulivu au kinyume chake. Tatizo linaanza pale ninapomtambua kama waziri.

Ametoa utetezi wenye kukinzana na baadhi ya uamuzi wa Rais. Ikumbukwe, Rais Kikwete alikubali kujiuzulu kwa Andrew Chenge akiwa Waziri wa Miundombinu, kutokana na kashfa ya kujilimbikizia ‘vijisenti’ Ughaibuni.

Kulikuwa na mambo mawili kuhusu Chenge. Mosi, kama vijisenti hivyo vilipatikana kwa kashfa ta ununuzi wa rada. Pili, kama vijisenti hivyo alivitangaza kwenye fomu ya tamko la mali za viongozi wa umma.

Inawezekana Chenge amesafishwa huko Uingereza lakini hapa nchini, hatujui kama alidanganya Sekretariati ya Maadili au la kuhusu vijisenti anavyomiliki. Haya yote Waziri Simba hakuwahi kuelezea lakini ghafla ameyaibukia kwenye utetezi.

Swali kubwa ni je, kama leo amewatetea tutakuwa na uhakika gani kwamba Wizara itatoa taarifa zisizo na shaka kuhusu Chenge na ya tamko la mali?

Udhaifu mwingine ni ukweli kuwa Waziri huyu amejipambanua rasmi kuwa na upande kiutendaji kwa kuwatetea baadhi na kuwatuhumu wengine. Ameshindwa kusimama kati.

Ametetea upande mmoja na kuchafua au kushambulia upande mwingine. Alishindwa kujifunza kwa mawaziri wenzake ambao kwa kutambua nyadhifa zao walikaa kimya, mfano ni Dk. Mary Nagu.

Kwa hiyo, kitendo chake akiwa kama waziri wa wizara nyeti kuzungumza kwa kudokoa taarifa za ofisni kwake ili kufanya utetezi kunamwondolea sifa.

Amemtetea Lowassa akionyesha hana kosa pengine akisahau kuwa Rais alikubali kujiuzulu kwake. Kukubali kujiuzulu kwa mtu maana yake umegundua kuwapo kwa hitilafu na si uonevu.

Tunamwona waziri mwenye fikra zinazokinzana na bosi wake kama ilivyo kwa Mahanga. Akiwa waziri anayeongoza taasisi nyeti hakupaswa kuingia katika orodha ya warusha maneno kutoka upande wowote.

Kitendo chake cha kuishia kupiga maneno hakina msaada wowote kwa Wa tanzania na hususan wakati huu ambao kundi moja ndani ya CCM linalenga kuangamiza kundi jingine.

Kwa mtazamo huo, mpasuko si kwa wabunge pekee bali hata baraza la mawaziri.
Ushauri: Mkutano wa Dodoma umesaidia kujua uwezo wa kutafakari wa viongozi, Rais chukua hatua zinazostahili. Turejee kauli ya Einsten.

Mungu ibariki Afrika, Mungu ibariki Tanzania.


