Katiba mpya yang’ata na kupuliza
Jun 06, 2013

RASIMU ya Katiba Mpya ya Tanzania iliyozinduliwa jijini Dar es Salaam Jumatatu wiki hii, imeibua mambo ambayo ‘yatawang’ata’ na ‘kuwapuliza’ Wa tanzania iwapo yataridhiwa katika mchakato uliosalia wa kupata Katiba Mpya.

Wakati vichwa vya habari vilivyotamba kwenye vyombo mbalimbali vya habari nchini vilihusu zaidi yaliyomo kwenye rasimu hiyo, tafsiri ya yaliyomo ndiyo itakayoumiza na kupoza.

Raia Mwema linaeleza mambo ambayo yataumiza na kuwapuliza (kuwapoza) Wa tanzania kutoka kwenye rasimu hiyo.

Bunge la Tanzania

Miongoni mwa majengo ya gharama kubwa katika historia ya Tanzania ni lile la Bunge lililopo Dodoma. Lilipozinduliwa takribani miaka nane iliyopita, lilikuwa na thamani ya Sh. bilioni 30. 

Hata hivyo, rasimu inapendekeza uwepo wa wabunge 75 tu katika Bunge la Tanzania. Kwa lilivyo, jengo la sasa linaweza kuchukua wabunge hadi 400.

Kwa vyovyote vile, wabunge 75 wa Serikali ya Shirikisho, watapwaya katika jengo hilo la kipekee hapa nchini. 

Kutokana na mambo mengi ya msingi kuamuliwa katika Bunge la Muungano, ni wazi litakalokuwa Bunge la Tanzania Bara (Tanganyika) halitakuwa na wabunge wengi kama hili la sasa.

Pia, hakutakuwapo na wabunge kutoka Zanzibar katika Bunge la Tanganyika jambo litakalopunguza idadi ya wabunge wanaoingia katika jengo.

Mwaka mmoja tu uliopita, zilikuwapo taarifa za kutaka kuongeza viti ndani ya jengo hilo ili kupisha ongezeko la wabunge wengine.

Rasimu hii inafuta kabisa uwezekano wa hilo kutokea. Serikali ianze kuangalia ni kwa vipi italitumia kwa faida ya taifa jengo hilo la kisasa kwa vile haliwezi kuachwa likawa jengo lisilo na faida yoyote (White Elephant).
Ubunge kwa wasanii na vijana

Katika miaka ya karibuni, kumekuwepo na ongezeko kubwa la vijana na wasanii ambao wana ndoto za kuwa wabunge. Hili lilikuwa limetokana na mafanikio waliyoyapata akina Zitto Kabwe, Joseph Mbilinyi (Sugu), Vicky Kamata na wengine katika chaguzi zilizopita.

Rasimu inapendekeza mfumo mpya ambao Tanzania Bara itakuwa na majimbo 25 tu ya uchaguzi. Idadi hiyo inakaribiana na namba ya mikoa ambayo iko Tanzania Bara kwa sasa.

Maana yake ni kwamba kila mkoa utatoa wabunge wawili tu katika Bunge la Muungano (mwanamke na mwanaume), mfumo ambao unafanana na ule wa Marekani ambako, kila Jimbo (state) linatoa maseneta wawili wa kuchaguliwa ingawa hakuna masharti wagombea hao wawe wa jinsia tofauti kama inavyopendekezwa hapa nchini.

Kwa muundo huo, maana yake ni kwamba itakuwa vigumu kwa vijana na wasanii kupenya kuliko kwenye mfumo wa majimbo ulioko sasa, ingawa pia wanaweza kujipenyeza kwa kadiri ya fursa itakayojitokeza kwenye Bunge la Tanganyika ambako majimbo yake yanaweza kubadilishwa mipaka tofauti na ilivyo sasa, huku idadi ya majimbo ikitarajiwa kupunguzwa.

Mfano. Kijana anayechipukia katika siasa Mkoa wa Kilimanjaro anatakiwa kuwashinda kwa kura Freeman Mbowe, Philemon Ndesamburo na Joseph Selasini ili awe mbunge wa Kilimanjaro kwa wanaume, kama mkoa utageuzwa kuwa jimbo.

Kijana anayetaka ubunge kupitia mkoa wa Mbeya itabidi ashindanishwe na akina Dk. Harrison Mwakyembe, Profesa Mark Mwandosya, Victor Mwambalaswa na wengineo.

Msanii anayetaka ubunge Mkoa wa Kagera inabidi ashindanishwe na kwa mfano, Balozi Khamis Kagasheki, Profesa Anna Tibaijuka, Deogratias Ntukuzimana na wengine mashuhuri.

Inapouma zaidi Katiba hii mpya ni ukweli kwamba zaidi ya nusu ya wabunge waliopo sasa katika Bunge hilo hawatakuwepo katika Bunge lijalo hasa Bunge la Jamhuri. Hapa, watu wengi wataumia.

Gharama za uendeshaji

Rasimu inapendekeza kuwepo kwa mabunge matatu kwa maana ya lile la Zanzibar, Tanzania Bara na la Muungano. Maana yake ni kwamba kutakuwapo na maspika watatu, manaibu wao watatu, makatibu wa Bunge watatu na watumishi wengine.

Ni wazi gharama za uendeshaji zitaongezeka maana uzoefu umeonyesha kwamba hakuna mbunge atakayetaka aonekane wa kiwango cha chini kuliko mwenzake.

Salama pekee ni iwapo waundaji wa Bunge la Tanzania Bara (Tanganyika) wataweka masharti ya uundwaji wa Bunge dogo na la gharama nafuu.

CHADEMA na CUF

Kutokana na rasimu ya Katiba, ni wazi Chama Cha Wananchi (CUF) kitaelekeza nguvu zake zaidi visiwani Zanzibar kuliko Bara.

Vyama vingine vya upinzani vya Tanzania Bara vitapata shida zaidi kupenya Zanzibar kuliko ilivyo sasa kutokana na hali ya kisiasa ilivyo visiwani humo.

CHADEMA nayo itawekeza zaidi Bara kuliko Zanzibar. Chama pekee ambacho kitafaidika na muundo wa serikali tatu ni Chama Cha Mapinduzi ambacho kina ushawishi pande zote za Muungano. Ni maumivu kwa CHADEMA na CUF.
Serikali ya Tanzania Bara


