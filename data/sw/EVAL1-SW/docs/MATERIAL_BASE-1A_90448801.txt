Ujio wa Xi Jinping na siri ya mafanikio ya China
Mar 27, 2013

RAIS wa China Xi Jinping amefanya ziara ya kihistoria hapa nchini, kuwa ziara yake ya kwanza barani Afrika mara baada ya kuwa Rais wa China. Kuna matarajio mengi kuhusiana na ushirikiano wetu wa kihistoria.
Hata hivyo, wenzetu China wanajua wanataka nini Afrika. Nahofia kuwa Wa tanzania hatujakaa kujiuliza kwa kina juu ya tunachotaka kutoka kwa Wachina, na hususan kwenye mahusiano yetu na China.
Kuna wakati iliandikwa magazetini; "Reli ya Tazara kuboreshwa." Habari ile iliambatana na picha za Wa tanzania wenye nyuso za furaha.
Tukio lile linaacha tafsiri nyingi. Kwa wengi wetu, lile haliwezi kuwa tukio la furaha. Hakika ni tukio la huzuni kubwa. Baada ya miaka 50 ya Uhuru wetu, hatuwezi kumudu kuboresha reli yetu wenyewe tuliyosaidiwa kwenye ujenzi wake tangu miaka ya 1970.
Jambo hilo haliwezi kuwa ni jambo la kujivunia hata kidogo. Ni fedheha! Ikumbukwe kuwa Wachina wengi waliletwa siku hizo kujenga reli wakijua kuwa sisi ni taifa changa la kijamaa, na walihitaji kutusaidia.
China ya leo imebadilika. Inawezekana wakawa wanataka kumiliki reli yetu. Naam. Nyapara atageuka mmiliki! Na katika hali ya sasa, hakika baadhi ya Wachina hawa waliokuwa wanajenga reli wakati ule, wakageuka wakati huu na kuwa nyapara. Kazi ya kutusimamia sisi.
Kampuni nyingi za kigeni katika nchi zetu, zinamilikiwa na raia wa mataifa yaliyotutawala huko nyuma. Wageni hawa wakija huku kwetu, wanaajiri raia wa mataifa yao kuja kusimamia vitega uchumi vyao.
Kuja kufanya kazi za nyapara. Kuja kutusimamia kama walivyosimamiwa babu zetu wakati wa ujenzi wa ‘Reli ya Mkoloni.’

Tukirudi kwa ndugu zetu hawa Wachina, nao si muda mrefu wamepata uhuru wao. Lakini, uzalendo na uchungu kwa nchi yao, umewafanya nao waanze kuwa na ‘Vikoloni’ vyao hapa duniani.
Hakika, siri kubwa ya mafanikio ya China ni uzalendo na uchungu kwa taifa lao. Wachina wanajivunia China yao. Katika nchi zetu za Kiafrika, viongozi wanaona fahari kuendeshwa au kuendesha magari yaliyotengenezwa Marekani, Ungereza na Japan. Ni yale magari ya kifahari na ya gharama kubwa. Wahenga walinena; Mvunja nchi, ni mwananchi na kinyume chake.
Inasemekana kampuni ya Kichina inapopewa zabuni ya kujenga daraja na Serikali yao, basi Mchina mwenye kampuni atahakikisha kuwa asilimia kumi ya fedha hizo inaingia mfukoni mwake, lakini asilimia tisini ya fedha itajenga daraja.
Mchina hapo anaiangalia China kwanza, na si maslahi yake. Anajivunia China yake na anataka iwe na madaraja mazuri na imara kushinda ya nchi shindani. Lakini mpe zabuni Mtanzania ajenge daraja.
Mkandarasi wa Kitanzania atahakikisha anaajiri ndugu zake na vibarua anaowalipa ujira wa kukatisha tamaa. Atahakikisha pia mifuko ya sementi ya kujengea daraja hilo itoshe pia kumalizia au kujenga nyumba yake mpya ya wageni.
Ni nyumba yake binafsi. Hajali, hata kama wageni wake wanapita kwenye barabara yenye mashimo na daraja bovu ili mradi tu amejijengea nyumba murua na ya kisasa.
Na labda hapo ndipo ilipo tofauti kubwa ya kifikra na kimtazamo baina ya Mchina na Mtanzania. Mchina anaiangalia China kwanza wakati Mtanzania anajiangalia yeye kwanza.
Huko nyuma, hata sisi tulianza vizuri. Kulikuwa na maadili ya kiutendaji yaliyokuwa yakifuatwa. Waliokiuka, waliadhibiwa kwa mujibu wa sheria. Ikafika mahala tukatoka nje ya reli. Tukaruhusu wahalifu wafanye uhalifu wao wa kuteketeza na kuhujumu mali za umma mchana wa jua kali.
Ikumbukwe, kati ya mifano mingi. Huko nyuma tulikuwa na ATC- Shirika letu la Ndege. Tunaambiwa wajanja wachache walikuwa wanatengeneza tiketi za kusafiria katika nchi ya Uingereza.
Tuliona ndege za ATC zikijaa na abiria kubaki. Kumbe, abiria wote wale walikata tiketi za ‘wajanja ujanja.’ ATC ikafilisika. Shirika letu la Reli, TRL, huenda nalo limefikwa na yale yaliyoikumba ATC.
Leo tuna wanaotaka kupigiwa kura kwa kuahidi ‘kufufua na kufufua’ hiki na kile. Hakuna anayewaahidi wapiga kura kuwa anataka madaraka ili akawashughulikie ‘wauaji.’

Na waliotelekeza na kuyaua mashirika yetu, wengi wao bado wapo hai. Yawezekana kabisa kwamba baadhi yao walikuwepo kushuhudia ‘makubaliano ya China kuboresha reli ya Tazara.’

Huenda pia ni kweli kwamba ni uboreshaji wa kwanza. Maana, maboresho yote huko nyuma yalikuwa ‘maboresho hewa!’ Yawezekana sehemu kubwa ya fedha za mauzo ya tiketi ziliishia mifukoni mwa wajanja.
Kwa hakika kabisa, haya ni maradhi kwetu. Tunaugua ugonjwa wa kutelekeza mali zetu.


