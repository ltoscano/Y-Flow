
Kilimo na hatma ya uchumi wa Tanzania VIII May 30, 2012

WAKATI nafunga makala yangu niliahidi kuwa ningejibu hoja zinazoweza kutolewa kupinga ufanisi wa mkakati wa mlipuko wa nafaka ninaopendekeza kama njia ya kukuza uchumi na kuondoa umasikini Tanzania.
Katika sehemu hii nitaonyesha kuwa hoja hizo si za msingi iwapo tutakuwa na utashi na nia ya dhati ya kuondoa Wa tanzania katika lindi la ufukara. Katika kufafanua hoja hizo nitatumia mtindo wa hoja na majibu. 
Hoja (1). Nafaka itarundikana katika maghala na kuathiri mfumo mzima wa uzalishaji na uuzaji wake nchini.
Kwa hoja hiyo hapo juu maana yake ni kwamba nafaka itakosa soko hivyo kurundikana ghalani. Hilo haliwezi kutokea kwa vile lengo la mlipuko wa nafaka ni kufanya Tanzania kuwa ghala la nafaka katika ukanda wa Mashariki na Kusini mwa Afrika.
Hata bila kuwa na mkakati huo tayari ishara zinaonyesha kwamba mataifa yanayotuzunguka yanatutegemea kwa chakula. Amri za viongozi wetu za kuzuia chakula kuvuka mipaka kwenda nchi jirani ni ushahidi wa kuwapo kwa fursa kubwa ya soko katika nchi hizo.
Nitoe picha kidogo juu ya fursa zilizopo za kuuza nafaka katika eneo letu.
Mwaka jana Kenya iliiomba Tanzania iiuzie tani 160,000 za mahindi. Tanzania ilisema hicho ni kiasi kikubwa mno, haiwezi. Na hii ni kweli kwa sababu Hifadhi ya Chakula ya Taifa (NFRA) ina uwezo wa kuhifadhi tani 150,000 tu ikijaa.
Kwa mila za Kiafrika ambazo kumnyima mtu kitu ni jambo lisilokubalika kijamii, Serikali iliiuzia Kenya tani 4,000 tu kati ya tani 160,000 ilizokuwa imeomba.
Kulingana na takwimu zinazotolewa na taasisi ya biashara ya mazao ya kilimo katika eneo hili la Afrika (Regional Agricultural Trade Intelligence Network – RATIN), bei ya tani moja ya mahindi Mei 2008 ilikuwa dola 349 (Nairobi), dola 303 (Kampala), dola 276 Kigali, na dola 291 (Dar es Salaam).
Kumbe tungekuwa na hifadhi ya nafaka ya kutosha, kwa bei ya dola 291 kwa tani, Tanzania ingejipatia dola za Marekani zipatazo milioni 46.6, sawa na shilingi bilioni 61.5 kutokana na kuuza mahindi Kenya tu.
Si hivyo tu, mwezi huu wa Januari 2009 Kenya imetangaza kwamba inahitaji msaada wa chakula kiasi cha magunia milioni 10 (tani milioni moja) ya mahindi.
Hizo ni fedha nyingi sana ambazo kama tungekuwa tumejipanga vizuri zingekuja Tanzania.
Pia, kulingana na takwimu za Kituo cha Mchele cha Afrika (Africa Rice Center – WARDA), mahitaji ya mchele katika bara la Afrika yanaongezeka kwa kiwango cha asilimia 6 kwa mwaka – kikiwa kiwango cha juu kabisa kuliko sehemu yoyote duniani. Hata sehemu ambazo mchele si chakula cha asili, ulaji wake umeongezeka kufikia kilo 15 kwa mtu kwa mwaka.
Kwa eneo la Afrika kusini mwa Jangwa la Sahara, ulaji wa mchele unaongezeka kwa asilimia 5.3 kwa mwaka, wakati uzalishaji unaongezeka kwa wastani wa asilimia mbili tu kwa mwaka. Ili kukabiliana na ongezeko la mahitaji ya mchele, ununuzi wa mchele wa nje unaongezeka kwa asilimia 8.4.
Kiwango hiki cha ununuaji wa mchele wa nje ni sawa na asilimia 20 ya manunuzi yote ya mchele duniani. Kwa kuangalia mwenendo huu wa mambo, Afrika kusini mwa Jangwa la Sahara inatumia zaidi ya dola za Marekani bilioni 1.5 (shilingi za trilioni 2.0) kila mwaka kwa kununua mchele tu. Kwa mfano, Afrika Kusini peke yake inaagiza karibu tani 800,000 kila mwaka ambazo ni sawa na dola za Marekani milioni 244 (shilingi bilioni 322).
Hivi kweli tukiamua kama nchi, tunashindwa kutengeneza mpango utakaowezesha Tanzania kupata angalau nusu ya mabilioni hayo, ambayo kwa sasa yanaishia nchi za kusini mwa Asia za Vietnam, Thailand, Pakistan au India? Tunaweza.
Tanzania ina ukubwa wa kilometa mraba zipatazo 945,000. Katika hizo, asilimia 46 inafaa kwa kilimo. Lakini ni asilimia 23 tu inayolimwa kwa sasa. Pia, asilimia 70 ya eneo linalofaa kwa kilimo inaweza kuzalisha mchele, lakini ni hekta 300,000 tu ndizo zinazolimwa mchele kwa sasa, zikizalisha karibu tani 450,000 kwa mwaka ikiwa ni wastani wa tani 1.5 kwa hekta (ukilinganisha na tani 4-6 kwa hekta katika nchi za Asia). Mahitaji ya mchele Tanzania ni karibu tani 600,000 kwa mwaka. Kwa hiyo kila mwaka Tanzania inakuwa na uhaba wa mchele wa karibu tani 150,000.
Kwa mantiki hiyo, iwapo Tanzania ingejipanga vizuri ikaongeza eneo la uzalishaji wa mpunga kwa asilimia 50 na uzalishaji kwa hekta kufikia angalau tani 3, nchi inaweza kupata tani 1,350,000 kwa mwaka.
Kwa vile mahitaji ya ndani ni tani 600,000 basi tutakuwa na ziada ya tani 750,000, ambazo tunaweza kuuza nje na kujipatia karibu dola za Marekani milioni 225 kwa mwaka sawa na shilingi bilioni 297.
Hali ni hiyo hiyo katika uzalishaji wa ngano. Kuna kampuni moja ya kusindika ngano Dar es Salaam ambayo mahitaji yake ni tani 600,000 kwa mwaka. Lakini uzalishaji wa ngano Tanzania ni karibu tani 80,000 kwa mwaka. Hata kama kampuni hiyo ingekuwa ndiyo mnunuzi pekee wa ngano yote nchini bado ingelazimika kuagiza nje karibu tani 520,000 kila mwaka.
Pia, iwapo tutakuwa na nafaka ya kutosha katika maghala yetu uwezekano wa kuibuka kwa wajasiriamali wa kusindika nafaka kwa matumizi mbalimbali ya binadamu na wanyama ni mkubwa. Ninachotaka kuonyesha hapa ni kwamba suala la kukosa soko la mazao yatakayokuwa yamehifadhiwa katika maghala yetu kwa mkakati wa mlipuko wa nafaka halitakuwapo; mahitaji ya nafaka Afrika ni makubwa mno.
Lakini hata kama masoko ya nje yatakuwa shida kidogo, bado tunaweza kuhimiza soko la ndani kwa kuwa na programu za matumizi ya nafaka. Kwa mfano, Serikali inaweza kuanzisha programu ya watoto wote wa shule za msingi na sekondari za kutwa kupata chakula cha mchana shuleni.
Unaweza kufanya hesabu mwenyewe uone ni tani ngapi kwa mwaka zitahitajika kulisha watoto wetu, na hivyo kutoa soko la uhakika kwa nafaka. Hata hivyo, Shirika la Mpango wa Chakula Duniani (WFP) na Shirika la kuhudumia Wakimbizi (UNHCR) wanaweza kuwa wanunuzi wakubwa wa nafaka yetu kwa ajili ya kusambaza maeneo mbalimbali yenye shida za chakula duniani.
Hoja (2). Serikali itatoa wapi fedha kugharimia ujenzi wa maghala, kununua na kutunza nafaka yote hiyo?
Anayeuliza swali hilo atuambie Serikali sasa hivi inatumia bilioni ngapi katika kugharimia utitili wa programu na miradi mbalimbali isiyozaa matunda yoyote ya maana. Jiulize ASDP na AMSDP zitatumia bilioni ngapi. Gharama za programu hizi zinajulikana lakini sina hakika kama umma unatakiwa kujua, kwa hiyo sitazitaja.
Yatosha tu kusema kwamba kwa wale wanaosikiliza hotuba za viongozi siku hizi, watakuwa wamekwisha kusikia ahadi za mabilioni yatakayotumika kati ya sasa na mwaka kesho katika kile wanachokiita kuendeleza kilimo.
Kuna wakati Waziri wa Kilimo wa awamu ya kwanza ya Serikali ya sasa, alitamka kwamba Serikali ilikuwa na mpango wa kutumia trilioni 3.2 katika sekta ya kilimo kwa kipindi cha miaka saba kuanzia 2006. Fedha hiyo inayotengwa chini ya mpango wa Basket Fund inatosha kabisa, kinachogomba ni namna ya kuitumia kwa tija.
Isitoshe, katika mpango ninaopendekeza gharama itakuwa mwanzoni tu (seed money), baada ya hapo mpango utajigharimia wenyewe. Nafaka itakuwa inauzwa kwa wafanyabiashara wa ndani na nje ya nchi. Fedha itakayopatikana inatosha kabisa kufanya mpango ujiendeshe wenyewe kuliko ilivyo sasa ambapo mabilioni yanamwagwa tu kila mwaka.
Hoja (3). Serikali huwa zina urasimu sana na hivyo ufanisi wake huwa ni mdogo.
Ndiyo maana huwa zinashauriwa kujitoa katika shughuli za moja kwa moja katika uchumi. Iwapo mpango huu utaanzishwa chini ya usimamizi wa serikali utashindwa.
Ni kweli ufanisi wa serikali zote ulimwenguni huwa ni mdogo ukilinganishwa na sekta binafsi. Nchi makini kama Ufaransa iliwahi kuwa na chuo maalumu cha kufundisha watumishi wa serikali. Pia katika nchi hiyo si kila mtu alikuwa anaweza kuajiriwa katika utumishi wa umma. Ilibidi mtu awe na uwezo wa ziada kiakili ili kuajiriwa serikalini. Lengo lilikuwa ni kuongeza ufasini katika shughuli za serikali. Lakini bado ufanisi wa shughuli za serikali Ufaransa uko chini kuliko mataifa mengine yaliyoendelea duniani.
Ili kukwepa tatizo hilo, mpango ninaopendekeza hautaendeshwa na Serikali moja kwa moja. Itaundwa bodi ya nafaka, ambayo itakuwa ni wakala wa Serikali yenye uhuru wa kufanya maamuzi na kuyatekeleza katika kuhakikisha mpango huu unafanikiwa. Na hili linawezekana; rejea mfano wa Bodi ya Kakao ya Ghana niliotoa katika sehemu ya tatu ya makala.
Isitoshe, Bodi itafanyakazi pamoja na sekta binafsi kwa mtindo wa ubia (public-private-partnership – PPP). Wadau wataainisha maeneo yenye mianya ya bodi kukosa ufanisi na hayo yatashughulikiwa na sekta binafsi. Kwa mfano, shughuli za kutunza maghala, usafirishaji wa nafaka kutoka mashambani, bima, n.k., zinaweza kusimamiwa na sekta binafsi kwa niaba ya bodi.
Hoja (4). Mpango huu utavamiwa na wafanyabiashara wakubwa ambao watakuwa wananunua nafaka toka kwa wakulima kwa bei ya chini na kuiuza serikalini kwa bei nzuri, hivyo umasikini hautapungua.
Hili halitawezekana kwa vile huu ni mkakati maalumu wa kuongeza kipato kwa wakulima masikini. Taasisi za kiraia (civil societies) zenye uzoefu wa kujenga value chain kwa ajili ya maendeleo ya wanyonge zitahusika moja kwa moja kuwapanga wakulima katika vikundi vya uuzaji wa nafaka na kuvisaidia kufanyakazi kwa pamoja na wadau wengine kwa njia ambayo itamnufaisha kila mdau. Hapa wadau namaanisha wauzaji pembejeo, watoa mikopo, wasafirishaji, watafiti, wagani, Bodi ya Nafaka, na watoa huduma mbalimbali.
Bodi haitanunua nafaka kutoka kwa mtu binafsi, itanunua kutoka kwa vikundi vilivyo andikishwa na vinavyojulikana kwake tu, hivyo mwanya wa wafanyabiashara wakubwa kujineemesha hautakuwapo.
Hoja (5). Kukazania sana mazao ya aina moja (nafaka) ni kuhatarisha usalama wa nchi kwani iwapo mazao hayo yakishindwa kustawi kwa sababu ya hali ya hewa; nchi itakuwa katika wakati mgumu.
Kumbuka nilieleza kuwa maghala yatakayojengwa yawe na uwezo wa kutunza nafaka kwa miaka mitatu au zaidi. Na hili linawezekana. Sehemu kubwa ya nafaka ya msaada ambayo nchi yetu hupata wakati wa uhaba wa chakula, inakuwa imetunzwa kwa miaka kadhaa katika maghala ya nchi za wafadhili. Katika wakati wowote Bodi itahakikisha kwamba nchi inakuwa na nafaka ya kujitosheleza kwa miaka mitatu na zaidi kuliko hivi sasa tunapotangaziwa nafaka iko ya kutosha kwa miezi mitatu iwapo nchi itakumbwa na ukame. Hata hivyo iwapo mpango huu utakuwa umesukwa vizuri, kilimo cha umwagiliaji kitakuwa kipengele muhimu sana.
Hoja (6). Iwapo fedha ya Serikali itaelekezwa katika mazao machache itakuwa si haki kwa wasiozalisha nafaka, na isitoshe nchi inahitaji mazao ya aina zote si nafaka tu.
Nilisema katika sehemu ya sita kuwa mazao ya kundi la (ii) – (iv) katika mgawanyo wa mazao niliopendekeza serikali itaziongezea nguvu taasisi makini za kiraia zinazojishughulisha na value chain development ili zipanue huduma yake katika mazao mengi zaidi sehemu mbalimbali za nchi.
Pia, kwa vile watakaokuwa wanazalisha nafaka watakuwa hawana muda wa kuzalisha mazao mengine, basi watakuwa ni soko zuri kwa wale wanaozalisha mazao mengine sehemu mbalimbali za nchi. Wanaozalisha nafaka watahitaji kabeji, nyanya, ndizi, kunde, maziwa, nyama, n.k., ambavyo watavipata kutoka kwa wakulima wengine wasiozalisha nafaka. Si hilo tu, wazalishaji nafaka watahitaji huduma nyingine nyingi tu watakazopata toka kwa wengine.
Kwa hiyo utaona kwamba kumbe fedha itakayokuwa inalipwa kwa wakulima wa nafaka itakuwa inakwenda kwa makundi mbalimbali ya watu katika nchi wakiwamo wakulima wasiolima nafaka, waganga wenye zahati binafsi, shule binafsi, wasafirishaji, wachazaji mipira, wasambazaji pembejeo, wanasheria, mahoteli na migahawa, ikiwamo Serikali yenyewe kwa njia ya kodi.
Kwa hali hiyo hata dhana ya uchangiaji katika huduma mbalimbali za kijamii itakuwa na maana, si kipindi hiki ambacho watu wanahangaika kutafuta mlo wa siku, wanaugulia majumbani, wanashindwa kununua sare za watoto wao, lakini wanaambiwa wachangie shughuli za maendeleo – ni mateso tupu. Ingawa huwa inaripotiwa kuwa wananchi wamejitolea wenyewe kuchangia, uzoefu wangu wa kutembelea sehemu mbalimbali za vijijini unapingana na taarifa hizo; michango inachukuliwa kwa nguvu na watawala.


