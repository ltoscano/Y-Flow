Kwa nini CCM yahofia miiko ya uongozi kwenye Katiba?
Jul 24, 2013 by Raia Mwema in Katiba Mpya

WIKI iliyopita niliandika kwamba ni ujinga kuamini kuwa tunaweza kuwaacha Wa tanzania, takriban asilimia 85, wakiogelea kwenye umasikini mkubwa, na kisha tukaendesha nchi kwa kuwaonea wanyonge, halafu bado tukatarajia kuendelea kuishi kwa amani.
Niliandika pia kwamba hata huu uzalendo tunaojaribu, hivi sasa, kuuhamasisha upya kwa Wa tanzania hauwezi kushamiri kwenye uonevu na kwenye pengo kubwa kati ya matajiri na masikini, kwa sababu nao, kama ilivyo kwa amani, hujengeka tu juu ya msingi wa haki na usawa.
Tafakuri yangu hiyo iliwakera baadhi ya watu; huku kadhaa wakisema (kupitia sms zao kwangu) kwamba eti najitia kuwatetea masikini ilhali siujui umasikini wenyewe ulivyo; maana muda wote ninaishi mjini na kufanya kazi inayonipatia kipato kikubwa. Baadhi walishauri niache kuwasemea eti kwa kuwa sistahili.
Nahisi walionishutumu hivyo ni wale Wa tanzania wa kada ya juu au kada ya kati wanaohofu kwamba mabadiliko yoyote katika uchaguzi mkuu ujao (2015), kama vile CHADEMA kukamata dola, yanaweza kuwaondoa katika nafasi ya kufaidi zaidi keki ya taifa kuliko wenzao masikini vijijini. Hao ni wale wanaotamani mambo yabakie hivi yalivyo ili waendelee kufaidika nayo.
Kwao, jibu langu ni kwamba maisha ya umasikini nayaelewa vizuri kwani hata mimi ndiko nilikotokea, na isitoshe, kila mwaka, ninapokwenda likizo kijijini kwangu nashuhudia mwenyewe jinsi umasikini unavyotesa wanavijiji.
Napenda kuwaambia pia kwamba, tangu nijihusishe na uandishi wa habari za mazingira napata fursa nyingi za kutembelea vijiji vingi vya Tanzania, na huko najionea mwenyewe namna ufukara unavyowakatisha tamaa ya maisha wanavijiji wengi.
Nawahimiza watawala wetu nao watembelee vijijini (si Washington, London, Zurich, Dubai tu!) ili washuhudie wenyewe umasikini ulivyokithiri, na wasiishie tu kwenye miji mikuu ya mikoa au wilaya kufungua hiyo inayoitwa ‘miradi ya maendeleo’ – mfano chumba cha darasa. Watembelee vijiji ambako hata kununua robo kilo tu ya sukari ni tatizo kubwa; achilia mbali kumnunulia mtoto sare nzuri ya shule.Watembelee vijiji waweze kujua hisia za wananchi vijijini, shida na raha zao, na zaidi ya yote kupata fursa ya kupima mipango na kauli zao wanazozitangaza mijini kuona kama zina maana yoyote kwa masikini hao vijijini.
Hayo pembeni, nataka leo niandike kidogo kuhusu Rasimu ya Katiba ya Jamhuri ya Muungano wa Tanzania ambayo hivi sasa imefikia hatua ya kujadiliwa na mabaraza mbalimbali ya katiba nchini.
Kilichonichochea kuandika kuhusu rasimu hiyo ni habari nilizozipata kwamba chama tawala CCM hakifurahishwi na suala la miiko ya viongozi kuwekwa katika Katiba kama ilivyopendekezwa kwenye rasimu hiyo. Habari hizo zinasema kwamba wanachama wa CCM kwenye mabaraza hayo ya kujadili rasimu wameelekezwa kupinga suala hilo kuwekwa kwenye Katiba.
Kama habari hizo ni za kweli, basi, zinathibitisha yale ambayo nimekuwa nikiandika mara nyingi kuhusu chama hicho; kwamba viongozi wake wa sasa hawana nia yoyote ya kuwakomboa Wa tanzania kutoka katika umasikini mkubwa walionao na kuiletea nchi yetu maendeleo ya kweli; bali nia yao ni kuendelea tu kukamata dola ili waendelee tu kufaidi keki ya taifa.

Lakini pia zinathibitisha kwamba CCM hakina nia ya kweli kupambana na ufisadi nchini au kujenga maadili mema kwa taifa.
Vinginevyo, sielewi ni vipi chama hiki kikongwe ambacho mwasisi wake, Mwalimu Nyerere, alipigia sana kelele suala la kuheshimu miiko ya uongozi, kiwe ni cha kwanza kupinga suala hilo lisiingizwe katika Katiba yetu mpya. Kwa hakika, ningeelewa kama upinzani ungetoka vyama vingine vya siasa nchini, lakini si CCM!
Mtanzania yeyote makini, na anayeipenda kwa dhati nchi yetu hii atampongeza Jaji Warioba na wenzake katika Tume ya Katiba kwa kuona umuhimu wa kuliingiza suala la miiko ya uongozi katika rasimu ya Katiba.
Kwangu mimi, hilo la miiko ya uongozi na lile la tunu za Taifa, ndiyo mambo makuu yatakayoamua mustaq’bal wa taifa letu pengine kuliko mambo mengine yote ndani ya rasimu hiyo ya Katiba mpya.
Katika rasimu hiyo (sura ya tatu sehemu ya pili) miiko ya uongozi wa umma imezungumziwa kwa kirefu, lakini vifungu vinavyonikuna mimi ni vile vinavyosema kwamba; kiongozi wa umma hatopaswa kutoa au kupokea rushwa, kiongozi wa umma hatopaswa kujilimbikizia mali kinyume cha sheria, na pia kwamba kiongozi wa umma hatopaswa kutumia wadhifa, nafasi au cheo chake kwa manufaa yake binafsi, familia yake, ndugu, jamaa au marafiki zake au mtu yeyote aliye na uhusiano naye wa karibu.


