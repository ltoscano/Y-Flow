
Malawi yalegeza msimamo Nyasa Aug 31, 2012

UJUMBE Tanzania ukiongozwa na mawaziri, Bernard Membe, wa Mambo ya Nje na Ushirikiano wa Kimataifa na Profesa Anna Tibaijuka, wa Ardhi, Nyumba na Maendeleo ya Makazi, umewachanganya Wamalawi kwa kutoa hoja zinazothibitisha utata wa mpaka kati ya Tanzania na Malawi katika eneo la Ziwa Nyasa, Raia Mwema limethibitisha.
Membe na Tibaijuka ambao waliwasili Lilongwe Malawi, kwa ndege maalumu ya serikali, walisababisha mtafaruku mkubwa ndani ya ujumbe wa Serikali ya Malawi, kiasi cha kuwapunguza ‘jeuri’ waliyokuwanayo awali.
Kutokana na hoja za mawaziri hao, kwa mara ya kwanza tangu mgogoro huo uibuke kwa kasi na kuzua hofu ya vita, ujumbe huo wa Malawi ulibadili msimamo wao wa awali wa kupanga kukataa kuacha kuendelea kufanya utafiti wa mafuta katika eneo la Ziwa Nyasa, kama Tanzania ilivyoagiza.
Habari za uhakika zinaeleza kwamba, Membe aliwatisha alipotoa kauli za kujiamini kupita kiasi katika vikao vya ndani, akitanguliwa na hoja za kitaalamu zilizotolewa na maofisa wa Tanzania waliotangulia, akiwamo Katibu Mkuu wa Wizara ya Ardhi, Nyumba na Maendeleo ya Makazi, Patrick Rutabanzibwa na mwenzake wa Mambo ya Nje na Ushirikiano wa Kimataifa, John Haule.
Membe ambaye alielezwa kupata baraka kutoka kwa Amiri Jeshi Mkuu, Rais Jakaya Kikwete, aliwataka Wamalawi kutothubutu kuendelea na utafiti katika eneo la ziwa wakati mazungumzo yakiendelea, hoja ambayo awali Wamalawi walionekana kutaka kuipinga kabla ya ‘kulainika’ na kutii.
Tanzania ilitoa hoja mbalimbali nzito kuthibitisha kwamba mpaka unapita katikati ya ziwa kutoka mpaka wa Malawi na Msumbiji usawa wa latitude nyuzi 9 na 11 hivyo kufanya eneo lote la kaskazini mashariki kuwa mali ya Tanzania.
Katika vikao hivyo, timu ya Tanzania pia iliwasilisha ramani na mipaka iliyotengenezwa na wakoloni wa Kiingereza waliotawala Tanganyika na Malawi ambao walikubaliana kurekebisha mpaka na hivyo kuusogeza hadi katikati ya ziwa kama ilivyo kwa Malawi na Msumbiji.
Wa tanzania pia walipangua hoja ya Malawi iliyoegemea kwenye mkataba uliowekwa na Waingereza na Wajerumani mwaka 1890 wa Anglo-German Agreement ulioweka mpaka kati ya Tanzania na Pwani ya Malawi, kwa kusema kwamba mkataba huo huo unataka kuwapo tume ya pamoja kurekebisha mipaka iliyotajwa, jambo ambalo limekwisha kufanyika katika maeneo mengine yaliyotajwa na sehemu zote mpaka umewekwa katikati ya maji.
Kauli ya kiongozi wa timu ya Malawi, Waziri wa Mambo ya Nje wa nchi hiyo, Ephraim Mganda Chiume, kwamba wanataka kulimaliza tatizo la mpaka eneo la Ziwa Nyasa moja kwa moja ili waweze “kuendelea na shughuli za maendeleo bila woga”, inaashiria, kwa mujibu wa baadhi ya wajumbe walioshiriki kikao hicho cha majadiliano kwamba, kwa sasa Malawi wamebadili msimamo mkali wa awali.
“Sisi (Wamalawi) tunataka suala hili tulimalize kabisa ili tuweze kuendelea na shughuli zetu za maendeleo bila woga. Tunashukuru viongozi wetu wakuu, Rais Joyce Banda na Rais Jakaya Kikwete, kwa kuweka msimamo kwamba tutamaliza tatizo hili kwa amani,” alisema Chiume, kwa waandishi wa habari mara baada ya kumalizika sehemu ya pili ya mazungumzo ya viongozi hao, yaliyotanguliwa na majadiliano ya kina yaliyofanywa kwa siku kadhaa na timu ya wataalamu kutoka pande zote mbili.
Habari za ndani ya vikao hivyo, zinaeleza kwamba hali ya wasiwasi imezidi kutanda miongoni mwa Wamalawi, ambao tofauti na Wa tanzania wao walimuingiza katika mazungumzo Waziri wa Ulinzi, Ken Kandodo, akiwa na timu ya maofisa wa ngazi ya juu wa Jeshi la Malawi. Tanzania iliwakilishwa na Membe na Profesa Tibaijuka, pamoja na wataalamu wa Wizara ya Maji na Wizara ya Katiba na Sheria.
Hata hivyo, taarifa zinaeleza kwamba kuingia kwa Waziri wa Ulinzi wa Malawi ni mkakati wa kisiasa zaidi kutokana na Waziri huyo ambaye ni Mbunge wa Kasungu Kati kuelezwa kuwa na nia ya kutaka kuwania urais wa nchi hiyo mwaka 2014, akitarajiwa kuchuana na Rais Joyce Banda, aliyechukua nafasi ya Marehemu Dk.
Bingu Mutharika. Imeelezwa kwamba siasa za ndani ya Malawi zichochea tatizo la mpaka na Tanzania. 
Wataalamu wa Tanzania na Malawi walianza mazungumzo jijini Dar es Salaam kabla ya kuendelea nchini Malawi katika mji wa Mzuzu na baadaye Lilongwe bila kufikia muafaka kutokana na kutokamilika kwa taarifa za wanasheria wa pande zote mbili waliotakiwa kutoa tafsiri ya mikataba iliyopita.
Tayari Tanzania imekwisha kutangaza kwamba italinda mipaka yake kwa gharama yoyote na kuionya kampuni inayofanya utafiti wa mafuta na gesi katika Ziwa Nyasa kuacha kurusha ndege zake kwenye anga la ziwa hilo, upande wa Tanzania.
Baada ya kuibuka kwa tofauti hizo, ilikubalika kwamba pande zote zikutane ili kumaliza mgogoro huo kwa njia ya diplomasia pamoja na kuzuia kauli za kuchochea jazba kupitia kwa wanasiasa na vyombo vya habari vya nchi zote mbili.


