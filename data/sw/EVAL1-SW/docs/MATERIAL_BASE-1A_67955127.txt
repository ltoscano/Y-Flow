Membe aipaisha Tanzania
Nov 23, 2013

WAZIRI wa Mambo ya Nje na Ushirikiano wa Kimataifa, Benard Membe, ameteuliwa kuongoza kamati yenye nguvu ya Mawaziri wa Nchi za Jumuiya ya Madola (CMAG) katika mkutano uliomalizika nchini Sri Lanka wiki iliyopita. 

CMAG ni kamati iliyoundwa katika mkutano wa mwaka 1995 uliofanyika Auckland, New Zealand na pamoja na mambo mengine ndiyo kamati pekee iliyopewa nguvu ya kusimamisha uanachama wa nchi yoyote ndani ya Jumuiya ya Madola.

Kwa uteuzi huo, Membe anakuwa Mtanzania wa kwanza kupata wadhifa huo na atakuwa nao kama Mwenyekiti kwa kipindi cha miaka miwili hadi utakapofanyika mkutano mwingine wa viongozi wa jumuiya hiyo.

Akizungumza na Raia Mwema kuhusu uteuzi huo, Membe alisema amepokea kwa mikono miwili heshima hiyo kwa vile inaonyesha heshima kubwa si kwake binafsi bali kwa Tanzania na Wa tanzania wote.

“Hii nafasi mara nyingi huchukuliwa na mawaziri kutoka nchi zilizoendelea kwa sababu hii ni taasisi yenye nguvu sana. Si jambo la kawaida na ndiyo maana tumefarijika sana,” alisema.

Uteuzi wa Membe ni wa kwanza kufanywa kwa kiongozi kutoka katika Bara la Afrika katika miaka ya karibuni na kupewa kwake nafasi hiyo kunaonyesha msuli wa kidiplomasia ambayo Tanzania inao kwa sasa.

Taarifa ambazo gazeti hili imezipata zinasema kwamba sifa za Membe zilitokana na namna alivyofanikisha ujio wa marais wawili maarufu duniani; Barack Obama wa Marekani na Li Jinping wa China, na mapokezi ambayo waliyapata viongozi hao hapa nchini yalikuwa yakionyeshwa sana na Shirika la Utangazaji la Ungereza (BBC) katika kipindi cha kuelekea mkutano huo wa Sri Lanka.

CMAG hufanya kazi zake kwa kufuata misingi ya Azimio la Harare ambayo ndiyo nguzo kuu ya inayoongoza falsafa ya jumuiya hiyo ya nchi zilizowahi kutawaliwa na dola ya Uingereza.

Azimio la Harare, pamoja na mambo mengine, linakataza nchi wanachama wa jumuiya hiyo kutochochea ubaguzi, kuhimiza soko huria, kuchochea ukuaji wa uchumi na kuchochea utawala wa sheria.

Kwa mujibu wa taratibu za jumuiya hiyo, kamati hiyo huundwa kila baada ya miaka miwili wakati wa Mkutano wa Wakuu wa Nchi za Madola (CHOGM) na mawaziri huchaguliwa kutoka miongoni mwa nchi nane zinazounda jumuiya hiyo.


