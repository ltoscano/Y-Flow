Mbeya City msiige ya Tembo…
Nov 20, 2014

JUMA Mwambusi, kocha aliyejizolea umaarufu msimu uliopita kutokana na maajabu ya kisoka aliyoyafanya kupitia Klabu ya Mbeya City, kutoka jijini Mbeya, ameachia ngazi kukinoa kikosi hicho kutokana na kuanza vibaya msimu huu.
Akizungumza na kituo kimoja cha redio hivi karibuni, baada ya kutangaza kuondoka kwenye majukumu hayo, Mwambusi alisema ameamua kufanya hivyo baada ya kuona malalamiko yamekuwa mengi dhidi yake.
Katika mechi saba walizocheza kwa msimu huu wameshinda mechi moja tu tena kwa bao moja la penati dhidi ya JKT Ruvu, wamepoteza mechi nne na kutoa suluhu mbili.

Mpaka sasa hakuna anayejua tatizo liko wapi, wachezaji ni walewale wameongezeka wachache ambao miongoni mwao ni Themi Felix na Erick Mawala, asilimia kubwa ni wachezaji walewale waliokuwa gumzo, walioisaidia timu yao kucheza mechi 26 msimu na kupoteza mechi tatu tu.
Kumbukumbu zinaweka wazi kuwa timu hiyo ilinusa Ligi Kuu ya Vodacom Tanzania Bara kwa mara ya kwanza msimu wa 2013/14, lakini mzunguko wa kwanza walifanikiwa kucheza mechi 13 bila kupoteza hata moja. Hizo mechi tatu walianza kupoteza mzunguko wa pili ambapo Coastal Union, Azam FC na Yanga SC ndiyo timu pekee zilizofanikiwa kutikisa nyavu za Mbeya City.
Lakini mbali ya yote, walifanikiwa kushika nafasi ya tatu chini ya Azam FC na Yanga, si jambo dogo kupambana na timu zilizoanza kushiriki ligi kabla ya uhuru halafu kuibuka kidedea.

Kutokana na mafanikio ya msimu uliopita, kampuni nyingi zilijitokeza kuomba kuidhamini wakiamini ni timu inayotajwa na wapenda soka wengi nchini, kutokana na mafanikio waliyoyapata miongoni mwa maajabu yaliyojitokeza ni wakazi wa Mbeya kujisikia furaha kutangaza kuwa wana asili ya Mbeya.
Hata wale waliokimbia kwao miaka mingi, wakaanza kutamani kurudi nyumbani kipindi timu hiyo inaposhughulika katika uwanja wa Kumbukumbu ya Sokoine mjini Mbeya na kufanya vizuri msimu uliopita.
Imekuwaje mambo yamebadilika ghafla, wale mashabiki waliokuwa na ‘wazimu wamekwenda wapi, timu imeachwa kwenye mataa baada ya kufanya vibaya’ kwenye mechi saba tu za awali bila kuzingatia kuna mechi sita za kumaliza mzunguko wa kwanza na mechi 13 za mzunguko wa pili kumaliza msimu.
Huu ndio wakati wa viongozi wa Halmashauri ya Mji wa Mbeya, kukaa pamoja na kutafuta namna ya kujikwamua katika tope zito walilokwama. Hawana sababu za kuiga mienendo ya timu nyingine tulizozizoea kila msimu wanalaumu kwa kila tukio.
Nawaomba wana Mbeya waelewe kitu kimoja kuwa kufungwa ndiyo kukomaa katika ligi yoyote, kwa sababu wao walianza kwa bahati ya mtende kuotea jangwani. Walishinda mfululizo wakadhani hakuna kufungwa, lakini watambue hata zile timu walizozifunga msimu uliopita ziliumia kama wao wanavyoumia sasa hivi.
Mwambusi, ameifundisha timu hiyo kwa miaka isiyopungua mine, haiwezekani matokeo ya miezi miwili yaufanye uongozi na mashabiki kupoteza imani naye.
Kwa sababu taarifa zinasema kocha huyo amejiuzulu, lakini lazima kulikuwa na shinikizo la kujiuzulu kwake.

Je, Mbeya City wameshajiuliza kuwa tatizo ni kocha au wachezaji? Hilo mosi, lakini kuna mengine mengi ikiwemo hujuma za timu pinzani, hilo wamelifikiria au ugeni unawasumbua.
Nawashauri wasimuige tembo kutoa ‘kinyesi kikubwa yale ni maumbile yake. Mbeya City bado wachanga katika ligi, mambo ya kushutumiana ni mabaya, hata ikiwa Mwambusi ameamua kuondoka kwa ridhaa yake lakini uongozi ungetafuta namna ya kumzuia ili upepo huu upite kwanza.

Hilo si jambo la kudharau, kwa sababu timu ipo chini ya halmashauri naamini wana nafasi kubwa ya kufanya uchunguzi wa kitaalamu na majibu yakatumika kujirekebisha hasa ikizingatiwa kwa sasa ligi imesimama.
Binafsi, Mbeya City ni miongoni mwa klabu ninazoziheshimu kwa sababu hazimilikiwi na watu wengi. Maamuzi yanatoka kwa mtu mmoja au taasisi, kinyume na klabu nyingine, ambapo wanachama wana nguvu kuliko viongozi.
Iwapo kuna uwezekano wa kumrudisha Mwambusi wafanye hivyo haraka iwezekanavyo, kabla hajachukuliwa na klabu nyingine kwa sababu naamini watawapa tabu wachezaji waliozoeana na kocha. Kumbuka hata aliyekuwa kocha msaidizi Maka Marwisi, amechukuliwa na klabu ya Panone FC kutoka mjini Moshi inayoshiriki Ligi Daraja la Kwanza.
Bado naamini vijana wa Mbeya wanayo nafasi ya kuendeleza maajabu katika soka, wasiwaaminishe Wa tanzania wapenda soka kuwa mji wa Mbeya timu zao hazina ushindani wa kudumu, kwa sababu katikati ya miaka ya 1980 Tukuyu Stars ilipanda daraja mwaka 1986 na kuchukua ubingwa mwaka huohuo lakini haikudumu kwenye ligi ikashuka mpaka sasa imepotea.
Mwanzoni mwa miaka ya 1990 timu nyingine ya Mbeya, Mecco ilipanda daraja ikafanya maajabu lakini msimu uliofuata ikashuka daraja, sasa sitaki kuaminishwa kuwa Mbeya City nao watakuwa katika mkumbo huo kwa sababu uwezo wanao na zama hizi ni zama za uwazi na ukweli.


