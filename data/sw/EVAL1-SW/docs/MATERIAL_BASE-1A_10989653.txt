
Alitwangwa kama burukenge na dada
POLO wa hapa anauguza majeraha baada ya kutwangwa na dada yake alipojaribu kumtimua kutoka boma la waP zazi wao.
Kwa mujibu wa mdokezi, jamaa huyo aliacha masomo akiwa kidato cha tatu baada ya kufukuzwa shule kutokana na utovu wa nidhamu.
Inasemekana alijiunga na wahuni wanaorandaranda mtaani na kuanza kutumia mihadharati.
"Masaibu ya jamaa yalianza baada ya baba yake kuaga dunia," akasema mdokezi wetu .
Masaibu hayo yaliongezeka dada yake aliporudi kwa wazazi baada kukosana na mumewe.
"Mwanadada huyo alifunganya virago vyake na wanawe wawili na kurudi kwa wazazi wake, ambapo alidunga hema," akaeleza mdokezi.
Kulingana na mdokezi, jambo hilo lilimkera polo si haba na kutoka boma la waakaanza kulalamika kuwa watoto wa dada yake walikuwa wakila kama mchwa. Hata hivyo, dada yake na mamake walimpuuza.
Siku ya kisanga, jamaa alirauka na kwenda mangweni kama ilivyokuwa kawaida yake kila siku ambapo alijiunga na wenzake kuchapa mtindi.
Ilipofika mwendo wa saa saba, alianza safari kuelekea nyumbani ili akatafute chakula cha mchana.
Hata hivyo, alipofika hakupata chakula chochote na ndipo akaanza kuzua balaa.
"Ala! Kwa hivyo wewe na hawa watoto wako mumeamua sitakuwa nikipata chakula hapa?" polo alimfokea dada yake. "Leo hii lazima utawarudisha hawa walafi kwa baba yao la sivyo nikuonyesha cha mtema kuni," jamaa alisema kisha akachukua kipande cha mti na kuanza kumfukuza dada yake na watoto wake.
Lakini kwa sababu ya ulevi, aliteleza na kuanguka na mwanadada huyo akachukua kipande cha mti alichokuwa nacho na kumtwanga polo ipasavyo hadi akamuacha na majeraha kabla ya mama yao kuingilia kati na kuzima mzozo huo.
Na KIMANI wa NJUGUNA 


