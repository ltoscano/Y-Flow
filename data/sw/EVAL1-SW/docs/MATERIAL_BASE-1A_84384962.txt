
Kundi ladai njama ya kutenga viongozi wa Nyandarua
Na MWANGI MUIRURI
Kundi la viongozi wa kisiasa katika Kaunti ya Nyandarua jana limemshauri Rais Uhuru Kenyatta apuuze ushauri kilichodai anapewa wa kumtema katibu katika baraza lake la mawaziri Bw Francis Kimemia.
Walisema kuwa wako na habari za kuaminika kuhusu njama ya kumtema Bw Kimemia, ambaye ni mzaliwa wa Nyandarua.
Viongozi hao walisema ikiwa rais atashawishika kumtema Bw Kimemia, basi ajiandae kupambana na upinzani mkali katika uwaniaji wake wa awamu ya pili katika uchaguzi mkuu wa 2017.
Taarifa iliyotolewa na vuguvugu hilo ikiwa imetiwa sahihi na diwani wa eneo la Rurii, Bw Wachira Kamoche ilisema kuwa kaunti ya Nyandarua inafuatilia kwa makini kile walichoma ni siasa dhidi ya viongozi kutoka eneo hilo.
“Rais Kenyatta anafaa aelewe kuwa alipata asilimia 97.3 ya kura zetu katika uchaguzi mkuu mwaka jana. Licha ya kujitolea hivyo vyote kwa kura zetu, hatukupata zawadi ya uteuzi wa maana katika serikali,” akasema.
Aliteta kuwa Bw Kimemia ndiye tu aliyepata wadhifa wa mkuu wa utumishi wa umma, lakini muda mfupi baadaye akatemwa na wadhifa huo kukabidhiwa Bw Joseph Kinyua anayetoka Nyeri. Bw Kimemia alibakia kuwa katibu wa baraza alalalamika kuwa kuhangaishwa kwa Bw Kimemia ni njama ya kutenga Kaunti ya Nyandarua kutoka serikalini.
“Hakuna kaunti nyingine yoyote hata Kiambu alikozaliwa Bw Kenyatta ambayo ilikuwa imejitolea kumfaa Rais Kenyatta katika kura kuliko Nyandarua. Malipo tunayopata katika kujitolea huko ni kuhangaishwa kisiasa na kuwekwa pembeni,” akasema.
Alisema kuwa mwingine kutoka Nyandarua ambaye amesalitiwa na serikali ni Bw Amos Kimunya aliyekuwa waziri wa fedha katika serikali ya rais Mwai Kibaki.
“Siku hizi tunamuona tu Bw Kimunya akisukumwa mahakamani kwa madai ya ufisadi. Serikali imemtema kabisa,” akasema Bw Kamoche.
Aliongeza kuwa kuna watu serikalini wanaompotosha Rais Kenyatta kuwa Kaunti ya Nyandarua inaweza ikatengwa kisiasa.
Kaunti ya Nyandarua ni mojawapo ya zile zilizomtatiza babake Rais Kenyatta, Mzee Jomo Kenyatta kufuatia kuuawa kwa aliyekuwa kinara wa siasa za eneo hilo Bw JM Kariuki.
Kifo hicho kilihusishwa pakubwa na upinzani wake kwa Mzee Kenyatta kiasi kwamba maandamano yalizuka dhidi ya serikali yake katika kaunti hiyo.


