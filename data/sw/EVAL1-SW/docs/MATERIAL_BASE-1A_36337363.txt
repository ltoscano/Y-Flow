
Baadhi ya viongozi wa dini wameliangusha taifa – Dk. Mwakyembe
Aug 15, 2013

WAZIRI wa Uchukuzi, Dk. Harrison Mwakyembe, amesema kwa kiasi fulani baadhi ya viongozi waandamizi wa dini nchini wameliangusha taifa, kwa kuruhusu nyumba za ibada kupokea fedha chafu zinazotolewa kupitia harambee.
Dk. Mwakyembe ametoa hadhari hiyo wakati duru za habari zikiendelea kufichua taarifa za baadhi ya vigogo nchini kuhusika katika biashara haramu ya dawa za kulevya, huku baadhi ya wanaotumika kusafirisha dawa hizo kwa niaba ya vigogo hao wakitajwa kuwa tayari kutoa ushirikiano kwa vyombo vya dola nchini, na wakati huo huo, Jumuiya ya Maendeleo ya Nchi za Kusini mwa Afrika (SADC) ikikubaliana kupambana dhidi ya dawa za kulevya kwa nguvu ya pamoja.
Kwa mujibu wa Dk. Mwakyembe, tabia ya baadhi ya viongozi wa dini kupokea michango ya fedha kutoka kwa watu mbalimbali bila kujali au kuhoji fedha hizo zimepatikana vipi, inachangia kuporomosha maadili ya jamii na kutishia amani na usalama wa nchi kwa ujumla.
Akizungumza katika tamasha la siku ya vijana kimataifa lililofanyika katika uwanja wa Nyamagana jijini Mwanza, Dk. Mwakyembe alisema kwa mwenendo huo, baadhi ya viongozi hao wa dini wameliangusha taifa.
Katika tamasha hilo lililoandaliwa na taasisi ya vijana ya Jitambue Foundation ambalo kauli mbiu kitaifa ilikuwa; “Tetea amani okoa kizazi kijacho” Waziri Mwakyembe alisema taifa linaelekea kubaya kwa kuwa sasa utu wa mtu unapimwa kwa fedha, badala ya kazi kama ilivyokuwa wakati wa Mwalimu Nyerere.
"Zamani kazi ilikuwa kipimo cha utu, lakini siku hizi, fedha ndiyo kipimo cha utu watu wanathamini wenye fedha bila kujali zimepatikana wapi na kwa njia gani, kilichobaribika zaidi hata nyumba za ibada zinakubali fedha chafu, anafukuzwa mtu halafu anapokelewa kama shujaa, mwizi anaonekana shujaa kwenye jamii yetu, baadhi ya viongozi wa dini mnatuangusha, ninyi mnabeba dhamana ya taifa hili," alisema.
Alisisitiza kitendo cha viongozi hao wa dini kuruhusu makanisa na misikiti kutumika kusafisha fedha chafu ni mlolongo wa matukio ambayo polepole na kwa uhakika, yanajenga mfumo unaotishia kubomoa misingi ya amani na utulivu iliyowekwa na Baba waTaifa, Mwalimu Julius Nyerere.
Alionya ingawa Tanzania bado ina msingi imara wa amani na mshikamano uliowekwa na Mwalimu Nyerere, wapo watu wa nje wasiopenda nchi Tanzania iwe na amani na wanafanya kila njia kuvuruga amani hiyo, kama wanavyofanya kwenye nchi nyingine za Afrika, zenye rasilimali nyingi ili wavune utajiri wa nchi kwa urahisi.
Historia inaonyesha kuwa nchi nyingi za Afrika zenye utajiri wa rasilimali nyingi zimekuwa hazina utulivu wa kutosha kutokana na migogoro inayochochewa na mataifa ya nje ili kufaidi rasilimali za nchi husika, mfano wa Jamhuri ya Kidemokrasia ya Congo (DRC) ambayo imeshindwa kutawalika tangu miaka ya 1960, baada ya mauaji ya aliyekuwa Waziri Mkuu wake wa kwanza, Patrice Lumumba.
Tangu wakati huo Afrika imeshuhudia mapinduzi ya kiserikali katika nchi zake mara 116, ndani ya miaka 50 iliyopita. Hata hivyo, Tanzania si miongoni mwa nchi zilizomo katika orodha ya mapinduzi ya kiserikali yaliyofanikiwa, hali inayothibitisha kuwa ni nchi yenye misingi imara ya amani.
Akizungumzia hilo, Dk. Mwakyembe alisema Tanzania haikusalimika hivi hivi isipokuwa ni kutokana dhamira njema na ya dhati ya Mwalimu Nyerere, kuchukua hatua za makusudi kuunda Tanzania kama taifa badala ya kuwa na mipaka ya kijiografia ambayo haikutokana na utashi wa wananchi wenyewe.
"Mwalimu alifanya kitu ambacho wengine hawakukifanya, alitangaza ardhi kuwa mali ya umma, tukatatua tatizo kubwa, vinginevyo ardhi yote ingekuwa ya familia tatu tu, lakini pia akapiga matufuku uchifu na akatengeneza mfumo wa elimu uliotufanya tuchanganyike kama taifa, mfumo huo ukatusaidia kuunda taifa jipya la Tanzania," alisema Mwakyembe.
Msemaji katika tamasha hilo, Mwenyekiti wa Jukwaa la Katiba Deus Kibamba aliwaambia vijana hao kuwa tofauti na wengi wanavyoamini kuwa amani inaombwa kwa Mungu, alitaka wajue kuwa amani inajengwa na ujenzi wake si mwepesi.


