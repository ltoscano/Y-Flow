
CHADEMA yamchenga Msajili
Oct 30, 2014

CHAMA cha Demokrasia na Maendeleo (CHADEMA) bado hakijapeleka kwa Msajili wa Vyama vya Siasa hesabu za chama hicho zilizokaguliwa na Ofisi ya Mdhibiti na Mkaguzi Mkuu wa Hesabu za Serikali (CAG) kama sheria inavyotaka, imefahamika.

Hivi karibuni, CHADEMA kilionyesha kwa waandishi wa habari ripoti yake ya ukaguzi uliofanywa na CAG ambao ulitoa hati isiyoridhisha, lakini kwa taarifa ya Msajili inaonekana hawakuweza kuipeleka kama sheria inavyotaka.

Taarifa ya Msajili wa Vyama vya Siasa iliyowasilishwa jana katika Kamati ya Bunge ya Hesabu za Serikali (PAC) inayoketi jijini Dar es Salaam imeonyesha kwamba ni vyama sita tu vya siasa hapa nchini ndivyo vimewasilisha ripoti zao.

Vyama vilivyotajwa kutimiza masharti hayo ya kisheria ni APT Maendeleo, Chama Cha Mapinduzi (CCM), National League for Democracy (NLD), Union for Multiparty Democracy (UMD), Alliance for Democratic Change (ADC) na Chama cha Wananchi (CUF).

Kwa mujibu wa sheria ya vyama vya siasa, vyama vyote vinatakiwa kuwasilisha ripoti za ukaguzi wao uliofanywa na CAG kwenye ofisi ya Msajili ili ufanyike utaratibu wa kuziweka kwenye Gazeti la Serikali.

Hata hivyo, taarifa ya ofisi ya msajili imeeleza kwamba CHADEMA na vyama vingine ambavyo navyo havijawasilisha hesabu zao zilizokaguliwa , zinatakiwa kufanya hivyo kufikia Oktoba 31 mwaka huu.


