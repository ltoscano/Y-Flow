Salma Kikwete si Rais msaidizi wa Tanzania!
Mar 01, 2013

ITABIDI niseme kile ambacho yumkini wengine wanakifikiria tu wakihofia kukisema: Mke wa Rais Kikwete, Salma Kikwete, si Rais wa Tanzania na wala si msaidizi wa Rais. 
Yeye ni mwenza wa Rais na uhusiano wake na Rais unaishia kwenye masuala ya familia yake na mapenzi baina yao. Nje ya hapo, kwa mujibu wa sheria zetu za sasa na Katiba yetu ilivyo, mke wa Rais (au mwenza wa Rais) hana nafasi yoyote rasmi serikalini na hashikilii cheo chochote cha kiserikali. Heshima anayopewa au anayostahili kupewa ikiwamo ulinzi na mafao mengine yanatokana na kuwa mwenza wa Rais.
Hata hivyo, hili inaonekana limepotea sasa; kwani chini ya utawala wa Rais Kikwete tumeona nafasi ya mwenza wa Rais (mke katika suala hili) ikiinuliwa juu zaidi na sasa imefika mahali kuwa Mke wa Rais anaanza kutenda kama ni “Rais Mwenza” (Co-President).
Tumeona Mama Kikwete akitendewa kana kwamba ana madaraka fulani Ikulu. Anaenda na kupokewa na viongozi wa serikali na kuna mahali amekuwa akipigiwa saluti!
Lakini ambacho sasa kimevuka mpaka na kinahitaji kuachwa mara moja ni hili la mke wa Rais kuanza kupokea taarifa za serikali kutoka kwa viongozi wa mikoa. Hivi juzi Mama Salma amekwenda kwenye ziara huko Rukwa ambapo alipokewa kwa heshima zote za kiongozi wa Serikali na Mkuu wa Mkoa, Stella Manyanya.
Sasa hilo peke yake lisingekuwa jambo kubwa sana, lakini ni yale yaliyofuatia ndio yamenichochea kuandika makala hii nikipinga, kukataa na kulaani vikali Serikali ya Tanzania kuonekana kama vile inaongozwa na watu wawili katika cheo cha urais!
Akiwa Ikulu ndogo ya Sumbawanga, Mama Kikwete alikaa chini na kusomewa taarifa mbalimbali ikiwamo ile ya Mkuu wa Mkoa, Injinia Manyanya ambayo ilikuwa na kichwa cha habari TAARIFA YA MKUU WA MKOA WA RUKWA KWA MHE. SALMA KIKWETE (MNEC), MKE WA RAIS WA JAMHURI YA MUUNGANO WA TANZANIA NA MWENYEKITI WA WA TAASISI YA WANAWAKE NA MAENDELEO (WAMA) KATIKA ZIARA YAKE MKOANI RUKWA 25-27 FEBRUARI, 2013.

Mara moja tunaweza kuona kuwa Mama Salma anatajwa kwa nafasi zake tatu – Mjumbe wa Halmashauri Kuu ya Taifa (MNEC), Mke wa Rais na Mwenyekiti wa WAMA. Nafasi zote tatu hakuna hata mmoja inayompa nafasi ya kuonekana kama mwakilishi wa Rais.
Kama Mjumbe wa NEC ya CCM, Mama Kikwete alitakiwa kwenda kwenye Makao Makuu ya CCM Rukwa na kupewa taarifa anazotaka na alitakiwa apewe taarifa hizo na uongozi wa CCM wa Mko wa Rukwa.
Kama kiongozi wa taasisi binafsi ya WAMA ambayo haina uhusiano wowote na serikali, Mama Kikwete alitakiwa kufanya utafiti au kupewa taarifa na wawakilishi wa taasisi yake huko mkoani Rukwa na si na uongozi wa serikali.
Na kama Mke wa Rais, mama Kikwete akitaka kujua jambo fulani ili limsaidie katika shughuli zake za kila siku, basi, anaweza kupata akizungumza na mumewe (kwa yale ambayo mumewe anaruhusiwa kisheria kumwambia mwenza wake!).
WAMA si taasisi ya serikali
Mojawapo ya vitu ambavyo vimempatia Mama Salma nafasi kubwa mbele ya jamii ni hii taasisi ya WAMA ambayo kwa kweli iko chini yake kama ile ya Mama Anna Mkapa (Fursa Sawa kwa Wote) ilivyokuwa na inavyobakia kuwa ni ya Mama Mkapa.
Taasisi zote hizi mbili zinatumia nafasi ya mke wa Rais kuweza kujitengenezea ujiko, na sasa tunashuhudia ikitumia ofisi za umma kujipa ujiko. Kimsingi, ni matumizi mabaya kabisa ya ofisi ya Rais.
Taasisi nyingine kama hizi za WAMA na EOFA hazina ujiko kama huu. Yapo mashirika mengi yasiyo ya kiserikali (NGOs) ambayo nayo yanajitahidi kufanya yale yanayofanywa na WAMA hayana nafasi ya kutumia raslimali za umma kama ilivyo WAMA. Kwa sababu hiyo WAMA inapewa upendeleo wa pekee kwa sababu ni ya “mke wa Rais”.
Sasa, mimi sina tatizo la uwepo wa WAMA; lakini naamini wakati umefika wa kuitaifisha ili iwe ni taasisi ya Ikulu ambayo itakuwa chini ya ofisi ya mwenza wa Rais. Vinginevyo, Mama Salma atakapoondoka mwaka 2015 ataondoka nayo na Rais mwingine akiingia naye mwenza wake ataanzisha taasisi kama hii na ndio watakuwa wanatumia nafasi kuchuma wasichopanda.
Hili la kuitaifisha naamini linapaswa kutokea kwa taasisi ya Mama Mkapa vile vile kwani nayo ilianziswa wakati mumewe akiwa Rais. Hizi mbili zinatakiwa ziunganishwe na kuwa taasisi moja ambayo itakuwa ni taasisi rasmi ya shughuli mbalimbali za mwenza wa Rais.


