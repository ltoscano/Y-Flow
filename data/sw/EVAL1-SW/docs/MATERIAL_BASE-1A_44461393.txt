
Yanga yawanyemelea Maximo, Shungu Sep 27, 2012

YANGA ipo kwenye mazungumzo na makocha watatu, wawili kutoka Brazil akiwemo kocha wa zamani wa timu ya soka ya taifa ya Tanzania (Taifa Stars), Marcio Maximo na mwingine ambaye jina lake halikuweza kupatikana- pamoja na Raoul Shungu wa Jamhuri ya Kidemokrasia ya Kongo (DRC).

Habari kutoka ndani ya Yanga zimesema kwamba, mazungumzo na Maximo yanaendelea ingawa bado kuna ugumu ndiyo maana inazungumza kocha mwingine Mbrazil kwa ajili ya kazi ya kuinoa Yanga baada ya kumtimua kocha waliyekuwa naye wa Ubelgiji.

Pamoja na Wabrazil hao, Yanga pia imeanza kufanya mawasiliano na kocha wake wa zamani, Shungu, arejee kuifundisha timu yao.

Mkakati wa Yanga ni kocha mpya awasili nchini kabla ya Oktoba 3, watakapomenyana na wapinzani wao wa jadi, Simba SC na kulingana na hali halisi, Shungu ni mwalimu anayepewa nafasi zaidi kuja kufanya kazi tena Jangwani. 

Katika kipindi cha miaka mitatu ya kufanya kazi kwake Yanga, kutoka 1998 hadi 2000, Shungu aliipa Yanga Kombe la Afrika Mashariki na Kati mwaka 1999 katika fainali zilizofanyika Kampala, Uganda na mataji kadhaa ya nyumbani, likiwemo Kombe la FA, Nyerere, Muungano na ubingwa wa Bara.

Aliondoka Yanga baada ya kutofautiana na Mwenyekiti wa klabu hiyo wakati huo, Tarimba Abbas baada ya kusema amekwenda Ufaransa kusomea kozi fupi ya FIFA, lakini aliporudi akaambiwa aonyeshe pasipoti yake kama ina viza ya nchi hiyo, akawa anapiga chenga, hivyo akaonekana muongo.

Kilichofuatia, aliyekuwa kocha wa African Sports ya Tanga wakati huo, Charles Boniface Mkwasa akaajiriwa kama Meneja wa timu na baada ya muda mfupi, Shungu akaondolewa na kiungo huyo wa zamani wa Yanga, akapewa Ukocha Mkuu.

Maximo ni kocha ambaye, wana Yanga wanampenda sana na ilikuwa aje kufundisha timu hiyo badala ya Mbelgiji aliyetupiwa virago, Tom Saintfiet lakini inadaiwa alikatishwa tamaa na ‘wazandiki,’ ndiyo maana sasa wana Jangwani wanajaribu tena bahati yao.

Yanga ipo katika mchakato wa kusaka kocha mpya, baada ya kumtimua Saintfiet aliyedumu kwa siku 80 tu, ambaye sasa nafasi yake anakaimu msaidizi wake, Freddy Felix Minziro hadi hapo atakapopatikana kocha mwingine.

Makamu Mwenyekiti wa Yanga, Clement Sanga amesema katika mkutano na waandishi wa habari makao makuu ya klabu, makutano ya mitaa ya Twiga na Jangwani kwamba, matokeo mabaya na kutotii matakwa ya uongozi, ndiyo vimemfanya Saintfiet asitishiwe mkataba.

Aidha, Sanga alikanusha madai kwamba kocha huyo amefukuzwa baada ya kutofautiana na Mwenyekiti wa klabu, Yussuf Manji.

“Timu ilipokwenda Mbeya, ikatoka sare na Prisons akalalamikia huduma, lakini sisi taarifa tulizozipata, yeye aliwaruhusu wachezaji kwenda kucheza disko baada ya mechi. Kuna mapungufu mengine mengi, ambayo hatuwezi kusema hadharani.

“Kwa mfano, timu ilipotoka Mbeya, tulitaka iende moja kwa moja Morogoro, yeye akalazimisha timu irudi Dar es Salaam, tena iende tena Morogoro. Wachezaji wakachoka sana na hii tunaamini ilichangia hata kufungwa na Mtibwa.

“Timu iliporudi kutoka Morogoro, tukaamua iingie kambini, yeye akapinga akisema timu kubwa kama Barcelona Ulaya, hazikai kambini, yaani anataka atupangie kazi sisi, tukaona huyu mtu haendani na maadili ya uongozi na hatufai, tukaamua kusitisha mkataba wake,” alisemsa Sanga.

Saintfiet ameiongoza Yanga katika mechi 14 tu ndani ya siku 80 tangu ajiunge nayo Julai mwaka huu, akirithi mikoba ya Mserbia, Kostadin Bozidar Papic na katika mechi hizo amefungwa mbili tu, dhidi ya Mtibwa 3-0 na Atletico ya Burundi 2-0.

Katika mechi hizo, zimo sita za Klabu Bingwa Afrika Mashariki na Kati, Kombe la Kagame, ambazo aliiwezesha Yanga kutwaa taji, ikipoteza mechi moja tu dhidi ya Atletico ya Burundi.

Simba yaiendea Yanga Zanzibar SIMBA ya Dar es Salaam itakuwa kambini Zanzibar kujiandaa kupambana na watani wao wa jadi, Yanga katika pambano la Ligi kuu ya soka ya Tanznaia Bara lililopangwa kufanyika jijini Oktoba 3 mwaka huu.

Hata hivyo, ikiwa kambini huko itarejea Dar es Salaam Jumamosi kwa ajili ya kucheza Prisons na kurudi tena kwenye kambi yake ya Zanzibar kuendelea kujinoa dhidi ya Yanga.

Katika mchezo huo, Simba, iko hatarini kumkosa mshambuliaji wake hodari wa kimataifa wa Uganda, Emmanuel Okwi, iwapo Kamati ya Ligi Kuu ya Vodacom Tanzania Bara, itaamua kufuata kanuni za Ligi zinavyosema.

Okwi alipewa kadi nyekundu ya moja kwa moja, kwa kosa la kumpiga kiwiko mchezaji wa JKT Ruvu, akilipa kisasi cha kuchezewa rafu Jumatano iliyopita, Uwanja wa Taifa, Dar es Salaam na kwa mujibu wa kanuni, hilo ni kosa la kufungiwa mechi tatu.

Hata hivyo, Okwi anaweza kuokoka, iwapo tu ripoti za refa na kamisaa zitambeba, ingawa hilo ni gumu, kwa sababu hakupewa kadi ya moja kwa moja kwa kucheza rafu wala kuushika mpira kwa makusudi, bali kupiga na hilo adhabu yake ni kukaa jukwaani mechi tatu.

Tayari Okwi amekosa mechi moja ya juzi dhidi ya Ruvu Shooting na wakati, Kamati ya Ligi Kuu inakutana leo, inatarajiwa kumuongezea mechi mbili zaidi, dhidi ya Prisons na dhidi ya Yanga na baada ya hapo atakuwa huru kuendelea kumtukia mwajiri wake.

Siyo siri, kuelekea pambano la watani wa jadi, Okwi ni homa kwa Yanga, hasa wakikumbuka namna alivyowanyanyasa katika mechi iliyopita, akifunga mabao mawili kwenye ushindi wa 5-0 na kusababisha mengine mawili.


