Serikali vigogo wahamia Mtwara
Jan 31, 2013

HUKU Serikali ikiwa imehamia Mtwara kukabili vurugu na changamoto za mjadala wa gesi na hali ya mambo ikionekana kutulia jana, Jumanne, Waziri Mkuu Mizengo Pinda aliongoza mkutano wa hadhara ambao ulihutubiwa na mawaziri kadhaa.

Mawaziri Dk. Abdallah Kigoda (Viwanda na Biashara), Dk. Harrison Mwakyembe (Uchukuzi), Profesa Anna Tibaijuka (Ardhi), Dk. Shukuru Kawambwa (Elimu/Mafunzo ya Ufundi), Dk. Mary Nagu (Uwekezaji) na Dk. Emmanuel Nchimbi (Mambo ya Ndani) wameitwa kuungana na Pinda kujaribu kuzima hasira za wakazi wa Mtwara kuhusisna na suala hilo la gesi.
Pamoja na mawaziri hao wapo viongozi wengine wakubwa wa taasisi za usalama pamoja na Mkurugenzi Mkuu wa Kituo cha Uwekezaji (TIC), Raymond Mbilinyi.
Baadhi ya mawaziri hao walizungumza kwa zamu katika mkutano huo kufafanua kinacholengwa kufanywa na Serikali kuhusiana na kugundulika kwa gesi na biashara ya maliasili hiyo katika mikoa ya Lindi na Mtwara.
Aidha, katika hatua nyingine, Waziri Mkuu Pinda alimsimamisha Mkuu wa Mkoa wa Mtwara, Kanali Mstaafu Joseph Simbakalia ambaye alitumia nafasi hiyo kuwaomba radhi wanaMtwara akitaka wamsamehe.
Simbakalia amekuwa akituhumiwa kutoa kauli tata wakati sauti zilizokuwa zikihoiji gesi kusafirishwa kwa bomba kwenda kuchakatwa Dar es Salaam zilipoibuka, kauli ambazo zilikoleza upinzani wa mpango huo wa bomba la gesi.
Mwingine anayeshutumiwa ni Waziri wa Nishati na Madini, Profesa Muhongo ambaye naye amekuwa akishutumiwa kama Simbakalia, na jana umati uliohudhuria ulitamani naye angekuwapo lakini Waziri Mkuu akasema alikuwa safarini nje ya nchi.
Pinda aliuambia umati huo kwamba timu yake haikuwa na majibu ya changamoto zote lakini kwamba ingejitahidi kujibu yanayojibika.
Pinda awakwepa Mkuchika na Ghasia
Tangu afike Mtwara mwishoni mwa wiki iliyopita Pinda amekuwa akikwepa kufuatana na mawaziri wazawa wa Kusini, George Mkuchika wa Ofisi ya Rais – Utawala Bora na Hawa Ghasia wa Ofisi ya Waziri Mkuu, Tawala za Mikoa na Serikali za Mitaa ambao wamelemewa na shutuma za wanaKusini wenzao.
Taarifa zinasema ni Waziri Ghasia ambaye ni kama vile ndiye mchochezi wa vurugu za gesi, ikielezwa kuwa katika mkutano wa CCM mwaka jana, uliohutubiwa na Katibu Mkuu wa chama hicho, Abdulrahaman Kinana, aliwaeleza wakazi wa Mtwara wasahau habari ya kunufaika “moja kwa moja” na gesi, na hawatapata hata mrabaha.
“Ghasia ndiye alisimama jukwaani wakati wa mkutano wa Kinana na kuwaambia watu, baada ya kuulizwa, kwamba wanaMtwara hawatapata hata mrabaha, gesi itapelekwa Dar es Salaam. Baada ya maelezo yale, wapo viongozi wa Chama (CCM) wakaenda kwa Mkuu wa Mkoa, Kanali (mstaafu) Joseph Simbakalia, naye akawa hana cha kufanya…akawaambia yule ndiye waziri wangu wa TAMISEMI, niseme nini zaidi?”, kinaeleza chanzo chetu cha habari.

Chanzo chetu kingine cha habari kinaeleza kwamba, Waziri Mkuu pia amemkwepa Waziri Mkuchika katika vikao alivyofanya na wadau ikidaiwa ni kutokana na kiongozi huyo kutazamwa ‘vibaya’ na baadhi ya wadau mkoani Mtwara.
Tangu mwishoni mwa wiki iliyopita, Pinda amekuwa akikutana na wadau mbalimbali, wakiwamo viongozi wa dini na kote huko amekuwa akikusanya maelezo na ushauri wa wadau hao. Pamoja na hali hiyo, kumekuwapo na taarifa kwamba Pinda ameita mawaziri wengine katika kushiriki vikao vyake hivyo, taarifa ambazo bado hazijathibitishwa.
Ilivyokuwa uchomaji moto Masasi
Taarifa zinaeleza kwamba tukio la uchomaji moto wa mali na nyumba za baadhi ya viongozi lilifanyika kwa ustadi mkubwa na siri ya nani anahusika inatajwa kuweza kufahamika kati ya waendesha pikipiki ambao hata hivyo, hawajulikani ni wa Masasi au kutoka nje ya Masasi.
Chanzo chetu cha habari kutoka duru za kiusalama kinabainisha ya kwamba, katika hali isiyo ya kawaida, pikipiki-maarufu kama bodaboda zaidi ya 50 zilikuwa zikifika katika kituo cha kujaza mafuta Masasi na kila moja ikijazwa mafuta katika kiwango cha juu cha ujazo (full tank).
“Hiyo ndiyo staili iliyotumika kupata na kusafirisha mafuta yaliyotumika kuchoma nyumba na mali mbalimbali. Walibeba mafuta kwa kutumia bodaboda, walipofika huko mbele walihamisha mafuta hayo na kuweka kwenye madumu. Wametumia mbinu ambayo si rahisi watu kutilia shaka, kwa sababu wangekwenda na madumu kituo cha mafuta watu wangetilia shaka.
“Lakini ni kama walipewa maelekezo kwa sababu hawakuchoma kabisa ofisi ya Chama Cha Ushirika kwa sababu kulikuwa na kumbukumbu za rekodi ya malipo ya mauzo ya korosho. Kama wangechoma maana yake hasira za wananchi wengine zingewageukia kwa sababu wasingeweza kulipwa stahili zao.”
Kutoguswa nyumba ya Mkapa kwaibua gumzo
Maswali zaidi yamejitokeza kutokana na wachomaji hao wa moto kuichoma nyumba ya Mbunge Anna Abdallah na kuiacha ya Rais Mstaafu, Benjamin Mkapa, ambazo zipo jirani njia panda kati ya barabara ya Masasi kuelekea Newala.


