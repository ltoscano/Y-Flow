Rwanda haiitaki Tanzania DR Kongo
Jun 21, 2013

RWANDA na Uganda hazikutaka Tanzania itume majeshi yake Jamhuri ya Kidemokrasia ya Congo (DRC) kwenye jeshi la kulinda amani la Umoja wa Afrika (AU), Raia Mwema limeambiwa.
Vyanzo vya kuaminika vya gazeti hili kutoka Wizara ya Mambo ya Nje na Ushirikiano wa Kimataifa, vimeeleza kwamba nchi hizo zilituma hadi wawakilishi hapa nchini kwa ajili ya kuiomba serikali isipeleke majeshi huko.

“Rwanda na Uganda hazikutaka tupeleke majeshi DRC. Walituma wawakilishi wao hapa kutuomba tusipeleke majeshi kule lakini sisi tukashikilia msimamo wetu kwamba ni lazima twende. AU imetuomba hivyo na tutatuma majeshi kwa maslahi ya bara letu la Afrika.
“Hawakuwa na sababu nzito ya kutuzuia tusiende. Ni wazi kuna mambo ambayo wao wanayafanya kule Congo na hawataki dunia iyafahamu. Sisi, japo hatukuwa huko (DRC) tunayajua kwa vile tuna mkono mrefu wa intelijensia,” kilisema chanzo hicho cha habari hizi kwa masharti ya kutotajwa jina kwa sababu ya unyeti wa suala lenyewe.
Raia Mwema linafahamu kwamba serikali imefanya mazungumzo na ubalozi wa Rwanda hapa nchini lengo likiwa kujaribu kuweka msimamo wake kwenye suala la amani nchi za Maziwa Makuu.
“Tumewaambia Rwanda kwamba kusemasema kwao hakusaidii kitu. Ni afadhali tu wangekaa kimya. Sisi tulizungumza kwenye vikao rasmi na wao kama wana hoja wazilete mezani.

“Wanatumia vyombo vya habari. Wanatumia baadhi ya wanaojiita waathirika wa mauaji ya kimbari ya mwaka 1994. Wanaongea na wanajeshi. Wanazungumza huko na huko. Hiyo haitasaidia.
“Ndiyo maana umesikia juzi Waafrika wanaoishi Brusels (mji mkuu wa Ubelgiji) waliandamana kupinga kauli ya Kagame (Rais Paul Kagame wa Rwanda) dhidi ya Rais Jakaya Kikwete. Wananchi wanajua na Jumuiya ya Kimataifa inafahamu kwamba alichosema Kikwete ndilo suluhisho la kudumu la matatizo ya Rwanda,” kilisema chanzo cha gazeti hili kutoka Ikulu ya Tanzania.
Juhudi za Raia Mwema kuzungumza na ubalozi wa Rwanda kuhusu suala hili hazikufanikiwa baada ya mwandishi kutakiwa kuacha maswali ambayo hayakujibiwa hadi tunakwenda mitamboni.
Zimekuwapo taarifa mbalimbali katika vyombo vya habari vya nje ya Tanzania kwamba Rwanda na Uganda hazitaki Tanzania ishiriki katika Jeshi hilo la Umoja wa Mataifa la Kulinda Amani DR Congo, linalojumuisha pia majeshi ya Afrika Kusini na Malawi, kwa madai kwamba uwepo wake utachochea zaidi machafuko kuliko kuleta amani.
Kundi la waasi la M23 ambalo ndilo linaloleta shida mashariki mwa DRC katika mji wa Goma, tayari limetoa taarifa ya kutaka majeshi hayo ya kulinda amani yasiende huko. Kuna taarifa kwamba waasi wa M23 wanaungwa mkono na serikali ya Rwanda.
Mwezi uliopita, baadhi ya asasi za kiraia (NGO’s) zinazofanya kazi mashariki mwa DRC ziliandika barua Umoja wa Mataifa (UN) zikiomba majeshi hayo ya kulinda amani yasiende kwa vile “yataharibu zaidi hali badala ya kurekebisha.”
Taarifa hizi zinaibuka katika wakati ambapo serikali na vyombo vya habari vya Rwanda vimekuwa vikiendesha propaganda ya kuilamu Tanzania na Rais Jakaya Kikwete kwa kushauri nchi hiyo izungumze na waasi wa kundi la Democratic Forces for the Liberation of Rwanda (FDLR).
Wiki iliyopita Rais Kagame alisema Rwanda haiko tayari kuzungumza na waasi hao wa FDLR na kwamba wote wanaoshauri mazungumzo na kundi hilo hawafahamu historia ya Rwanda.
Suala hilo la Tanzania kupeleka vikosi DRC ndilo ambalo linadaiwa kwa kiasi kikubwa kwenye vita hii ya maneno baina ya nchi hizi mbili kwenye suala la kuzungumza na waasi.
Rais Kikwete anadaiwa kutoa ushauri wa kutaka Rwanda, Uganda na DRC zizungumze na waasi katika nchi zao kwenye Mkutano wa Viongozi wa Bara la Afrika uliofanyika Addis Ababa, Ethiopia mwezi uliopita.

Raia Mwema limeambiwa na mmoja wa wana diplomasia waandamizi wa Tanzania katika Umoja wa Afrika (AU) kwamba wakati Kikwete alipotoa hoja hiyo ya kuzungumza na waasi, hakuna kiongozi yeyote wa nchi hizo aliyemkatalia.
“Sisi katika diplomasia tunashangaa sana. Tunadhani kuna kitu ambacho wenzetu (Rwanda) hawataki kukisema hadharani. Kama ushauri wa Kikwete ulikuwa mbaya, kwanini hawakusema kitu pale mkutanoni?
“Na Rais (Kikwete) hakuzungumza kwa siri au kwa lengo la kuwasengenya kwa watu. Alizungumza mbele ya macho yao na katika kikao halali kabisa. Hakuzungumza maneno hayo na wafanyakazi wa Tanzania au wanajeshi wetu.


