
CCM; Chama mamlaka au chama watu?
Dec 06, 2012

NAHITIMISHA mfulilizo wa makala hizi zenye kutoa tafsiri ya kilichotokea Dodoma kwenye Mkutano Mkuu wa CCM. Na hapa nitaanza kwa kurejea propaganda ya redioni niliyoisikia utotoni.

”Nchi ya Kijamaa, iliyojiandaa barabara chini ya Chama, ina nguvu za Kimaendeleo. Wazembe, wavivu na wapinzani wa nguvu hizo, hupondwa-pondwa na kusagwa-sagwa wasionekane tena!” ( Redio Tanzania).

Mwaka 2012, bado mwenye fikra tofauti anaweza kupigwa muhuri wa mpinzani wa nguvu za kimaendeleo chini ya Chama, na anatakiwa apondwe-pondwe na asagwesagwe asionekane tena!’

Wakati umebadilika, na Chama Cha Mapinduzi kinapaswa sasa kuwa ni chama chenye kuendana na wakati unaobadilika. Wa tanzania wa leo ni tofauti na wale wa miaka ya 70; wamebadilika.

Wakati CCM ikihitimisha mkutano mkuu wake kule Dodoma hivi karibuni, Chama Cha Kikomunisti cha China nacho kilikuwa na mkutano mkuu wake. Maudhui makuu ya mkutano wa chama kile cha Uchina yalikuwa: Chama na Watu – The Party and The People!

Chama cha Kikomunisti kimetambua wakati unaobadilika, nacho kinatoka kwenye kuwa Chama cha Mamlaka na kuwa Chama cha Watu. Na watu hapa wanaweza kuwa hata wale wenye fikra na mitazamo tofauti na ya Chama chenyewe. Watu wenye utayari na uzalendo wa kuijenga nchi yao. Watu hawa, hata kama wana mitazamo tofauti na ya Chama, si wa kupodwapondwa na kusagwasagwa wasionekane tena!

Katika wakati tulio nao sasa, kama chama cha siasa kitataka kibaki kwenye mamlaka ya uongozi kwa muda mrefu, na kwa kupitia masanduku ya kura, basi kina lazima ya kutafuta kuungwa mkono wa walio wengi, kwa maana ya watu.

Ndiyo maana ya nukuu niliyoanza nayo kwenye sehemu ya kwanza ya mfululizo huu.
Ni pale mwanafalsafa Benjamin Disrael anaposema: “Mamlaka zote, msingi wake ni imani. Tunawajibika katika kuyatekeleza yaliyo kwenye mamlaka zetu, na kwamba mamlaka yatatokana na watu, kwa ajili ya watu, na chemchem zote za fikra ziachwe hai.”

Nilibainisha kwamba kwa kukiangalia anachosema Disrael, tunaona kwamba kazi ya chama cha siasa haipaswi kuwa ni kuudhibiti umma katika kuhoji yanayofanywa na Serikali, badala yake chama cha siasa kinapaswa kuwa upande wa umma. Kuyaelewa (kwa ufasaha) mahitaji ya umma.

Na kwa vile Serikali inapaswa kuwa mtekelezaji wa yale yaliyoamliwa kwa niaba ya umma, basi, kazi kubwa ya chama cha siasa ni kuisimamia Serikali katika kutekeleza wajibu wake huo.

Nimepata kuandika kwamba simba anapozeeka na kukaribia kufa, huanza kupoteza uwezo wa kuona, kunusa na hata kusikia. Lakini, kuna moja ambalo simba ana hakika nalo, kuwa ameacha simba watoto. Kizazi cha simba kitaendelea.

Katika maisha ya kisiasa, vijana ndio nguzo na uhai wa chama chochote kiwacho.
Inakuwaje basi chama kinachozeeka kinaposhindwa kuwafunda kifikra vijana wake, hata kikafikia kuzungukwa na vijana wazee? Jibu liko wazi. Uhai wa chama hicho utakuwa hatarini!

Kuna wakati vijana wa CCM walikutana kule Dodoma. Tukaambiwa kwamba vijana wale waliwasha moto ndani ya chama chao. Ndani ya ukumbi ule wa White House walipokutania vijana wa CCM kulikuwamo na Mzee Kingunge Ngombale Mwiru.

Kwa hakika, Mzee Kingunge ni hazina ya kiitikadi, si tu kwa CCM, bali kwa taifa. Kwenye mkutano ule wa vijana wa CCM nikaambiwa kwamba Kingunge aliwakosoa vijana wale kuanzia kwenye salamu. Maana, Kingunge aliposalimia kwa kusema: Kidumu Chama Cha Mapinduzi! Vijana wale wakaitikia: Kidumu Chama Tawala!

Ikasikika; ajua, kutoka kwa Mzee Kingunge. Akawaambia, mmekosea kwenye kuitikia salamu. Hamtakiwi kujibu Kidumu Chama Tawala, bali jbuni; Kidumu!

Maana, kwa mujibu wa maelezo ya Mzee Kingunge, CCM haiwezi kuwa chama tawala siku zote. Na kuna maeneo ya nchi hii kwa sasa ambapo CCM si chama tawala.
Akawauliza vijana wale; Sasa ina maana mkifika huko mtaacha kujibu salamu ya Kidumu Chama Cha Mapinduzi?

Mpaka hapo Kingunge akawa amedhihirisha jambo moja muhimu kwamba umri uko wa namna mbili. Kuna umri wa miaka na umri wa kifikra. Ndiyo, kuna wanaozeeka kifikra hata kama bado ni vijana. Na kuna wazee ambao kifikra bado ni vijana sana pamoja na kuwa na umri mkubwa. Kingunge katika hilo alionekana kuwa kijana zaidi. Ameonyesha kwenda na wakati kuliko vijana wale.

Siku zote, katika mapambano ya kisiasa ndani ya mfumo wa vyama vingi, Sektarieti ya Chama ndiyo ’War Room’ kwa maana ya Chumba cha Vita cha Chama husika. CCM imeunda sasa Sektretarieti yake ikiongozwa na Abdulrahman Kinana kama Katibu Mkuu, na hivyo Mtendaji Mkuu.

CCM ina mtihani mgumu wa kwenda kwa watu na kuwashawishi ili wakikubali chama hicho. Kazi ya Sektretarieti ya Chama ni kama ya mapambano ya kivita; ni kupanga mikakati ya kufanikisha malengo ya chama husika. Na kwa wakati huu, kuna mikakati iliyotumika miaka ya 70 ambayo haiwezi kabisa kutumika sasa, na ikitumika, itakipunguzia chama hicho umaarufu.

CCM kinapaswa kuwa cha kisasa zaidi, kwa maana ya usasa. Siasa, kama ilivyo kwa kandanda, ni mchezo wa makosa. Ushindi unapatikana kutokana na makosa ya timu pinzani. Yaweza kuwa makosa ya kimkakati au ya mchezaji mmoja mmoja.

Kwa mtazamo wangu, kosa kubwa la kisiasa ambalo CCM imelifanya katika miaka ya karibuni, ni kuwa mbali na watu, kutoyasikiliza, kuyaelewa na kuyafanyia kazi matatizo ya watu wa kawaida walio wengi.

Wakati huo huo, chama hicho kikihangaika kufanya kazi ya kuzikandamiza sauti zenye kushutumu kutoka ndani na nje ya chama, kwa maana ya kuuchukia upinzani wa kisiasa. Naamini kwamba hiyo ni moja ya sababu iliyokisababishia CCM kupoteza umaarufu na mvuto kwa watu na hivyo kuonekana zaidi, machoni mwa umma, kuwa ni chama cha ukale kuliko usasa. Kutotambua kwamba wakati umebadilika.

Maana, katika siasa, si wapiga kura tu ndio wenye kuchagua, hata chama nacho kinachagua. Na chama cha siasa kina mambo mawili tu ya kuchagua; kubadilika kufuatana na wakati au kufa.

Kwa wakati tulio nao, chama cha siasa hakiwezi kudumu kwa hila, ghilba na vitisho. Katika wakati tulio nao, chama kinachotanguliza matatu hayo, kinaonyesha dalili za chama kinachoelekea kaburini. Ndiyo, miaka ya uhai wake itakuwa inahesabika.

Kuhofiwa haipaswi kuwa sifa ya kiongozi au chama cha siasa. Lipi jema kwa kiongozi na chama; kuhofiwa au kupendwa? Mwingine angependa vyote, lakini haiwezekani. Jema ni kupendwa na kuheshimiwa! Nahitimisha.


