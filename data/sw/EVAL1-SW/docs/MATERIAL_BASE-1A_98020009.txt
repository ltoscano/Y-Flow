
Afrika Kusini waanza kumlilia Mandela
Jun 28, 2013

WANANCHI wa Afrika Kusini wameanza kumlilia rais mstaafu wa taifa hilo, Nelson Mandela, huku vyombo vya habari vikisema nchi hiyo haitaangukia katika machafuko iwapo kiongozi huyo atafariki dunia.

Wakati Mandela akitumia siku yake ya 18 hospitalini Jumanne wiki hii, Waafrika Kusini wameanza kujiandaa kwa lolote haswa baada ya Rais Jacob Zuma kutoa taarifa rasmi kwamba kiongozi huyo sasa ana hali mbaya.

Kwa kawaida, si kawaida kwa serikali za Afrika kutoa taarifa za ugonjwa wa viongozi wake zenye kukatisha tamaa na inapofikia kutoa taarifa hizo mara nyingi humaanisha hakuna matumaini ya hali kuboreka.

Kwa mfano, serikali ya Ethiopia haikuwa hata ikitoa taarifa za kuugua kwa aliyekuwa Waziri Mkuu wake, Meles Zenawi, na ilianza kutoa taarifa siku chache kabla hajafariki dunia Desemba mwaka jana jijini Brussels, Ubelgiji.

Kuanzia usiku wa kuamkia Jumanne wiki hii, eneo la hospitali alikolazwa Mandela limeendelea kupokea maua na barua zilizoandikwa na watu mbalimbali wanaotoa shukrani kwa kiongozi huyo kwa nini alivyopigania haki na usawa katika taifa hilo lililokuwa likitawaliwa na sera za ubaguzi wa rangi. 

“Tata Mandela, kama si wewe, mimi leo nisingekuwa nasomea uhandisi Chuo Kikuu,” ulisomeka ujumbe mmoja uliowekwa nje ya lango la kuingilia katika hospitali hiyo mjini hapa.

Kiongozi wa chama cha kisiasa cha Inkatha Freedom (IFP), Chifu Mongosuthu Buthelezi, jana alilia hadharani wakati akimzungumzia Mandela na namna alivyopambana kuung’oa utawala wa makaburu kwa takribani miaka 40.

“Ah, Dalibhunga…. Umetupigania kwa zaidi ya miaka 40 ili tufaidi uhuru wetu. Maisha yako yalikuwa ni ya mapambano. Naona sasa tukuache ukapumzike na baba na babu zako. Naomba kama ulivyotuunganisha wakati ukiwa hai, utuunganishe pia utakapokuwa haupo nasi kimwili,” alisema Buthelezi. Dalibhunga ni jina la Mandela alilopewa baada ya kutahiriwa kwa mujibu wa taratibu za kabila lake la Waxhosa (tamka Wakosa).

Naibu Mhariri wa gazeti linaloheshimika nchini Afrika Kusini la Mail & Guardian, Verashni Pillayi, aliandika kwenye safu yake ya gazeti hilo Jumanne wiki hii kwamba ni “upuuzi kudhani kwamba kutakuwa na fujo au mitafuruku baina ya watu weusi na weupe mara baada ya kifo cha Mandela.

“Katika hali ya kawaida kabisa, itakuwa ni dharau ya aina yake kwa Mandela kudhani kwamba kile alichokipigania kitaharibika kabla mwili wake haujaoza kaburini. Mandela ni mtu mkubwa sana na ndiyo maana kile alichokipigania kitadumu milele na milele. Nina uhakika kabisa kwamba Afrika Kusini yote sasa imeungana kwa ajili yake. Msiba wake utawasogeza karibu zaidi Waafrika Kusini kuliko kuwagombanisha,” aliandika mhariri huyo.

Wakati hali ya Mandela ikizidi kuzorota, ndugu na jamaa zake wa karibu waliitisha kikao cha dharura kijijini kwake Qunu, Jimbo la Cape Mashariki, kwa lengo la kupeana taarifa.

Kikao hicho kilihudhuriwa na Mandla Mandela ambaye ndiye Chifu wa Ukoo wa Thembu anakotoka Mandela na kiliongozwa na Napilisi Mandela- kiongozi wa mikutano na shughuli za kimila wa ukoo huo wa kichifu.

Kwa sababu Napilisi ndiye huongoza shughuli mbalimbali za kitamaduni za ukoo huo, tayari wadadisi wamechukulia mkutano huo kama dalili za familia hiyo kuanza kujiandaa na taratibu za upokeaji wa wageni na mazishi kwa mujibu wa taratibu zao.

Mmoja wa marafiki wa karibu wa Mandela, Andrew Mlangeni, ambaye alifungwa jela pamoja na kiongozi huyo, amewataka wananchi wa nchi hiyo kujiandaa na lolote na kupokea kwa “unyenyekevu mkubwa” taarifa zozote mbaya kwa Mandela.

Alisema kwa mujibu wa maisha ya mwanadamu, Mandela ametekeleza wajibu wake na watu kulia sana itakuwa sawa na kumkufuru Mungu na kutomtendea haki kiongozi huyo kwa vile sasa amechoka na anahitaji kupumzika.

“Tunataka ateseke hospitali kwa muda gani? Tunadhani ni kwa namna gani mwili wake uliodhoofika unaweza kuhimili suluba za dripu, sindano na madawa? Tunataka Madiba ateseke kwa muda gani ili sisi turidhike? Kusema ukweli tunaweza kufanya jambo moja tu; tumwache Madiba aondoke. Akapumzike kwa amani,” alisema Mlangeni.


