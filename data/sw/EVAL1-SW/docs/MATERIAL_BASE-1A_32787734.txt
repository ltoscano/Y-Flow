
Mshukiwa aramba mchanga kizimbani
MSHUKIWA wa wizi alianza kuramba mchanga na kuzua vituko akiwa mahakamani akisubiri kusomewa shtaka.
Maafisa wa polisi walikuwa na wakati mgumu kumdhibiti Bw Joshua Mbaabu Njeru alipojaribu kuondoka mahakamani akiwa na pingu mkononi.
Mara kwa mara alionekana akizungumza peke yake, kuinama na kubambua mchanga kutoka viatu vyake na kuuramba na hata kumgawia mshukiwa aliyeketi karibu naye. 
Polisi waliomkamata kutoka Ngong, Kaunti ya Kajiado walisema alianza vituko baada ya mwajiri wake Bi Lucy Catherine Nkirothe kudai alimuibia Sh115,188 akiwa mfanyakazi wake. Ajabu ni kwamba alipoingia kizimbani kusomewa shtaka aliacha vituko na kukiri shtaka mara moja.
“ Ni kweli. Uliyosoma ni ya kweli,” akasema.
Kulingana na shtaka, Njeru aliiba pesa hizo akiwa mfanyakazi katika kituo cha Mpesa za Bi Nkirothe siku tofauti kati ya Mei 15 na Juni 2 mwaka huu. Hata hivyo, kiongozi wa mashtaka Inspekta Justus Imaana aliomba mshukiwa apelekwe kwa daktari akachunguzwe akili.
“Kufuatia vituko vya mshukiwa hapa mahakamani, ninaomba apelekwe akachunguzwe na daktari kabla ya kuhukumiwa kubaini ikiwa ana akili timamu,” akasema Bw Imaana. Aliongeza kwamba sheria inahitaji kila mshukiwa kuhukumiwa ikiwa ana akili timamu. 
Na BENSON MATHEKA


