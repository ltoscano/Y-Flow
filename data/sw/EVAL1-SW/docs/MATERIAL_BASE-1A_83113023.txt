Rais Jinping wa China kumzidi kete Obama?
Mar 27, 2013

SIKU taktiban 10 tu baada ya kuingia Ikulu ya China, Rais wa nchi hiyo, Xi Jinping, anatajwa kuweza kuchuana na Rais wa Marekani, Barack Obama, katika orodha ya viongozi mashuhuri, wenye nguvu na ushawishi duniani, kazi inayofanywa kwa muda mrefu sasa na Jarida maarufu la kimataifa Forbes.
Utafiti uliofanywa na Jarida hilo la Forbes ulimtaja Rais huyo wa China, Xi Jinping, kuwa ni kati ya watu tisa mashuhuri duniani wenye nguvu na ushawishi, huku Rais wa Marekani, Barack Obama, akiongoza orodha hiyo.
Utafiti huo ulifanyika mwaka 2012 wakati ambao Xi hakuwa Rais wa China. Papa Benedict naye yumo kwenye orodha hiyo, kwa wakati huo akiwa bado hajatangaza uamuzi wake wa kujiuzulu wadhifa wa Papa, kiongozi mkuu wa Kanisa Katoliki duniani.

Jarida la Forbes lilianza utafiti kuhusu watu mashuhuri na wenye nguvu pamoja na ushawishi tangu mwaka 2009, na limekuwa likiendelea na utaratibu huo.
Katika kila mwaka, utafiti huo uhusisha vigezo mbalimbali vikiwamo uwezo wa ushawishi wa wahusika katika matukio mbalimbali ya kidunia, na hata ukwasi ni kati ya vigezo hivyo kwa namna fulani.
Kwa mfano, mwaka 2009 kulikuwa na washindani 67, mwaka 2010 washindani 68, na mwaka 2011 washindani wa nafasi hizo walikuwa 70, na kwa mwaka jana washindani walikuwa 71.
Hata hivyo, inaelekea nyota ya Xi Jinping inaweza kung’ara zaidi katika utafiti wa mwaka huu kwa sababu tayari sasa ni Rais wa China, nchi ambayo ni namba mbili kwa nguvu za kiuchumi duniani, ikitanguliwa na Marekani.
Mbali na hayo, nyota hiyo ya Xi Jinping inaweza kung’ara kwa kuzingatia rekodi pia za mtangulizi wake, Hu Jintao. Mwaka 2010, utafiti wa Forbes ulionyesha ya kwamba Hu Jintao ndiye aliyekuwa akiongoza duniani, akifuatiwa na Rais wa 44 wa Marekani, Barack Obama.
Orodha ya mwaka jana
Katika mwaka jana, Barack Obama ndiye anayeongoza, akifuatiwa na Kansela wa Ujerumani, Angela Merkel na Rais wa Urusi, Vladimir Putin, akishika nafasi ya tatu.
Tajiri Bill Gates alishika nafasi ya nne mwaka jana, akifuatiwa na Papa wa 265 wa Kanisa Katoliki, Papa Benedict wa XVI huku Mwenyekiti wa Umoja wa Hazina wa Marekani, Ben Bernanke, akishika nafasi ya sita na Mfalme wa Saudi Arabia, Abdullah bin Abdul Aziz al Saud akishika nafasi ya sita.
Rais wa Benki ya Ulaya, Mario Draghi aliwekwa katika nafasi ya nane, wakati Rais wa sasa wa China, kwa wakati huo kabla ya kuwa Rais aliwekwa katika nafasi ya tisa huku, Waziri Mkuu wa Uingereza, David Cameron akishikilia nafasi ya 10, kati ya 10 bora hizo za watu mashuhuri na wenye nguvu ya ushawishi duniani.
Orodha ya mwaka 2011
Barack Obama ndiye aliyeongoza katika mwaka 2011, akifuatiwa na Vladimir Putin, kwa wakati huo akiwa Waziri Mkuu wa Urusi na nafasi ya tatu ilichukuliwa na aliyekuwa Rais wa China, Hu Jintao, wakati Kansela wa Ujerumani, Angela Markel akichomekwa katika nafasi ya nne, akimtangulia tajiri Bill Gates wa Marekani katika nafasi ya tano.
Mfalme wa Saudi Arabia, Abdullah bin Abdul Aziz al Saud yeye alikamata nafasi ya sita, mbele ya Papa Benedict XVI na Mwenyekiti wa Umoja wa Hazina Marekani, Ben Bernanke, akishika nafasi ya nane kwa mwaka huo.
Mfumbuzi wa mtandao wa kijamii wa facebook, Mark Zuckerberg, yeye alishika nafasi ya tisa, akimtangulia Waziri Mkuu wa Uingereza, David Cameron.
Orodha ya mwaka 2010
Katika mwaka huo, Obama aliondolewa katika nafasi ya kwanza. Rais wa China kwa wakati huo, Hu Jintao ndiye aliyekuwa namba moja, akifuatiwa na Obama, wakati Mfalme wa Saudi Arabia, Abdullah bin Abdul Aziz al Saud akishika nafasi ya tatu, akimtangulia Vladimir Putin wa Urusi aliyeshika nafasi ya nne.
Papa Benedict XVI alishika nafasi ya tano, Angela Merkel nafasi ya sita, Waziri Mkuu wa Uingereza, David Cameron nafasi ya saba, Ben Bernanke nafasi ya nane, Sonia Gandhi ambaye ni Rais wa Bunge la India alishika nafasi ya tisa na Bill Gates alitupwa nafasi ya 10.


