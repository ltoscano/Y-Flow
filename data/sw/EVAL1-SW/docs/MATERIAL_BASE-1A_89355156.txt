
Kamishna ashauri wakazi juu ya usalama
WAKAZI katika kaunti ya Lamu mwishoni mwa juma walitakiwa kushirikiana na polisi katika kuhakikisha usalama unadumishwa.
Akizungumza na Taifa Leo kwa njia ya simu Jumapili, Kaimu Kamishna wa Kaunti ya Lamu, Bw Fredrick Ndambuki, aliwasisitizia wakazi kutosita kupiga ripoti kwa polisi iwapo watashuhudia tukio au mtu yeyote wanayemshuku. 
Kamishna huyo aliwahakikishia wakazi usalama wa kutosha wakati huu ambapo wengi wanaendelea kusherekehea mwaka mpya wa 2015.
Bw Ndambuki aidha aliwashauri wakazi kuukumbatia mfumo wa Nyumba Kumi, alioutaja kuwa kiungo muhimu kwa usalama.
“Watu wasiwe na shaka. Usalama upo Lamu. Ninachowasihi wakazi ni kushirikiana vilivyo na polisi ili kusaidia kutambua wahalifu. Pia msisahau mfumo wa Nyumba Kumi.
Jukum, la usalama si la polisi pekee bali ni la watu wote,” akasema.
Akigusia suala la anasa, kamishna huyo aliwashauri vijana kuepuka kujihusisha na matumizi ya dawa za kulevya na vile vile ngono za kiholela msimu huu wa sherehe.
Alisema ni vyema ikiwa vijana wataelekeza fikra zao kwenye miradi ya maendeleo badala ya kujihusisha na anasa zisizo na msingi. “Huu ni wakati wa kila mwananchi kufikiria maazimio yake ya mwakani’’. 
Ninachofahamu ni kwamba mihadarati imekuwa changamoto mno mwaka wa 2014 hapa Lamu.
Ninawasihi vijana kuwa mstari wa mbele kuepuka mihadarati na ulevi wa kupindukia mwaka huu mpya wa 2015,” akasema Bw Ndambuki.
Kwa upande wake, Chifu Mkuu Abdalla Shahasi, aliwasihi vijana kujiepusha na vurugu na badala yake kuwa mstari wa mbele katika kudumisha na hata kuhubiri amani.


