
Rabai United ukumbi bora wa kuoka talanta za vijana
Na KAZUNGU SAMUEL
HUKU idadi kubwa ya vijana ikiendelea kuzunguka na kuteseka kutokana na kukosekana kwa ajira, vijana katika eneo la Rabai wameamua sasa kuelekeza nguvu zao katika mchezo wa kandanda.
Kutokana na kuendelea kuimarika kwa ushabiki wa mchezo huo kote duniani, vijana wanaona hii kama nafasi ya pekee ya kuimarisha maisha yao. Kile chema na kizuri huanzia mashinani.
Si ajabu basi kwa vijana wa Rabai, sasa wanaona mwanzo mpya kutokana na kikosi cha Rabai United kupata kasi ya ajabu na kuonyesha nia ya klabu inayopania mambo makubwa.
Ni wazo hili la kutaka kufanikiwa ambalo bila shaka lilipenya katika fikra za mama Mariama Mkumbi maarufu kama Mama Ngangari ambaye ndiye muanzilishi wa klabu hii. Aliamua kuwatafuta vijana kutoka maeneo ya Kambe, Ribe na Rabai. Baada ya kuwapata aliamua kuwaweka kwa pamoja na kuanzisha klabu ya Rabai United. Wazo ambalo Mama Ngaganri anaamini ilikuwa ni fursa bora.
“Ilikuwa ni wazo tu la kuona vijana wakiwa na kazi ya kufanya badala ya kuishi kwa kukata tama ya kupata kazi,” akasema.
Na sasa umaarufu wa Rabai United umekuwa bayana kwani timu hii kwa sasa ina mashabiki wengi ambao humiminika uwanjani kuishangilia inaposhiriki katika mechi. Rekodi za klabu hii zinaonyesha kwamba ilianzishwa mwaka wa 2010.
Tangu mwaka huo, kikosi hiki kimeendelea kuimarika siku baada ya siku huku kikishiriki katika ligi ya ukanda wa pwani.Hata hivyo Mama Ngangari alisema kuwa haijakuwa rahisi kuikuza timu hii kufikia hapo ilipo kwa sasa.
“Nilianzisha klabu hii tukiwa na kamati ya watu saba pekee. Wengi hawakuwa na muda nayo kutokana na ukweli kwamba hakuna aliyekuwa akiona faida ya azimio hili,” akasema.
Na mchakato mzima ulioonyesha timu hii ikisambaratika ni wakati ambapo baadhi ya watu walioanza pamoja walipoamua kuitoroka timu na kwenda kufanya mambo mengine.
“Mama Ngangari hakufa moyo bali aliichukua timu kama meneja wake kuanzia mwaka wa 2011 ambapo kwa mara ya kwanza waliingia kwa ligi ambayo sasa inajulikana kama ligi ya kaunti mwaka wa 2012.
“Tulikuwa tukiendelea kufanya vyema katika mechi mbalimbali na hata mwaka wa 2012 tulikuwa sasa tupande daraja lakini uwezo wetu wa kuendelea kifedha ukawa umefikia kikomo na hatukuenda mbele. Hapo ndipo watu wengi walivunjika moyo na kuamua kuiacha timu hii,” akasema.
Hata hivyo kimya cha muda mrefu daima huwa na kishindo kikuu kwani mwaka jana timu hi ilirudi tena kushiriki katika ligi ya kaunti ambapo ilifanikiwa kushinda mechi zake zote na papo hapo ikapanda hadi katika ligi ya ukanda wa pwani.
Lakini licha ya habari hizi kuwa njema lakini tatizo la ukosefu wa fedha limejitokeza tena kwani sasa hakuna fedha za kuwezesha timu hizo kuendeleza rekodi zake za ligi hiyo.
“Kusimamia klabu sio kazi rahisi na kwa fikra za wengi wanadhania mimi ninataka kujiingiza katika masuala ya kisiasa. Ukweli ni kuwa mimi sio mwanasiasa na nia yangu ni kukuza vipaji,” akasema.
Mwaka jana, klabu ilifanya harambee ambapo kiasi cha Sh60, 000 zilichangishwa kusaidia klabu ya Ribe United.
Klabu hii ambayo inatumia uwanja wa shule ya msingi ya Lugwe kama uwanja wa nyumbani inatoa kilio kwa washika dau mbalimbali kuwasaidia kwa vile timu ina malengo ya kuhakikisha vijana wanapata ajira.
Kutokana na ukosefu wa kocha sasa klabu hii imeamua kutafuta huduma za John Karisa Mzungu ambaye amejitolea kuwafunza soka 


