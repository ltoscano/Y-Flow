"Na mokɔlɔ mɔ̆kɔ́ ya eyenga ya mbótáma ya Yézu Kilísito, nakútání na nzelá na moto mɔ̆kɔ́ nkómbó Ernest T. Moto wâná azaláká moto ya lingómbá socialiste. Moto yangó asolólí na ngáí mwá mokɛ́. Namɔ́ní na maloba ma yĕ te alingí bolámu ya bato ya mokili.

"Utá wâná, tokangání na moto wâná libélá. Apésí ngáí búku ndéngé na ndéngé mpé alobélí ngáí makambo míngi. Ayébísí ngáí ndéngé níni makambo mazalí koleka na biténi mítáno ya mokili mpé ayébísí ngáí makambo ya lisanga ya bato ya Asia na Afilíka na Bandung. Ayébísí mpé lisúsu ngáí níni wâná Russia, níni wâná Amelíka ya Etats Unis, níni wâná Falansɛ́, níni wâná Angɛlɛ́, níni wâná Bɛ́lɛsi. Alakísí ngáí níni wâná Alemá, níni wâná Italiá na mpé níni wâná Putulukɛ́si. Alakísí mpé ngáí búku níni nakokí kotánga mpɔ̂ nayéba na boyébi bwa sɔ̂lɔ́ mpenzá ndéngé níni makambo makoleka o mbóka ya bato wâná atángí.

"Asúkísí mpé na bolobi te sé bato wâná ndé bakoluka makambo o mokili.

"•Ayébísí• ngáí ndéngé níni Bɛ́lɛsi azalí kosálá na mosɔlɔ́ nyɔ́nsɔ akokamata na bilɔ́kɔ bikoúta na Kongó mpé na ndéngé níni mwá mabótá sé mokɛ́ pámba ndé bato basímbí mánsɔ ya bísó o Kongó. Ayébísí ngáí ndéngé tokómáká mómbo na moyíbi ya Bɛ́lɛsi mpé na bobúbi bísó ndéngé ínsɔ. Ayébísí lisúsu mpé ndéngé níni tokómáká na boúmbu ya Bɛ́lɛsi na mayɛ́lɛ mabé.

"Apésí ngáí matéya ya koyéba níni wâná falánga mpé na ôná azalí kobɛ́ngama capitaliste. Apésí ngáí mpé matéya ya bato ya bondeko baye babéngámí socialiste. Ayébísí ngáí mpé matéya ya bofándi bôngó, útá efándeli ya liberalisme.

"Na ndéngé nyɔ́nsɔ wâná ya makambo nalobélí yɔ̆, nayébáká yangó na mbúla mɔ̆kɔ́ tɛ̂. Mbúla ya libosó, makɔ́télí ngáí atá mokɛ́ tɛ̂. Moníngá wa ngáí wâná mpé Ernest T. atíkí ngáí bôngó tɛ̂. Asálí sé makási mpɔ̂ te náyéba makambo mánsɔ mâná.

"Bato bayíké bakanísí sɔ́kí osílísí kelási ya súka ya mɔnɛ́nɛ Université ndé oyébí mánsɔ ya mokili. Wâná sé lokutá. Kási alobélí ngáí te na Mpótó bosílísí kelási ezalí sé libandeli lya boyébi makambo mpé ebɔngí sé ózala lisúsu na makási ya komípésa míngi mpɔ̂ ya boyébi makambo ya mokili.

"Alobí lisúsu te boyébi makambo esɛ́ngí ózala lisúsu na makási ya boluki koyéba makambo ndéofungólí mayɛ́lɛ mpɔ̂ ya boyébi makambo ya sɔ̂lɔ́. Awa nayéí kofándisa motó mwa ngáí nyɛ̂ ndé nayéí komɔ́na te mokili ezalí likambo monɛ́nɛ.

"Na mobú mwa 1950 (nkótó mɔ́kɔ́ na kámá libwá na ntúkú mítáno), na nsima ya mbúla mítáno, nayéí komɔ́na nzelá ya bomɔ́ni makambo mwa malámu mokɛ́. Sé na mobú wâná nazóngí na kotála basángó baye balakísáká ngáí.