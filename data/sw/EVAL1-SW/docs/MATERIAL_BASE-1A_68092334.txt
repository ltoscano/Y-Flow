
Githurai Kimbo yapiga uhalifu vita kwa dhoruba sawa na kukuza talanta changa
Na JOHN KIMWERE
KLABU ya wanaume ya mpira wa voliboli ya Githurai Kimbo iliasisiwa miaka 20 iliyopita lengo kuu likiwa kuwaleta vijana wa mtaa huo pamoja na kuwaepusha kushiriki maovu mitaani. 
Ingawa haijafanikiwa kupata ufadhili kuiwezesha kushiriki ligi ya fani hiyo nchini inajivunia mengi.
Githurai Kimbo inalenga kuzindua rasmi kituo cha kukuza wachezaji chipukizi katika wadi ya Githurai, anasema kocha wake, Charles Kamau.
“Klabu hiyo imepiga hatua kubwa hasa kwa kuvutia wavulana wengi kutoka mitaa ya Githurai 44, Kahawa Wendani, Kahawa Sukari na Githurai 45 na kuanzisha timu mbili za wachezaji wasiozidi umri wa miaka 13 na pia miaka 16,” anasema.
Kocha huyo anadokeza kuwa mradi huo hupata msaada kiasi kutoka kwa wahisani mbali mbali kupitia mlezi wake, Simon King’ara. Anaongeza ‘’John Kimani anayefanya kazi kama askari polisi katika Kaunti ya Mombasa ndiye mlezi wa klabu ya wakubwa.” Githurai Kimbo imewanoa wachezaji wengi ambao baadaye wamebahatika kusajiliwa na klabu tofauti nchini.
Wanadhoruba ambao wamenolewa na klabu hiyo ni kama Martin Kimondo, Michael Kibe na Gideon Njine ambao wote ni wafanyi kazi wa Co-operative Bank pia hupigia timu hiyo inayoshiriki mechi za Ligi Kuu nchini. Miezi michache iliyopita, Martin Kimondo alichaguliwa mweka hazina wa Shirikisho la Voliboli ya Kenya (KVF) tawi la Nairobi.
Ukosefu wa ufadhili ni kizingiti kikubwa kwa shughuli za kuwanoa wachezaji wa viwango vya chini.
Wanatoa wito kwa serikali ya kaunti kuwekeza katika sekta ya michezo hasa mashinani ili kunasa waliotunukiwa talanta za fani tofauti. Kocha Kamau anatoa mwito kwa mwakilishi wa Wadi hiyo katika Kaunti ya Nairobi kutafuta wafadhili angalau kusaidia timu za michezo mbali mbali kuafikia matamanio yazo. Wanashukuru KVF, kupitia mwenyekiti Kioni Waithaka kwa kuwasadia na kuwapa mpira na nyavu za kufanyia mazoezi.


