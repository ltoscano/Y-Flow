
Tanzanite ya Bil. 30/- yaibwa
Dec 06, 2012

MADINI ya tanzanite yaliyoripotiwa kuibwa siku chache zilizopita yanatajwa kuwa na thamani ya zaidi ya shilingi bilioni 30, kiwango ambacho ni sawa na uzalishaji usiozidi muda wa wiki mbili katika mgodi wa Kampuni ya TanzaniteOne, uliopo mkoani Manyara.

Katika ramani ya dunia, madini hayo hupatikana Tanzania pekee lakini yamekuwa yakitoa ajira kwa kiwango kikubwa nchini
India na maeneo mengine duniani kuliko hapa nchini.

Wizi huo wa hivi karibuni umetokea katika ghala la kuhifadhi madini hayo la Kampuni ya wawekezaji kutoka nchini Afrika ya Kusini ya TanzaniteOne, ambayo kwa sasa serikali ilianza mchakato wa kutwaa asilimia 50 ya hisa kwa ajili ya kuwapatia wachimbaji wadogo.

Tayari uchunguzi wa tukio hilo lililotokea mwishoni mwa wiki katika kiwanda cha kusanifu na kuchambua madini cha TanzaniteOne kilichopo Kijiji cha Naisinyai, wilayani Simanjiro, Mkoa wa Manyara.

Kwa mujibu wa taarifa zilizopo, wizi huo umefanyika baada ya watu wanaodaiwa kuwa na vifaa vya kisasa kuvunja uzio na ukuta wa ghala la kuhifadhi madini hayo na kisha kuvunja chumba maalumu cha kuhifadhia madini (strong room) na
kutoweka wakiwa na kiwango hicho kikubwa cha madini. 

Madini yaliyoibiwa yanatajwa kuwa ni ghafi yaliyozalishwa kwa zaidi ya wiki mbili na yalikwisha kusanifiwa tayari kusafirishwa nje ya nchi katika masoko ya kimataifa.

Taarifa za awali zilizotufikia Jumatatu wiki hii zilibainisha kuwa wizi huo uligundulika siku ya Jumatatu asubuhi, wakati watumishi wakiingia kazini baada ya mapumziko ya mwisho wa wiki.

Kwa mujibu wa taarifa hizo wizi huo umewaacha watu wengi na mshangao kutokana na mazingira, na hali ya ulinzi wa hali ya juu uliowekwa na kampuni hiyo ambao ni viwango vya taasisi za fedha za kimataifa.

Moja maofisa wa Jeshi la Polisi mkoani Manyara (jina linahifadhiwa)
anayechunguza suala hilo ameeleza kuwa, walipewa taarifa za wizi wa madini Jumatatu asubuhi na waliwasili eneo la tukio saa tatu za asubuhi.

Alieleza kuwa kabla ya kuvunja ghala la kuhifadhi madini wezi hao waliharibu mfumo ulinzi wa kamera za CCTV ambao hurekodi matukio yote yanayotokea eneo hilo.

“Baada ya kufika tuligundua kuwa sehemu ya uzio wa umeme imekatwa na pia walikata sehemu ya bati na kuingilia juu ya paa na baada ya kuingia ndani walibomoa ukuta na kukata milango ya chumba cha kuhifadhia madini,”

“Tumefanya mahojiano ya awali na walinzi waliokuwa zamu wanadai hawakusikia sauti yoyote lakini bado tunaendelea kufanya mahojiano zaidi,” alieleza askari huo.

Akizungumza na Raia Mwema kwa njia ya simu, Naibu Waziri wa Nishati na Madini, Steven Massele, alieleza kushitushwa na tukio hilo.

“Hili tukio la kushitua kidogo na binafsi nimesikitishwa na tukio lenyewe na baada ya kutaarifiwa na Ofisa Mfawidhi wa madini wa Kanda ya Kaskazini,”

“Tuna imani na polisi wetu. Watatuambia kama ni wizi wa kweli au ni hujuma za ndani ya kampuni au nje ya kampuni na baada ya hapo tutaendelea na hatua nyingine kadiri tutakavyoona inafaa,”alisema Massele.

Kwa upande wake Mwenyekiti wa Bodi ya Wakurugenzi wa kampuni hiyo, Balozi Ami Mpungwe, alisema uchunguzi wa tukio hilo uko katika hatua za awali.

Kamanda wa Polisi Mkoa wa Manyara, Akili Mpwapwa, alisema; “Bado nasubiri taarifa kutoka kwa RCO wangu ambaye bado yuko eneo la tukio, na baada ya kupata taarifa yake nitakuwa katika nafasi nzuri ya kuwaeleza,” alisema Kamanda Mpwapwa.

Uwizi huo wa aina yake umekuwa gumzo katika mikoa ya Arusha na Manyara ambayo biashara na uchimbaji wa madini hayo ni moja ya njia kuu za kiuchumi kwa watu wa mikoa hiyo.

Mshangao huo unajengwa juu ya msingi kuwa ulinzi uliowekwa na kampuni ya TanzaniteOne ni wa hali juu na uko katika viwango vya kimataifa hivyo kuna uwezekano wahusika ni baadhi ya watumishi wa juu wa kampuni.

Mmoja wa waliopata kuwa wafanyakazi kwenye mgodi huo anasema; “Ni vigumu kwa mtu au kundi la watu kutoka nje
kufahamu mfumo mzima wa jinsi kamera za ulinzi zinavyofanya kazi. Kuna uwezekano mkubwa wahusika ni baadhi ya watumishi wa ngazi za juu katika mgodi.”


