
BARA LA ASIA WAONGOZA KWA UTUMWA DUNIANI

June 1, 2016

WATU zaidi ya milioni 45.8 wamekuwa mateka wa utumwa mamboleo katika kona mbalimbali za dunia huku Bara la Asia wakiongoza katika masuala ya utumwa.
Shirika la Habari la Reuters la nchini Uingereza liliripoti kuwa watu milioni 45.8 wengi wao wakiwa wanawake na watoto wadogo ni mateka wa utumwa mamboleo;na idadi hiyo inaonekana kuongezeka kwa watu milioni 10 ikilinganishwa na uchunguzi wa mwaka 2014. 
Watumwa hao mamboleo ni sehemu ya magendo ya wanadamu wanaotumika kwa vitendo vya ngono,watumishi wa ndani au watu wanaolazimika kuwa watumwa kutokana na madeni na wengine kufanya kazi za lazima katika viwanda, majumbani na katika mashamba.
Kielelezo cha kimataifa cha utumwa kwa mwaka huu 2016 kinaonesha kuwa, kila kona ya dunia kwa sasa kuna utumwa mamboleo, lakini Bara la Asia ni eneo baya zaidi katika jambo hilo.
Baadhi ya nchi zilizotajwa kuongoza katika utumwa ni pamoja na Korea Kaskazini,Uzbekistan,Ca mbodia,India, China na Pakistan.


