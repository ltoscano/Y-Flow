
Uhaba mkubwa wa damu wakumba hospitali
Na MWANGI MUIRURI
HOSPITALI za eneo la Mlima Kenya zimeishiwa na akiba ya damu ya kuokoa walio katika hali mahututi, hali ambayo imesambaza taharuki miongoni mwa wadau wa Kiafya katika eneo hilo.
Hayo yalitangazwa jana na mbunge wa Gichugu Bw Njogu BHarua baada ya kutembelea hospitali kuu ya Kerugoya kuwajulia hali waathiriwa watano wa ajali ya pikipiki.
Ajali hiyo ya mapema wiki hii iligonga vichwa vya habari kwa kuwa wote walikuwa wameabiri pikipiki moja inayohudumu kama bodaboda kutoka eneo la Kianyaga kuelekea Kutus.
Ajali hiyo ilitokana na uendeshaji wa kiholela huku wote wakiwa hawakuwa wamevalia kofia spesheli za kuwakinga dhidi ya ajali.
Kufikia jana asubuhi, dereva wa pikipiki hiyo alikuwa ameaga dunia huku wengine wawili wakikatwa miguu yao miwili kila mmoja na wengine wawili wakiendelea kutibiwa wakiwa katika hali mbaya.
Bw Barua alisema kuwa cha kuhuzunisha ni dai kuwa madaktari katika hospitali hiyo walifichua kuwa wanakumbwa na uhaba wa damu na ambayo inahitajika kuwahudumia waathiriwa hao.
“Nimeambiwa kuwa hospitali hiyo haina hata tone moja la damu katika akiba zake na wamejaribu kutafuta katika maeneo jirani ya Embu, Nyeri, Murang’a na hata Meru lakini hawakupata. Hili ni suala hatari sana kwa afya ya eneo hili,” akasema. 
Alisema kuwa wananachi wa eneo hilo wanafaa wajitolee kutolewa damu ili kuokoa Maisha ya wenzao walio katika haja ya kuwekwa damu ili wapate nafuu.
Kwa mujibu wa Shirika la Afya Duniani (WHO) taifa hili huhitaji jumla ya pinsti 400, 000 kwa mwaka.
Aidha, Wakenya hutoa jumla ya pinti 170, 000 kwa mwaka huku lengo likiwa ni kila mwezi watoe pinti 33, 300.
Licha ya kuwa shirika la huduma za utoaji damu hapa nchini (KNBTS) limekuwa likiandaa kampeni za kuwahamasisha wenyeji wa eneo hilo kujitolea kuutoa damu ili kuwa na akiba ya dharura, wengi wamekuwa wakisusia hafla hizo. 


