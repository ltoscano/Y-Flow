
Mtoto afa kwa mateso ya njaa, utapiamlo Dec 20, 2012

MTOTO Ndooki Sanguyan (5), Mkazi wa kitongoji cha Esirwa, Kijiji cha Endulen wilayani Ngorongoro, Mkoa wa Arusha, aliyekuwa amelazwa Hospitali ya Endulen baada ya kuathirika kwa njaa na utapiamlo, amefariki dunia.

Taarifa zilizopatikana kutoka wilayani Ngorongoro na kuthibitishwa na uongozi wa hospitali hiyo, pamoja na viongozi wa serikali wa eneo hilo zinaeleza mtoto huyo ambaye picha yake ilitumika katika ukurasa wa mbele wa gazeti hili katika toleo wiki mbili zilizopita alifariki dunia Desemba 2, mwaka huu.

Katika toleo hilo, tulichapisha habari inayohusisha mahojiano kati ya mwandishi wetu na wazazi wa mtoto huyo, kwa wakati huo akiwa amelazwa hospitalini, mwili wake ukiwa umedhoofika na kubabuka ngozi mgongoni mithili ya mtu aliyeungua kwa moto. 

Akiwa hospitalini hapo, mtoto huyo alikuwa akihudumiwa na Bibi yake, Lembek Kinoori, wakati mama yake mzazi Nalotu Eshan Sanguyan naye akiwa hajiwezi kutokana na kuathiriwa kwa njaa.

Moja wa madaktari (jina linahifadhiwa) wa Hospitali ya Endulen aliyekuwa akimhudumia mtoto Ndooki amethibitisha mwishoni mwa wiki kuwa mtoto huyo amefariki Desemba 2, mwaka huu.

“Ni kweli mtoto Ndooki amefariki dunia, kama madaktari na wauguzi tulijitahidi sana kuokoa maisha yake,tunasikitika kuwa hatukufanikiwa na alifariki dunia kutokana na tatizo la utapiamlo baada ya kukosa chakula kwa muda mrefu,” alisema daktari huyo.

Kwa upande wake, Diwani wa Kata ya Endulen, James Moringe, naye alithibitisha kifo cha mtoto huyo na kuongeza kuwa kama kiongozi wa wananchi kifo cha mtoto huyo kimemgusa na kumsikitisha sana.

“Nimeguswa na kuskitishwa sana na kifo cha mtoto Ndooki, hasa kutokana na kauli za baadhi ya viongozi wa serikali ambao walikaririwa na baadhi ya vyombo vya habari wakidai kuwa hakuna njaa Ngorongoro, na kinachoendelea ni uchochezi wa wanasiasa,” aliongeza.

Alisema mazishi ya mtoto huyo yalifanyika katika boma la familia hiyo na kuhudhiriwa na wananchi wa eneo hilo na tayari viongozi wa kiserikali na wale wa kijamii katika eneo hilo wamekuwa bega kwa bega na familia hiyo katika msiba huo. 

“Familia hii haina baba kwa sasa kutokana na mwenye bima ambaye ni Baba wa mtoto huyo kuondoka nyumbani kwenda jijini Mwanza miaka mitatu iliyopita kwa sababu ya hali ngumu ya maisha,” alisema diwani huyo.

Aliongeza kuwa wamechukua hatua kadhaa ikiwa ni pamoja na kuisadia familia hiyo magunia matatu ya mahindi, mafuta ya kupikia na mahitaji mengine muhimu na kuongeza kuwa, watoto 30 wenye umri wa kuanzia mwaka mmoja hadi miaka 10 wanaendelea kupatiwa lishe katika hospitali hiyo.

“Watoto hao wanahudhuria kliniki maalumu na wanapatiwa chakula-dawa (lishe) maalumu ili kuwaondolewa tatizo la utapiamlo ambalo msingi wake ni ukosefu wa chakula kutokana na njaa iliyozikabili familia nyingi,” aliongeza. 

Kagasheki atembelea Ngorongoro Katika hatua nyingine Waziri wa Maliasili na Utalii, Balozi Hamisi Kagasheki, alitembelea hifadhi hiyo kutokana na kuwapo malalamiko ya muda mrefu ya wananchi wanaodai serikali imekuwa ikipuuza madai yao kuhusu njaa.

Mbali na njaa, wamekuwa wakitia shinikizo waruhusiwe kulima kilicho cha kujikimu ambacho kimepigwa marufuku kwenye Hifadhi hiyo ya Ngorongoro. 

Pamoja na kuzungumza na menejimenti ya Hifadhi ya Bonde la Ngorongoro (NCAA), Waziri Kagasheki alizungumza na wananchi katika mkutano wa hadhara uliofanyika Kijiji cha Mukilal. Katika mkutano huo Kagasheki alipokewa kwa mabango yenye ujumbe mbalimbali kuhusu kilimo na njaa.

Katika ziara hiyo Kagasheki aliambatana na Mwenyekiti wa Kamati ya Bunge ya Ardhi, Maliasili na Mazingira, James Lembeli; Mbunge wa Ngorongoro, Saning’o ole Telele; Mkuu wa Wilaya ya Ngorongoro, Elias Wawa Lali na maofisa wengine wa serikali.

Baadhi ya mabango hayo yalisomeka: “Njaa inatuuwa Ngorongoro,” “Tumechoka kuwa watumwa, tunataka uwiano Ngorongoro,” “Tunalaani kauli kuwa Ngorongoro hakuna njaa.” 

Ulipowadia wakati wa wananchi kutoa malalamiko yao katika mkutano huo, wote waliopata fursa ya kuzungumza walieleza tatizo kubwa la njaa linalowakabili wakisema linasababisha watoto kupoteza maisha, kuugua magonjwa ya utapiamlo, wanaume kutelekeza familia zao na vijana kukimbilia mijini kufanya kazi za ulinzi.

Kagasheki awajia juu maofisa NCAA Bila ya kumung’unya maneno akijibu hoja za wananchi hao, Waziri Kagasheki, aliwajia juu maofisa wa mamlaka hiyo kwa kile alichoeleza kuwa ni kuzembea kuwapelekea wananchi hao chakula wakati fedha kwa ajili ya chakula zilitengwa na kulipwa muda mrefu uliopita.

“Utetezi mnaoutoa hapa kuwa mlishindwa kupata kibali kutoka Wizara ya Kilimo, Chakula na Ushirika haukubaliki hata kidogo, mlipoona kibali kinachelewa mnenipigia simu au kuniandikia barua hata mimi na suala hilo lingepatiwa ufumbuzi ndani ya siku moja tu,” alisema Kagasheki.

Waziri huyo ambaye alionesha wazi kukasirishwa na vitendo vya maaofisa wa Mamlaka hiyo, alisema ya kuwa hatua ya kuchelewa kwa chakula hicho na kutishia uhai wa watu kunadhalilisha serikali na viongozi wake mbele ya macho ya jamii.

Huku akimwelekea Kaimu Mhifadhi, Bruno Kawasange, Waziri huyo alisema: “Kaimu Mhifadhi (Kawasange), maelezo yako hayajaniridhisha kwani kama mlipata matatizo katika kununua mahindi ghala la taifa mngetujulisha mapema, hamuwezi kusubiri mambo ya zabuni huku watu wanakufa njaa,” 

Aliongeza:”Hawa wananchi wakikasirika kwa kukosa chakula wanamkarikia Kikwete na nyie watendaji mnadhani mimi Waziri nitawajibika, lakini nawahakikishia sitaondoka peke yangu, tutaondoka wote au mtatangulie nyie na katika hili sitanii hata kidogo.”

Kwa mara ya kwanza taarifa za kuwapo kwa njaa katika baadhi ya vijiji vilivyoko Hifadhi ya Ngorongoro iliyosababisha baadhi ya watu kufa na wengine kulazwa Hospitali ya Endulen, iliripotiwa na gazeti hili, huku baadhi ya viongozi wakipinga kuwa hakuna njaa kwenye vijiji hivyo.


