Uwekezaji mashamba ya Mbarali bado kitendawili
May 08, 2014

Mwaka 2006, Serikali iliyauza mashamba yake ya Mbarali na Kapunga yaliyopo Wilaya ya Mbarali mkoani Mbeya. Pamoja na kelele za wadau mbalimbali kupinga hatua hiyo, bado viongozi waliokuwa na dhamana kipindi hicho walitumia nguvu zao kuhakikisha mashamba hayo yanauzwa, kilichoshitua zaidi ni bei iliyouziwa mashamba hayo isiyofika hata shilingi bilioni tatu. Katika mfululizo wa makala hizi mwandishi wetu FELIX MWAKYEMBE anaangali jinsi hatua hiyo ya Serikali ilivyowafukarisha wakulima wadogo Mbarali.
KAMPUNI ya Export Trading ilinunua Shamba la Kapunga katika Wilaya ya Mbarali mkoani Mbeya kwa shilingi bilioni 2.3, leo hii inahitaji kufidiwa zaidi ya shilingi bilioni 11.9 au kipande cha shamba chenye ukubwa usiopungua hekta 1,870, inazotakiwa kurudisha serikalini.

Kiwango hicho cha fidia ni sharti lililotolewa kama suluhisho la mgogoro kati ya mwekezaji huyo na wananchi wenyeji wa maeneo hayo, mgogoro uliodumu tangu siku ya kwanza ya kuuzwa kwa shamba hilo.

Katika kikao cha Januari 11, mwaka 2013, kilichowakutanisha mwekezaji na timu ya wataalamu kutoka Shirika Hodhi la Mali za Mashirika ya Umma (CHC), mwekezaji alikubali kuachia eneo hilo la ardhi linalogombaniwa kwa sharti la kufidiwa fedha au kipande cha ardhi.
Fidia yaumiza vichwa vya wadau

Moja ya mapendekezo yake ni kulipwa fidia ya Dola za Marekani 4,000 kwa hekta iliyoendelezwa na Dola za Marekani 2,000 kwa hekta ambayo haijaendelezwa, ambapo kwa hekta 1,870 zinazotakiwa kufidiwa, mwekezaji huyo atatakiwa kulipwa kati ya shilingi bilioni 5.984 na 11.968, ikiwa ni kwa kiwango cha ubadilishaji cha dola moja kwa shilingi 1,600 za Tanzania.
Pendekezo lake la pili na ambalo lilikubaliwa na timu hiyo ya wataalamu wa CHC ni kufidiwa kipande cha ardhi chenye ukubwa usiopungua eneo watakaloliachia la hekta 1,870.

Kama hiyo haitoshi, meneja nafaka na utekelezaji wa shamba hilo la Kapunga, Gerrce Barkhujlen anakwenda mbali zaidi akisema wako tayari kuachia shamba hilo iwapo watalipwa Dola za Marekani milioni 20, sawa na shilingi bilioni 32 za Tanzania.

“We bought 7,500 hectors, we have nothing to do with that, the government did a mistake,” alisema meneja huyo hivi karibuni katika mahojiano maalumu na Raia Mwema ofisini kwake shambani hapo. Tafsiri isiyo rasmi, Meneja huyo anasema wao (Kampuni ya Export Trading) walinunua hekta 7,500 na hawahusiki kwa lolote katika mgogoro huo, na kwamba kosa lililosababishwa na Serikali yenyewe linawagombanisha wasio husika, mwekezaji na wananchi ambao ni majirani zake. 

Barkhujlen aliendelea kuliweka suala hilo mikononi mwa uhusika wa Serikali zaidi, na mwisho anabainisha msimamo wake akisema; “Wakinipa dola za Marekani ishirini, naondoka.”

Ni wazi taswira hiyo inathibitisha jambo moja tu, kwamba malalamiko ya Wa tanzania kwa nchi yao kugeuzwa kuwa shamba la bibi, ambalo kila mtu anakuja na kujichotea, yana ukweli.

Hesabu iliyo rahisi ni kwamba iwapo Serikali itakubali kuwalipa na kulichukua tena shamba hilo, watakuwa wametengeneza faida ya shilingi zisizopungua bilioni 29, inapolinganishwa na fedha walizonunulia shamba hilo miaka takribani minane iliyopita.

Wananchi wanahoji busara iliyotumika kufikia uamuzi huo wa kumfidia mwekezaji kisasi hicho cha fedha au eneo jingine wakati bei yenyewe aliyouziwa wanaiona kuwa sawa na kumpatia bure.

“Ameuziwa kwa bei ya kutupwa, hilo eneo kazidishiwa kimakosa, halafu tunamfidia, huu ni wazimu,” anasema mmoja wa wananchi wenye kupigania haki za wanavijiji wanaozunguka shamba hilo.

Kabla ya kufikia hatua hiyo ya fidia, Serikali iliajiri mtaalamu mwelekezi kufanya tathmini ya matumizi na mahitaji ya ardhi katika eneo linalozunguka shamba hilo la mpuga la Kapunga, kikiwemo Kijiji cha Kapunga chenyewe na vijiji vya jirani. 

Kila mtu anashangaa, sasa nani mchawi?

Kwa mujibu wa nyaraka za CHC kuhusu shamba hilo, taarifa ya mtaalamu mwelekezi huyo ilijadiliwa katika mkutano wa wadau uliofanyika mkoani Mbeya Desemba 12, 2012, ni katika mkutano huo ambapo iliazimiwa kwamba shamba alilouziwa mwekezaji lipunguzwe hadi hekta 5,500 kutoka 7,370 na kisha mwekezaji kufidiwa ukubwa wa eneo linalopunguzwa.

Ukubwa wa eneo alilouziwa mwekezaji ndio umekuwa kiini cha mgogoro kati ya mwekezaji na wananchi wanaoishi jirani na shamba hilo ambao wamekuwa wakibainisha kuwa Serikali kupitia NAFCO iliomba na kupewa shamba lenye ukubwa wa hekta 5,500 na sio 7,370 alizouziwa mwekezaji.


