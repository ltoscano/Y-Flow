
Brookside kuwapa wafugaji mikopo
Na FRANCIS MUREITHI
Wafugaji wa ng’ombe wa maziwa wanaouza maziwa yao kwa kampuni ya maziwa ya Brookside nchini wana kila la kutabasamu baada ya kampuni hiyo kuzindua mradi wa kuwapa mikopo ya kununua vifaa vya kuimarisha utoaji wa maziwa.
Kampuni hii ya Brookside inayomilikiwa na familia ya Rais Uhuru Kenyatta imezindua mradi huu huku ushindani katika sekta hii ukishika kasi kwani wapinzani wao New Kenya Cooperative Creameries (KCC) hali kadhalika wamezindua mradi sambamba na huo. 
Meneja wa kampuni ya Brookside anayesimamia utaoaji wa maziwa Bw John Gethi, alisema kuwa kutokana na kupanda kwa gharama ya vifaa vya kutunza mifugo na madawa, wakulima wengi wameshindwa kuimarisha utoaji wa maziwa.
“Brookside itawapa wafugaji mikopo ya kununua vifaa na madawa na kila mara wanapowasilisha maziwa katika vituo vyetu 40 kote nchini, mikopo hiyo itakatwa kutoka kwa mauzo ya maziwa yao kwa kiwango kidogo kidogo,” akasema Bw Gethi.


