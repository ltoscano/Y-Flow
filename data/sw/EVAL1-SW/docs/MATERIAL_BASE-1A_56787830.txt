Vilabu viheshimu uhuru wa makocha
May 31, 2013

JUMAMOSI iliyopita Shirikisho la Soka Tanzania (TFF), lilifanya semina kwa viongozi wa vilabu vya soka nchini juu ya utaratibu bora wa kusajili wachezaji wa ndani na nje ya nchi, kwa njia ya mtandao (Transfer Matching System – TMS).
Semina hiyo iliyotolewa kwa maofisa wa klabu za Ligi Kuu ya Vodacom kwa ajili ya msimu wa 2013/2014, mbali na mambo mengine, ililenga kuondoa mifarakano baina ya timu, majuto kwa viongozi na mashabiki pale inapotokea mchezaji aliyesajiliwa hakuleta mafanikio yoyote katika timu. 
Klabu za ligi kuu zilizohudhuria semina hiyo ni Ashanti United, Azam, Coastal Union, JKT Ruvu, Kagera Sugar, Mbeya City, Mgambo Shooting, Mtibwa Sugar, Oljoro JKT, Rhino Rangers, Ruvu Shooting, Simba, Tanzania Prisons na Yanga.
Yalijadiliwa mengi, lakini waandishi walikuwa wakisubiri sehemu muafaka ya nani mwenye dhamana ya usajili maana mpaka sasa, kwenye vilabu vya ligi kuu hajulikani mtu muafaka anayepaswa kushughulikia usajili, wakati wa dirisha dogo na mwisho wa msimu.
Msimu uliokwisha katikati ya mwezi huu, umedhihirisha utaratibu mbaya wa usajili namna ulivyogharimu klabu kubwa na ndogo, mifano ipo mingi ya wachezaji wa nje ambao badala ya kuleta furaha katika soka la Tanzania wameleta misuguano na kuchukiana kwa sababu klabu mbili zinaonyeshana ubabe wa maneno na fedha kuwa nani mwenye haki ya kupata saini ya mchezaji husika.
Ninavyofahamu kocha mkuu ndiye anayepaswa kutafuta mchezaji wa kujaza nafasi katika kikosi, baada ya hapo anashirikiana na mkurugenzi wa ufundi kusaidiana mawazo wakishakubaliana juu ya mchezaji waliyempendekeza, ndipo suala hilo linakwenda kwenye kamati ya usajili kushirikiana na uongozi mzima pamoja na wadhamini wa timu ili kutafuta pesa na mbinu za kumpata mchezaji aliyependekezwa na benchi la ufundi.
Utaratibu unaotumika sasa ni tofauti, kocha anakuwa mtu wa mwisho kufahamishwa juu ya aina ya mchezaji anayeletwa kikosini. Mathalan, sasa ligi imekwisha kocha mzuri anatakiwa kuifahamu vema ligi ya nchi husika ili awe na uwezo wa kujua timu gani ina mchezaji wa aina inayohitajika. Baada ya hapo anapeleka ripoti yake kwa uongozi kwa utaratibu ule ule niliotaja hapo juu kuanzia kwa mkurugenzi wa ufundi.
Aliyekuwa kocha mkuu wa Simba, Mserbia Milovan Cilcovic ni kocha mzuri lakini wekundu hao wa msimbazi walishindwa kudumu naye kwa sababu tu aliwauliza swali dogo ambalo lilionekana kuwakwaza; aliwauliza ‘mnataka kushinda ama kutengeneza kikosi bora’.
Maana ya swali lake ni kuwa viongozi ndiyo waliokuwa wakimpangia orodha ya wachezaji wa kikosi cha kwanza, kocha huyo alikuwa akipinga utaratibu huo ndipo alipowauliza swali gumu ambalo wengi waliliona la kifedhuli.
Sababu kubwa ya viongozi wa timu kupanga wachezaji ni kutokana na pesa walizotumia kusajili wachezaji wao, hapa nimetumia neno ‘wachezaji wao’ nikimaanisha wapo viongozi ambao wanatoa pesa zao mfukoni kusajili wachezaji waliowaona mitaani ama timu pinzani. Na wanafanya hivyo ili kuzivunja nguvu timu pinzani ama kwa kuwakubali tu wachezaji hao, mara nyingi viongozi namna hii huishia kuleta makundi miongoni mwa wachezaji.
Tumeshuhudia mgawanyiko wa timu ya Simba, baada ya Makamu Mwenyekiti wa timu hiyo, Godfrey Nyange ‘Kaburu’ na mwenyekiti wa kamati ya usajili ambaye ametokea kundi la Friends of Simba lenye nguvu ndani ya timu hiyo Zacharia Hanspope, kuondolewa katika uongozi wa timu hiyo tuliona namna wachezaji wakongwe walivyoanza kucheza chini ya kiwango, mpaka golikipa namba moja wa timu hiyo na Taifa Stars, Juma Kaseja akawa ni chaguo namba mbili la kocha Mfaransa Patrick Liewing. Yote hiyo ni kwasababu kila kiongozi anapotoa pesa zake kumsajili mchezaji basi anakuwa ni mchezaji wake.
Nadhani kutokana na semina ile utaratibu wa kusajili utarudi mikononi mwa kocha mkuu kama alivyoshauri Katibu Mkuu wa TFF, Angetile Oseah, ambapo utaratibu huo utasaidia kwa kiasi kikubwa kuondoa maneno maneno na mifarakano isiyo na tija katika soka letu.
Ingawa tatizo kubwa tulilokuwa nalo ni kutowatumia vema makocha wazawa, maana wao ndiwo wanaofahamu wachezaji wazuri wa ndani, lakini kwa utaratibu mpya wa kutegemea makocha wazungu kampeni ya kocha kupewa mzigo wa kuchagua wachezaji itakuwa na manufaa finyu.


