
Membe: Kina Chenge wajisafishe Jul 16, 2012

WAKATI kitabu cha The Shadow World Inside The Global Arms Trade kikifichua washiriki wa kashfa ya ununuzi wa rada ya kijeshi kwa kuwataja, Mwenyekiti wa Kamati ya Bunge ya Fedha na Uchumi, Andrew Chenge na aliyepata kuwa Gavana wa Benki Kuu na baadaye Mkurugenzi wa Shirika la Umeme Tanzania, Dk. Idrissa Rashid, Waziri wa Mambo ya Nje na Ushirikiano wa Kimataifa, Bernard Membe amesema ni vizuri wahusika wa kashfa hiyo wakasafishwa na Mahakama nchini. 
Membe aliyekuwa akizungumza katika kipindi kinachorushwa hewani kila Jumatatu na Televisheni cha ITV, maarufu kwa jina la Dakika 45, alisema kwa sababu kumekuwa na maneno mengi kuhusu washirika wa sakati hilo la rada ni vizuri wahusika hao wakatetea kutokuhusika kwao katika Mahakama.
Kwa mujibu wa Membe, hakuna haja ya wahusika hao kuendelea kuvumilia shutuma zinazoelekezwa kwao na wao kuishia kukanusha bila kuwa na nguvu za kimahakama kwamba hawahusiki.
Kauli hiyo ya Membe inakuja katika wakati ambao baadhi ya viongozi wa kitaifa wamekuwa wakisema Chenge hahusiki katika kashfa hiyo ya rada, huku kukiwa na taarifa mpya zinazoeleza kuwa kwa sasa kuna mvutano kati ya Taasisi ya Kuzuia na Kupambana na Rushwa (TAKUKURU) pamoja na Mkurugenzi wa Mashitaka Tanzania (DPP).
Katika mvutano huo inaelezwa kuwa tofauti na awali ambapo TAKUKURU iliamini hakuna mashitaka ya kujibu kumhusu Chenge, sasa taasisi hiyo imebadili msimamo ikiamini ipo kesi ya kujibu lakini ofisi ya DPP sasa ikidaiwa kuweka pingamizi na kwa hiyo ikituhumiwa kumlinda Chenge. DPP hakuweza kupatikana kuzungumzia suala hilo, juhudi za kumtafuta ili kupata ufafanuzi zinaendelea.
Wakati hayo yote yakiendelea nchini kuhusu sakata la rada ambayo fedha iliyozidi katika ununuzi wake zimekwisharejeshwa nchini, kitabu cha The Shadow World Inside The Global Arms Trade, kilichoandikwa na Andrew Feinstein, kimezidi kusambazwa nchini na kuendeleza mijadala kuhusu ushiriki wa Chenge na Dk. Idrissa, mijadala ambayo inaongeza nguvu hoja ya Waziri Membe ya kutaka wanaotajwa sasa kwenda mahakamani kwa ajili ya kusafishwa rasmi na mhimili huo wenye dhamana hiyo maalumu nchini.
Kwa mujibu wa Katiba ya Jamhuri ya Muungano wa Tanznaia, Mahakama ndiyo mhimili wenye kumtia au kutomtia mtu yeyote kwenye hatia. Vyombo vingine vya kidola vimepewa mamlaka ya kuchunguza na kuendesha mashitaka lakini ni Mahakama ndiye yenye jukumu la kumsafisha au kumtia hatiani mtuhumiwa yeyote.
Mbali na Chenge pamoja na Dk. Idrissa wengine wanaotajwa katika kashfa hiyo ya rada ni pamoja na wafanyabiashara wenye asili ya India, lakini ambao walipata kuishi Tanzania, ambao ni Tanil Somaiya aaliyekuwa akimiliki kampuni ya uwakala wa simu ya Shivacom na Sailesh (Shailesh) Vithlani.
Kuibuka kwa kitabu hicho kunaongezea tu katika taarifa za awali zilizopata kuchapishwa na kutangazwa na vyombo mbalimbali vya habari nchini kuhusu ununuzi wa rada hiyo ambao ulipingwa sana si tu ndani ya Tanzania, bali hata Benki ya Dunia na Uingereza kwenyewe.
Wakati huo aliyekuwa Waziri wa Maendeleo ya Kimataifa, Clare Short, alikataa katakata Tanzania, moja kati ya nchi masikini kabisa duniani, kutumia mabilioni ya fedha kununua rada katikati ya umasikini unaonuka.
Rada hiyo ambayo ununuzi wake ulizua upinzani mkali ilinunuliwa kwa dola za Marekani milioni 40. Katika toleo la Jumatano iliyopita, gazeti hili lilichapisha kwa kina kuhusu kitabu kinachochambua wahusika wa kashfa hiyo ya ununuzi wa rada.


