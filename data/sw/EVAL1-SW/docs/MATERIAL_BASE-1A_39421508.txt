
Wafungwa kusafisha mji mara moja kwa juma
GATUNDU WAFUNGWA wa makosa madogo watalazimika kufanya kazi ya kusafisha mji wa Gatundu, na vitongoji vyake katika Kaunti ya Kiambu, mara moja kwa wiki.
Hakimu mkuu wa mahakama ya Gatundu, Bw John Onyiengo alisema wafungwa hao watafanya kazi hiyo mara moja kwa wiki ambayo itakuwa kila Alhamisi ya wiki.
Wakati huo pia hakimu huyo alisema ya kwamba kila Jumatatu ya kwanza ya mwezi mahakama itakuwa ikifanya usafi katika eneo lao ili kuweka mazingira kwa hali njema.
Bw Onyiengo aliyasema hayo mnamo Jumatano alipojumuika na maafisa kadha wa serikali walipojitolea kufanya usafi wa mji wa Gatundu. Mwakilishi wa wadi ya Riabai katika eneo hilo, Bw Martin Wachira alisema hatua hiyo ya kusafisha mji wa Gatundu kuwa safi ni nzuri na inastahili kutiliwa mkazo zaidi.
Waziri wa mazingira katika Kaunti ya Kiambu, Bi Esther Njuguna, aliyehudhuria hafla hiyo alisema serikali hiyo imetenga takribani Sh 35 milioni ya kurekebisha hali ya mazingira katika kaunti nzima ya Kiambu.
Alisema tayari wameweka mikakati jinsi taka zitakuwa zikizolewa katika kila wadi.
Na LAWRENCE ONGARO


