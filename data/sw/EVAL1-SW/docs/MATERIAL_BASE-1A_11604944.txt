
Kutoka Sullivan hadi Smart Partnership: Kuna la maana?
Jul 05, 2013

SI siri kwamba Rais wetu, Jakaya Kikwete, anahusudu sana safari za nje na mikutano ya kimataifa; hususan ile inayomfanya amulikwe na kurunzi za kimataifa; yaani inayomweka centre stage. 
Kama ungelifanyika utafiti mdogo tu barani Afrika wa kujua ni kiongozi gani barani Afrika aliyesafiri na kuhudhuria mikutano mingi ya nje, na pia kualika mikutano mingi ya kimataifa nchini mwake katika kipindi kifupi tu cha uongozi wake, Rais Kikwete angeshika nafasi ya kwanza.
Katika hali ya kawaida, kama mikutano hiyo inayotafuna mabilioni ya fedha za walipakodi wa nchi masikini kama Tanzania ingelikuwa na manufaa makubwa, pengine hilo lisingekuwa jambo baya.
Lakini ukweli ni kwamba, mikutano hiyo haina manufaa sana. Na kama ungelifanyika utafiti mwingine mdogo wa kuangalia Tanzania tumevuna nini tangu Rais Kikwete aianze mikutano hiyo na safari zake za nje mwaka 2006, pengine sote tungesema ‘sasa basi, yatosha’, lakini ni nani wa kujenga ujasiri huo?
Vyovyote vile; hatuhitaji utafiti wa kina kujua kwamba kwa kuandaa mikutano kama ile ya Sullivan, World Economic Forum nk, na hata wa wiki iliyopita wa Smart Partnership, fedha nyingi za umma zinateketea bila ya Wa tanzania kupata thamani halisi ya fedha zao; kwa maana kwamba hakuna matunda halisi ya mikutano hiyo yanayovunwa.
Na hiyo haishangazi; maana kinachofanyika katika mikutano hiyo ya kimataifa ni kuzungumza tu na kuzungumza zaidi bila vitendo! Na ndiyo maana imepachikwa jina la utani la “talk shops”.
Na mfumo wa mikutano hiyo, kote duniani, inafanana: Kwanza, ni maelezo ya uwali yanayoambatana na kuwatambulisha wageni maarufu walioko ukumbini, pili ni mgeni rasmi kuufungua mkutano, tatu ni wajumbe wa mkutano kugawanyika katika makundi ya majadiliano, nne ni kila kundi kuwasilisha mrejesho wake mkutanoni ambao hujadiliwa kwa pamoja na wajumbe, tano ni mkutano kukubaliana kuhusu maazimio na hitimisho, sita ni kuafikiana kuhusu mwelekeo wa baadaye (way forward), na saba ni mgeni rasmi kufunga mkutano. Baada ya hapo, siku inayofuata wajumbe wote huanza kurudi makwao! Hakuna jipya. Ni talk shop, na unaweza hata kuuita talk show.
Mkutano wa wiki iliyopita wa Smart Partnership uliofanyika mjini Dar es Salaam; huku Rais wetu, Jakaya Kikwete, akiwa ‘centre stage’, nao ulikuwa wa sampuli hiyo hiyo – talk shop; kwa maana kwamba hakuna jipya lililoibuka kwenye mkutano huo ambalo halijapata kuzungumzwa huko nyuma katika mikutano mingine ya aina hiyo tuliyohudhuria sehemu mbalimbali duniani.
Pamoja na kwamba mkutano huo wa Dar ulihusu masuala ya teknolojia na uvumbuzi, hakuna jipya lililoibuka katika mkutano huo na yaliyokuwa yakifanyika ni kuzungusha mawazo yale yale ya zamani; ingawa safari hii huu wa Dar ulikuwa na mbwembwe nyingi za kila mzungumzaji kuhakikisha anachomeka kwa mbwembwe neno “smart” – utasikia; smart meeting, smart dialogue, smart vision, smart thinking, smart leaders, smart way-forward…. nk!
Niliisikiliza hotuba ya Rais Kikwete ya ufunguzi wa mkutano huo kupitia televisheni ya TBC, na tangu mwanzo nilihisi kuwa mkutano huo ungeishia kuwa ni wa talk shop nyingine tu; kwani hata mambo aliyoyazungumzia hayakuwa mapya Tanzania, na kwa hakika; mengine tulishaanza kuyatekeleza kwa vitendo enzi za Mwalimu Nyerere.
Katika hotuba hiyo, Kikwete (kwa mfano) alianza na suala la wakulima wadogo kuhitaji teknolojia (alisisitiza iwe ya nyumbani – home grown) kuongeza uzalishaji wao, lakini ni nani asiyejua kwamba Mwalimu Nyerere alianza na kujenga kiwanda cha zana za kilimo (UFI) mjini Dar es Salaam ambacho kilitengeneza majembe na plau – kiwanda ambacho kingekuja baadaye kuwa msingi wa utengenezaji matrekta hapa nchini?
Ni nani walioua kiwanda hicho na hata kile cha Kilimanjaro Mashine Tools kama sio hao akina Mwinyi, Mkapa na Kikwete na serikali yao ya CCM ambao leo wanataka tuweke mategemeo yetu katika dhana hiyo mpya ya smart partnership?
Kuna u-smart gani katika kuua viwanda vyetu ambavyo vingekuwa ndiyo chimbuko ya hiyo teknolojia na uvumbuzi wanaouzungumzia hivi sasa? Kwa mfano; hivi sasa wanazungumzia Kilimo Kwanza, lakini kuanzia visu, mapanga hadi majembe vyote ni kutoka China. Matrekta nayo ni kutoka India!
Katika hotuba hiyo, Kikwete pia alijisifu kwamba ameweza kutekeleza wazo la Benki ya Dunia kwa kujenga chuo cha kimataifa cha teknolojia mjini Arusha kilichopewa jina la Nelson Mandela. Hivi kweli ilihitaji kusubiri ushauri au wazo la Benki ya Dunia ndipo tuone umuhimu wa kujenga chuo kama hicho?
Mbona Mwalimu Nyerere alishakuwa na wazo hilo mapema kabisa miaka ile ya mwanzo ya uhuru, na ndiyo sababu shule kadhaa za sekondari hapa nchini ziligeuzwa kuwa za ufundi, na tulikuwa hata na Dar Technical College yetu, lakini baada ya Nyerere kuondoka madarakani shule hizo zilitelekezwa, na sasa ziko hoi bin taaban?
Kweli tulihitaji kusubiri wazo kutoka Benki ya Dunia ndipo tujenge chuo hicho cha Mandela mjini Arusha? Mbona Rais Paul Kagame wa Rwanda yeye hakusubiri wazo la Benki ya Dunia, na hivyo alijenga Chuo Kikuu cha Ufundi cha Kigali (Kigali Insititute of Science and Technology – KIST) miaka zaidi ya 10 iliyopita?
Rais wetu Kikwete anajisifu kwa kuzinduka sasa wakati Kagame alishazinduka miaka zaidi ya 10 iliyopita kwa kuanzisha KIST, na pengine alifuata nyayo za Nyerere aliyeanzisha shule za ufundi hapa nchini.


