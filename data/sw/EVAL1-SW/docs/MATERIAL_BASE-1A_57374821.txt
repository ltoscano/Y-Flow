
Raia Mwema bora si habari tu hata kulipa kodi Nov 15, 2012

KAMPUNI ya Raia Mwema, wachapishaji wa gazeti hili, imetunukiwa Tuzo ya Mlipakodi Bora na Mamlaka ya Mapato nchini (TRA), baada ya kuibuka mshindi wa kwanza katika kundi la walipa kodi kutoka Kanda ya Manzese, Manispaa ya Kinondoni, Dar es Salaam, kwa mwaka 2012.

Tuzo hiyo kwa kampuni ya Raia Mwema, ilikabidhiwa na Mkuu Mkoa wa Dar es Salaam, Said Meck Sadiki, wiki iliyopita katika kilele cha Maadhimisho ya Sita ya Siku ya Mlipakodi, iliyofanyika katika ukumbi wa Mlimani City, katika hafla ambayo Makamu wa Rais wa Jamhuri ya Muungano, Dk Mohamed Gharib Bilal, alikuwa mgeni rasmi.

Katika sherehe hizo maalumu zinazoandaliwa na TRA, kila mwaka kwa madhumuni ya kuwatambua wadau wake wakuu, kwa maana ya walipakodi bora, ambao katika biashara zao hulipa kodi bila kushurutishwa, kampuni ya Raia Mwema ilitangazwa kuwa mshindi wa kwanza kwa walipakodi wote kutoka kanda ya Manseze, eneo ambalo ofisi za gazeti hili zilikuwapo zamani katika majengo ya Millenium Business Park, Ubungo, kabla ya hivi karibuni kuhamia eneo la Kinondoni, Mtaa wa Mwinjuma karibu na Vijana Hostel.

Mbali na Makamu wa Rais, hafla hiyo ilihudhuriwa na wawakilishi kadhaa kutoka nchi za Jumuiya ya Afrika Mashariki, kwa maana ya Kenya, Uganda, Rwanda na Burundi, viongozi mbalimbali wa Serikali wakiongozwa na Waziri wa Fedha, Dk.
William Mgimwa, Mwenyekiti wa Bodi ya TRA, Bernard Mchomvu, Kamishna Mkuu wa TRA, Harry Kitillya na wafanyakazi waandamizi wa Mamlaka hiyo.

Benki ya NMB ilitangazwa kuwa mshindi wa jumla kwa walipakodi wote nchini, na hivyo kutunukiwa Tuzo ya Mlipakodi Bora wa Kwanza Tanzania.

Akizungumza katika hafla hiyo, Dk. Bilal aliitaka TRA, kuongeza juhudi katika udhibiti wa watumishi wasio waaminifu, wanaoendeleza vitendo vya rushwa na kuhujumu ukusanyaji mapato ya Serikali.

“Ninawataka mhakikishe eneo la ukusanyaji mapato ya Serikali linatengwa na rushwa, na pia mjenge mikakati itakayosaidia udhibiti wa uvunjwaji wa taratibu. Vitendo vyovyote vya ukwepaji kodi, ni hujuma dhidi ya nia thabiti ya wananchi na Serikali kuleta maisha bora kwa jamii, vitendo hivyo havipaswi kuvumiliwa au kufumbiwa macho hata kidogo,” alisisitiza Dk Bilal.

Kwa upande wake, Waziri wa Fedha, Dk Mgimwa, alisema, pamoja na mambo mengine, kwamba Serikali inafanya mapitio ya Sheria ya Kodi ya mwaka 1974 na marejeo yake ya mwaka 2004 kwa lengo la kuiboresha kwa kuiangalia upya misamaha ya kodi na kuiondoa isiyo na tija kwa Taifa. 

Aidha, alisema Serikali imejipanga kufanya maboresho katika Bandari ya Dar es Salaam kwa lengo la kuifanya kuwa ya kisasa katika utoaji wa huduma zake na kuongeza mapato yatokanayo na Bandari hiyo.

“Tunataka tubaki na misamaha ya kodi yenye tija na manufaa kwa maendeleo ya Taifa, badala ya kuwa na mzigo mkubwa kwa Serikali usio na tija,” alisema Dk.
Mgimwa.

Naye Kamishna Mkuu wa TRA, Kitillya, alibainisha kwamba kumekuwako na ongezeko la ukusanyaji kodi, ambapo takwimu zinaonyesha kwamba mwaka 2008/2009 makusanyo yalikuwa Sh. bilioni 338, wakati mwaka huu wa 2012 makusanyo yamefikia wastani wa Sh bilioni 670 kwa mwezi.

Kwa upande wa Zanzibar, Kamishna huyo alisema takwimu zinaonyesha kwamba mwaka 2008/2009 makusanyo yalikuwa Sh. bilioni 4.5 wakati kwa mwaka huu wa 2012, makusanyo yamefikia Sh. bilioni 8.9 kwa mwezi.

Akizungumzia ushindi wa Tuzo hiyo ya Mlipakodi Bora kwa Kanda ya Manzese, Mtendaji Mkuu (CEO) wa Kampuni ya Raia Mwema, Boaz Moses, mbali na kuonyesha furaha isiyo na kifani, alisema Tuzo hiyo imedhihirisha kwamba wao ni Raia Wema kweli, na kwamba mwenendo wao mwema unadhihirishwa na vitendo vyao wanavyovifanya ndani ya jamii wanamoishi.

Alitoa wito kwa Wa tanzania wote kwa umoja wao, kuwa mstari wa mbele kulipa kodi serikalini, akisema hiyo ndiyo njia pekee ya kujenga nchi, na kuliletea maendeleo Taifa na watu wake.

“Sisi ni Raia Mwema, Muungwana ni Kitendo. Ili uwe raia mwema kweli lazima ulipe kodi bila kushurutishwa. Tuzo hii imedhihirisha hivyo kwamba kweli sisi ni raia wema ambao mwenendo wetu mwema ndani ya nchi yetu unadhirishwa na vitendo vyetu vya kiungwana, likiwamo hili la kuwa mlipakodi bora pamoja na uchanga wetu kama kampuni katika kazi hii muhimu ya huduma nchini.

“ Kama tulivyo kwenye uandishi wetu makini wa habari uliotujengea jina na heshima kubwa, ndivyo vivyo hivyo tulivyo katika wajibu wetu kwa Taifa kama hili la ulipaji kodi,” anasema Moses na kuongeza:
“Kwa hiyo, wito wangu kwa Wa tanzania wote, bila kujali ni wafanyabiashara, wakulima au la, tuwe mstari wa mbele kulipa kodi ili tuijenge nchi yetu.”

Mwenyekiti wa Bodi ya TRA, Mchonvu, alifichua katika hafla hiyo, mbele ya Dk Bilal, pale aliposema misamaha mingi ya kodi inayotolewa na Serikali, na hasa katika bidhaa za mchele na sukari imemeza mabilioni ya shilingi ya Serikali wakati misamaha hiyo haimnufaishi mlaji kwa upande wa bei.


