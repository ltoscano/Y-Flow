
Sh1.5trilioni kukarabati bandari
Susan Shayo, Mwananchi mwananchipapers@mwananchi.co.tz
Dar es Salaam. Upokeaji wa mizigo Bandari ya Dar es Salaam utaongezeka iwapo mradi wa ukarabati wa miundombinu utakamilika mwishoni mwa mwaka huu.
Serikali imepanga kutumia Sh1.5 trilioni kuimarisha miundombinu ya bandari hiyo ili kuongeza uwezo wa kupokea mizigo hadi kufikia tani milioni 38 ifikapo 2030 kutoka tani milioni 16 za mwaka 2014/15.
Kaimu Mkurugenzi Mkuu wa Mamlaka ya Bandari Tanzania (TPA), Mhandisi Alois Matei alisema hayo jana wakati akifafanua utekelezaji wa mradi huo kwa kushirikiana na Benki ya Dunia (WB), Trade Mark East Africa na DFID. 
Pia, alisema mradi huo utaanza kabla ya mwisho wa mwaka 2016.
Akizungumzia maeneo yatakayohusika katika maboresho hayo, Mhandisi Matei alisema kuwa yatahusisha uboreshaji na uongezaji wa kina kufikia mita 14 katika gati namba moja hadi saba ili kuwezesha meli kubwa zaidi kutia nanga.
Maeneo mengine ni ujenzi wa gati mpya ya kushushia magari katika eneo la Gerezani Creek, uchimbaji ili kuongeza kina cha lango la kuingilia meli hadi kufikia mita 14 na sehemu ya kugeuzia meli.
Eneo jingine ni uhamishaji wa gati la mafuta la Koj pamoja na bomba la mafuta katika eneo la ujenzi, uboreshaji wa mtandao wa reli ndani ya bandari na ujenzi wa sehemu ya kupakilia na kushushia mizigo.
Ukuaji wa kiasi cha shehena ya mizigo inayopita katika Bandari ya Dar es Salaam katika kipindi cha miaka mitano iliyopita imekuwa ikiongezeka kwa wastani wa asilimia tisa kila mwaka huku shehena ya mafuta na makontena ikiongezeka kwa kasi zaidi.


