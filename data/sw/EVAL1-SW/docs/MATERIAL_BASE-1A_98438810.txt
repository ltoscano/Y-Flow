
Kila Mtanzania ana jukumu la kulinda wanyamapori Nov 09, 2012

HIVI karibuni nimerejea kutoka katika ziara ya siku mbili kutembelea Hifadhi ya Wanyama ya Selous. Lengo la ziara hiyo lilikuwa ni kujionea mwenyewe uzuri wa mojawapo kati ya hazina ya asili ya kipekee kabisa ya Tanzania yenye umuhimu wa kimataifa.

Katika ziara yangu hiyo, nilikutana na Meneja wa Hifadhi hiyo, Benson Kibonde, askari wa wanyamapori na wafanyakazi wengine wa idara ya wanyamapori. Hali kadhalika nilipata fursa ya kuyaangalia maeneo mbalimbali ya hifadhi ya Selous kutokea angani, maeneo hayo ni pamoja na Mto Rufiji, Stiegler’s Gorge, makazi ya wanyama, kambi za upigaji picha na makazi ya jamii zinazozunguka hifadhi hiyo.

Aidha, nikiwa hifadhini humo, nilikumbushwa nukuu ya Mwalimu Julius Kambarage Nyerere kutoka katika tamko lake la mwaka 1961 lijulikanalo kama Arusha Manifesto: "Uhai wa wanyamapori ni jambo muhimu na linalotuhusu sana sisi sote barani Afrika.Viumbe hawa wa porini, wakiwa katika mapori wanamoishi, si muhimu tu kwa ajili ya kuajabiwa na kuvutia, lakini pia ni sehemu ya maliasili yetu na pia ndio mustakabali wa maisha yetu ya baadaye.”

Baadhi ya mambo niliyoona katika ziara hii yamenigusa kwa namna ya kipekee.
Inasemekana kuwa hifadhi ya Selous ina idadi kubwa ya tembo, lakini katika ziara yangu ya kuizunguka mbuga hii nikiwa angani kwa muda wa saa moja na nusu, niliweza kuona tembo wachache sana. Jambo hili linaweza kuwa ni kielelezo cha ujangili mkubwa unaofanyika nchini Tanzania, kama ilivyodhihirishwa na kiasi kikubwa cha pembe za ndovu zilizokamatwa na vyombo vya dola hivi karibuni jijini Dar es Salaam. Kiasi kikubwa cha pembe hizo ambacho kimekatwa, hadi hivi sasa kinaonyesha ukubwa wa tatizo hili.

Tanzania imepiga hatua kubwa katika kutenga asilimia 28 ya ardhi yake yote kuwa eneo tengefu, na Hifadhi ya Selous ni mojawapo kati ya maeneo hayo muhimu yaliyotegwa kwa ajili ya kuhifadhiwa. 

Changamoto kubwa iliyopo ni kutenga rasilimali na nguvu kazi ya kutosha katika kuyaendeleza na kuyahifadhi maeneo hayo ili wanyama waendelee kustawi na kuwavutia watalii na wawekezaji katika sekta ya utalii kutoka duniani kote.

Kuhifadhi ikolojia ya hifadhi hii na kulinda umuhimu wake wa kibaiolojia, ni lazima pawe na ushiriki wa moja kwa moja wa jamii. Ukuaji endelevu na ustawi wa Tanzania utapatikana pale tu patakapokuwa na uwiano mzuri kati ya jitihada za uhifadhi wa maliasili za thamani kubwa ilizonazo na shughuli za maendeleo ya kiuchumi. Shughuli zote za kiuchumi na uzalishaji mali, lazima zitekelezwe kwa kuzingatia sera na sheria za uhifadhi wa mazingira za Tanzania na kuhakikisha uhifadhi wa baioanuai kubwa inayopatikana nchini Tanzania.

Watu wa Marekani, kupitia Shirika la Marekani la Ushirikiano wa Kimataifa (USAID), wanashirikiana na Wa tanzania kwa lengo la kuhifadhi na kuendeleza mapori ya hifadhi ya wanyama, kuzuia mmomonyoko wa ardhi na kurejeleza maeneo ya ardhi yaliyoharibiwa katika hali yake ya awali na kuinua hali za maisha ya watu kwa kupitia miradi mbalimbali ya uhifadhi.

Kwa kushirikiana na Serikali ya Tanzania na taasisi mbalimbali za uhifadhi, jitihada hizi zimewezesha mabadiliko ya sera yaliyowezesha kuanzishwa kwa utaratibu wa kuwa na maeneo ya uhifadhi wanyamapori yanayosimamiwa na jamii zenyewe (Wildlife Management Areas- WMAs).
Katika utaratibu huu, jamii hunufaika moja kwa moja na uhifadhi na uendelezaji wa rasilimali zilizopo katika maeneo yao.

Ukweli ni kwamba miradi ya uhifadhi inayoendeshwa na WMAs inawajengea wanajamii uwezo wa kusimamia na kutunza ekolojia ya maeneo yao. Kwa kupitia miradi hii, jamii husika zimeweza kupata zaidi ya dola za Kimarekani milioni 4.5 kutokana na wawekezaji binafsi. Tangu mwaka 2010, zaidi ya watu 350,000 wamepata kipato cha moja kwa moja, ikiwa ni mojawapo ya manufaa ya kiuchumi ya usimamizi na uhifadhi endelevu wa maliasili.

Uzuri wa Selous na hazina yake kubwa ya wanyamapori, moja wapo ni urithi mkubwa wa kitamaduni na kimazingira wa Tanzania. Ni urithi ambao kila kizazi cha Tanzania kitarithisha kizazi kinachofuata cha Wa tanzania na cha wanadamu duniani kote. Hivyo ni jukumu la Wa tanzania wote kuulinda. 
Mwandishi wa makala haya, Alfonso E. Lenhardt ni Balozi wa Marekani nchini Tanzania


