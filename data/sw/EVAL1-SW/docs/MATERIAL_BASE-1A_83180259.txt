
Ruto, Sang wataka mashahidi wanaojiondoa wafike kortini
NAIROBI NAIBU Rais William Ruto na mwanahabari Joshua arap Sang, ambaye wameshtakiwa pamoja katika Mahakama ya Kimataifa ya Uhalifu (ICC) wanataka mashahidi wasijiondoe kwenye kesi hiyo na badala yake wafike mahakamani kutoa ushahidi wao.
Walisema mashahidi wanaotaka kuondoa ushahidi waliopeana kwa Upande wa Mashtaka wanafaa kufanya hivyo mbele ya majaji wa ICC. 
Kupitia wakili Karim Khan anayemwakilisha Bw Ruto, wawili hao walisema kuwepo kwa mashahidi wote mahakamani pia kutapelekea kuondoa shaka na madai ya upande wa mashtaka kuwa mshtakiwa anatishia mashahidi.
“Pendeleo langu na mteja wangu ni kuwa mashahidi wanafaa kufika mbele ya mahakama. Hatutaki kuwepo shauku yoyote,” alisema Bw Khan.
Kulingana naye, ushahidi kutoka pande zote mbili utasaidia kuhakikisha utendaji wa haki.
Kwenye kikao na wanahabari katika hoteli moja jijini Nairobi, Bw Khan alisema jana kuwa mashahidi wa pande zote mbili wanafaa kufika mahakamani na kusema ukweli mtupu.
Na SAMUEL KARANJA


