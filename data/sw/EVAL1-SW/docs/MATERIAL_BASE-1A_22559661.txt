
Wito uvuvi uimarishwe
NA KALUME KAZUNGU
WAVUVI katika eneo la Lamu Mashariki, hupoteza takriban asilimia 20 ya samaki wanaovua kila siku baharini kufuatia ukosefu wa mazingira bora ya kuhifadhia samaki hao.
Kulingana na Mkurugenzi Mkuu wa Idara ya Uvuvi na Samaki katika kaunti ya Lamu, Bw Simon Komu, wengi wa samaki wanaovuliwa huozea baharini kutokana na ukosefu wa majokofu ya kuwahifadhi ili wasiharibike.
Hali hiyo imepelekea wavuvi wengi wa eneo hilo kupata hasara na hata kuona ugumu wa kuipanua biashara ya samaki.
Akizungumza na Taifa Leo kisiwani Faza hapo jana, Bw Komu alilitaja eneo la Lamu Mashariki kuongoza kwa utoaji samaki licha ya kuweko kwa changamoto tele zinazowakumba wavuvi wengi kila kuchao.
Alisema Lamu Mashariki pekee huchangia takriban asilimia 70 ya pato lote la samaki wanaovuliwa katika kaunti ya Lamu.
“Lamu Mashariki pekee tuko na wavuvi zaidi ya 2000. Hii inajumulisha wale wa hapa Faza, Pate, Kiwayu, Ndau, Kiunga na hata Vishakani kwenye mpaka wa Kenya na Somalia.
Wavuvi hawa huchangia asilimia 70 ya pato la uvuvi katika kaunti hii. 
Hutoa zaidi ya tani 3000 ya samaki,” akasema Bw Komu.
Alitaja hali duni ya usafiri kuwa changamoto kubwa inayowazuia wavuvi wengi kutekeleza uvuaji samaki wa maji mengi.
Alisema imewalazimu wavuvi hao kutekeleza uvuvi wa maji machache kutokana na matumizi ya mbinu za zamani za uvuvi.
uvuvi.
Akigusia suala la soko, Bw Komu alisema hilo pia ni tatizo sugu kwani wavuvi hao hutegemea soko la Mombasa kuuza bidhaa zao.
Afisa huyo aidha aliitaka serikali na washikadau kujitokeza na kuwasaidia wavuvi hao ambao wengi wao wametegemea baharini ili kukimu familia zao.
Haya yanajiri wakati ambapo serikali ya kaunti ya Lamu tayari imenunua mashini 20 za boti kwa minajili ya kusaidia wavuvi kutekeleza uvuvi wa maji mengi.


