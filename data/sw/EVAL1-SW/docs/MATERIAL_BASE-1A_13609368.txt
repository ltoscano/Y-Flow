
China yaondoa raia 3,000 Vietnam kufuatia ghasia
Na AFP
BEIJING, JUMAPILI CHINA iliondoa raia wake zaidi ya 3,000 kutoka Vietnam kufuatia wimbi la ghasia mbaya huku wanaharakati wa Vietnam wakiitisha maandamano mapya dhidi ya nchi hiyo katika miji kadha. 
Shirika la habari la Xinhua lilisema kwamba miongoni mwa walioondolewa ni raia 16 waliojeruhiwa vibaya katika ghasia mbaya zaidi dhidi ya raia wa China wanaoishi Vietnam. Ghasia hizo zilizuka baada ya China kutuma mashine za kuchimba mafuta katika eneo linalobishaniwa katika Bahari ya China Kusini.
Raia hao walibebwa kwa ndege mbili za kukodisha na China ilipanga kutuma meli tano kwenda Vietnam kuondoa raia zaidi baada ya muungano wa mashirika 20 yasiyo ya kiserikali kuitisha maandamano katika mji mkuu wa Hanoi, jiji kuu la kiuchumi la Ho Chi Minh na miji mingine dhidi ya “vitendo vya China vya uchochezi” katika Bahari ya China Kusini. Lakini serikali ya Vietman ambayo imekuwa ikiruhusu maandamano dhidi ya jirani yake China imesema itazuia ghasia zaidi kulipuka.
Maandamano ya wafanyakazi yalienea hadi mikoa 22 kati ya 63 nchini Vietnam huku waandamanaji waliokuwa na hasira wakichoma viwanda vinavyomilikiwa na wageni.


