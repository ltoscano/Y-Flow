
Friends of Simba waijadili Simba
Nov 22, 2012

KUNDI la Friends of Simba la klabu ya soka ya Wekundu wa Msimbazi, linatarajiwa kukutana leo Jumatano jioni kujadili mustakabali wa klabu kwa ujumla na kutoa msimamo wake mbele ya wanachama na wapenzi wa klabu hiyo. 

Hali si shwari Simba kwa sasa baada ya timu ya klabu hiyo kushika nafasi ya tatu katika msimamo wa Ligi Kuu ya Tanzania Bara, ikitoka kuongoza kwa wastani wa pointi saba.

Mwenyekiti wa kundi hilo, Zacharia Hans Poppe alisema mwanzoni mwa wiki hii kwamba watakuwa na mkutano huo kujadili hali ya mambo klabuni kwao.

“Sisi kazi yetu ni kusapoti uongozi uliopo madarakani, kuhakikisha timu yetu inafanya vizuri, sasa hali inayoendelea sasa inatutia shaka kuelekea mwakani, ambako tutakuwa na mtihani wa mzunguko wa pili wa Ligi Kuu na pia Ligi ya Mabingwa. Kwa hivyo
tutakutana, tutazungumza kwa mapana marefu sana, ili tujue undani na ukweli wa matatizo yaliyopo klabuni na baada ya hapo na sisi tutatoa mtazamo wetu,” alisema kapteni huyo wa zamani wa Jeshi la Wananchi Tanzania (JWTZ).

Baada ya kumalizika kwa mzunguko wa kwanza wa Ligi Kuu, Kamati ya Utendaji ya Simba, chini ya Mwenyekiti wake, Alhaj Ismail Aden Rage ilikutana na kufikia maamuzi ya kuvunja Kamati zote ndogondogo za klabu pamoja na kulifuta tawi la wanachama la Mpira Pesa la Magomeni.

Lakini pia wasiwasi umeingia kutokana na kuvunjwa pia kwa Kamati ya Usajili, iliyokuwa chini ya Mwenyekiti Hans Poppe katika kipindi hiki kigumu ambacho klabu inatakiwa kurekebisha usajili kuelekea mzunguko wa pili na Ligi ya Mabingwa.

Mbali na hivyo, kuna suala la mchezaji Emmanuel Okwi ambaye amemaliza mkataba wake kwenye klabu hiyo na alikuwa kwenye majadiliano na Kamati ya Usajili, ambayo yalifikia pazuri, lakini kwa kuvunjwa
kwa kamati hizo, maana yake mazungumzo hayo hayawezi kuendelea.


