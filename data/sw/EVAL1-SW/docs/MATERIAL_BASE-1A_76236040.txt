
Chipukizi Chepngetich awasha moto Brussels
BAADA ya kufagia mashindano matano ya mbio za nyika chini ya miezi miwili, tineja Sheila Chepng’etich sasa anapigiwa upatu kuwatatiza sana wapinzani wake katika taaluma hiyo.
Chepng’etich atakuwa akikimbia katika kitengo cha watu wazima mwaka ujao, lakini meneja wake Marc Corstjens anaamini Mkenya huyo yuko katika hali nzuri ya kuwaonyesha wengine kivumbi.
“Msidharau chipukizi huyu. Hawezi kujieleza katika lugha ya Kiingereza, lakini yeye ni bingwa wa mbio za nyika huko Nairobi, Iten na Nyahururu na hajashindwa na yeyote. Kwa maoni yangu, Chepng’etich ni baadhi ya wanariadha walioiva nchini Kenya kwa wakati huu,” alisema Corstjens baada ya Chepng’etich kutwaa taji la Lotto Cross Cup jijini Brusseles, Ubelgiji siku ya Jumapili.
Kabla ya kutamba huko Brusseles, mshindi huyo wa nishani ya shaba katika mashindano ya dunia ya chipukizi mita 1,500 alikuwa moto wa kuotea mbali jijini Nairobi, Iten na Nyahururu.
Katika mbio hizo za Lotto Cross Cup, Chepng’etich aliduwaza mpinzani wake wa karibu Faith Kipyegon baada ya kumponyoka ikisalia mzunguko mmoja kumshinda bingwa huyo wa mita 1,500 wa Jumuia ya Madola.
Chepng’etich, Kipyegon, raia wa Jamhuri ya Ireland, Fionnuala Britton, Mkenya Perine Nengampi, raia wa Bahrain, Ruth Jebet na Mkenya mwingine Cynthia Kosgei walikamilisha mbio hizo kutoka nambari moja hadi sita katika usanjari huo.
Wakenya pia walitawala kitengo cha wanaume Alex Kibet na Abraham Kapsis wakichukua nafasi mbili za kwanza na kufuatwa na raia wa Bahrain, Albert Rop na Mkenya James Rungaru huku raia wa Ethiopia, Dame Tasama akifunga ukurasa wa tano-bora.
Kibet, Kapsis, Rop, Rungaru na Mkenya mwingine Dickson Kurui walikuwa katika kundi cha kwanza kwa muda mrefu kabla mashindano hayo kubakia ya farasi wawili kati ya Kibet na Kapsis huku Kibet akiwika katika mita 500 za mwisho.


