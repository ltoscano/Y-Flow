
Wagombea someni vyema sheria hii
May 22, 2012

WAKATI tukielekea kwenye uchaguzi mkuu, ni vizuri wananchi wakawa makini kwa kila jambo wanalolifanya ili kujiepusha kuingia katika matata ya Sheria ya Gharama za Uchaguzi iliyopitishwa na bunge mwaka huu.
Kinachosikitisha ni kwamba hata wabunge wenyewe waliopitisha sheria hiyo inaelekea ni ‘weupe,’ hawaielewi sawasawa. Ndiyo maana sasa baadhi yao wanaweweseka baada ya Taasisi ya Kuzuia na Kupambana na Rushwa kuwabana wanaokwenda kinyume na sheria hiyo.
Spika wa Bunge, Samuel Sitta, alilazimika, wiki hii, kuomba ufafanuzi kutoka kwa Mwanasheria Mkuu (AG), Jaji Frederick Werema baada ya kupokea malalamiko kutoka kwa baadhi ya wabunge kwamba wanakamatwa na kuhojiwa na maofisa wa TAKUKURU wanapotekeleza ahadi zao majimboni.
Katika ufafanuzi wake, Mwanasheria Mkuu aliwataka wabunge kuwa makini kuisoma Sheria ya Uchaguzi ambayo inawaeleza kwamba hawapaswi kutoa zawadi binafsi bali kwa vikundi.
Alisema ibara ya 21(1) kifungua kidogo (a) kinazungumzia suala la ushawishi kabla, wakati wa kampeni na baada ya uteuzi kwa kumhusisha mhusika mwenyewe au mtu aliyemtuma kufanya kwa niaba yake.
Katika hali hiyo basi, aliwataka wabunge wanaotoa msaada katika kipindi kilichobaki hadi Bunge litakapovunjwa rasmi wafanye hivyo waziwazi kwa wahusika bila ya kuwapo kwa wasiwasi wowote wa ushawishi wa aina yoyote.
Tunaamini ya kuwa ufafanuzi wa Mwanasheria Mkuu unajitosheleza. Kama alivyosema Spika Sitta katika kumuunga mkono Mwanasheria Mkuu kwamba, kwa mbunge kukukutwa na TAKUKURU akitoa msaada wa vyerehani usiku bila ya kuwapo kwa watu au usomaji wa risala, kunatia shaka kwamba msaada huo una ushawishi fulani.
Kinachofurahisha ni kwamba sheria hii inatoa fursa ya fair play kwa wenye nacho na wasio nacho katika mbio za kugombea nafasi za uongozi katika nchi yetu.
Kwa sheria hiyo uwanja unakuwa tambarare kwa kila mmoja aliyejitosa kuwania uongozi hivyo basi TAKUKURU wanapaswa kuwa makini katika kudumisha hali hiyo.
Aidha, tunaungana na Mwanasheria Mkuu kuwawaka wabunge kuacha ulalamishi wanapohojiwa na maofisa wa TAKUKURU; kwani maofisa hao wanapofanya hivyo wanakuwa wanafanya kazi yao kwa mujibu wa sheria. Ni jukumu lao kujiridhisha kwamba msaada uliotolewa hauna harufu yoyote ya ushawishi kwa walengwa.
Cha muhimu ni kila mbunge kuhakikisha kwamba msaada anaoutoa kweli ni wa kutimiza ahadi yake na anatoa msaada huo katika hali ya uwazi pasi hofu yoyote. Na inapokuwa hivyo, hofu ya kuhojiwa na TAKUKURU inatoka wapi?
Ndiyo, tunatambua kwamba wabunge wana kinga. Lakini kinga hiyo ni katika masuala nya kibunge na si vinginevyo. Maofisa wa TAKUKURU, kama walivyo Polisi wa usalama wa barabarani, wana haki ya kuwachukulia hatua pale wanapoona kwamba wanastahili kuchukukuliwa hatua kwa mambo waliyoyafanya katika maeneo yao wanayoyasimamia.
Tumeazimia kuendesha nchi yetu kwa misingi ya sheria na utawala bora hivyo ni jukumu la kila mmoja wetu kuhakikisha kwamba hata viongozi tunaowapata tunawapata kwa msingi huo huo na hilo haliwezi kufanikiwa kama TAKUKUU na vyombo vinginvya sheria havitakuwa msitari wa mbele kupambana na maovu yote yanayokwamisha msingi huo.


