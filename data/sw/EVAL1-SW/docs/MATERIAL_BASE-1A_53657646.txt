
Hakutakuwa na ukomo nauli za ndege

Imeandikwa na Basil

Imechapishwa: 16 Septemba 2016

ABIRIA wa usafiri wa anga nchini wasitarajie hivi karibuni serikali kuweka ukomo wa viwango vya nauli, kwani ushindani ndio unatawala gharama za usafiri wa anga kwa kuwa Tanzania ni mwanachama wa Shirika la Kimataifa la Usafiri wa Anga (IATA), Bunge limeelezwa.

Kwa kutumia Sheria za IATA ambayo ni ya kimataifa, ushindani ndio unatawala bei ya usafiri wa anga katika ruti za ndege na serikali inaweza kuweka ukomo wa bei pale ruti hiyo inapokuwa haina ushindani kwa maana ya kuwa na kampuni moja tu inayotoa huduma.
Waziri wa Kilimo, Mifugo na Uvuvi, Dk Charles Tizeba alitoa ufafanuzi huo wakati akisaidia kujibu maswali ya nyongeza ya wabunge Asha Abdullah Juma (Viti Maalumu-CCM), Mbunge wa Viti Maalumu, Grace Kiwelu (Chadema) na Mbunge wa Maswa Mashariki, Stanslaus Nyongo (CCM) waliouliza kwa nyakati tofauti serikali inafanya juhudi gani kuweka ukomo wa bei za nauli za ndege. 
Akijibu maswali hayo ya nyongeza, Dk Tizeba alisema Tanzania ni mwanachama IATA na inafuata taratibu za kimataifa za anga ambao ushindani ndio unatawala bei za usafiri wa anga na kwa sasa ushindani upo katika ruti zake mbalimbali za ndege.
Akitoa mfano wa ruti ya Dar es Salaam kwenda Mwanza, kuna ushindani kati ya Kampuni ya Precision na FastJet pamoja na kuwa Fastjet inaonekana kuwa na gharama juu kidogo, serikali haiwezi kuweka ukomo kwa sababu ushindani upo, labda kama kampuni moja itasitisha kutoa huduma hapo Mamlaka ya Udhibiti wa Usafiri wa Anga Tanzania (TCAA) itakuwa na uwezo kisheria kuweka bei kikomo. 
Vile vile, Dk Tizeba aliyekuwa Naibu Waziri wa Uchukuzi katika Serikali ya Awamu ya Nne alitoa mfano wa ruti ya Dar es Salaam kwenda Dodoma, alisema ndege zilizopo ni ndogo na bei zake ni kubwa kuliko ndege kubwa, lakini kama uwanja wa ndege ukikamilika bei zitashuka maana ndege kubwa nyingi zitakuwa na uwezo kutua na kutoa huduma.
Alisema lakini hayo yote yatakwishwa pale Shirika la Ndege Tanzania litakapoimarika mashirika binafsi yatashusha viwango vyao.
Katika swali la msingi, Juma alisema gharama za usafiri wa vyombo vya baharini na angani kwa safari za Zanzibar na Dar es Salaam, ziko juu licha ya bei ya mafuta kupungua, je serikali inachukua hatua gani kusaidia wananchi.
Akijibu swali hilo la msingi, Naibu Waziri wa Ujenzi, Uchukuzi na Mawasiliano, Edwin Ngonyani alisema panapokuwa na ushindani katika njia moja huwa kunakuwa na nauli zinazotokana na soko.
Kuhusu vyombo vya usafiri wa bahari kwa safari za Zanzibar na Dar es Salaam alisema sasa kuna jumla ya vyombo sita vya majini vinavyotoa huduma na kuwa wizara kupitia Mamlaka ya Udhibiti wa Usafiri wa Nchi Kavu na Majini (SUMATRA) na Mamlaka ya Udhibiti ya Bahari Zanzibar (ZMA) zimekwisha wasiliana ili viwango hivyo vya nauli za vyombo vya majini vitathminiwe kwa kuzingatia taratibu za Mamlaka ya Usajili wa vyombo hivyo.


