
Familia yamkataa mpenzi kwa sababu amezaa watoto wawili
MWANAMKE tuliyependana sana tangu tukiwa wanafunzi wa shule ya upili amekataliwa na jamaa zangu kwa sababu ana watoto wawili. Nyanya yangu anasisitiza kwamba atanitafutia mke kwa sababu ndiye aliyenilea na kunisomesha baada ya mama yangu mzazi kuaga dunia. Nifanyeje? Kupitia SMS Masuala ya mahaba ni ya moyoni na hutegemea uamuzi wa mtu binafsi. Iwapo umempenda huyo na watoto wake wawili usiangalie nyuma.
Waambie wazi jamaa zako kwamba hujapata mwingine wala hutapata mwingine kama yeye kwa hivyo waheshimu uamuzi wako.
NDUGU ZA MUME HAWANIPENDI! HUJAMBO shangazi? Nimeolewa na nina watoto wawili. Niliolewa nikiwa mdogo na wazazi wangu wakaaga dunia. Nampenda sana mume wangu lakini ninaishi kwao kwa shida kwani ndugu zake hawanipendi na hunitesa sana. Nafikiria kumuacha mume wangu ingawa ndiye aliyenilea tangu utotoni. Nishauri. Kupitia SMS Ni muhimu uzungumze na mumeo kuhusu jambo hilo kabla ya kumuacha au kuchukua hatua yoyote ile. Iwapo kweli unateseka mikononi mwa ndugu zake, anaweza kukujengea kwako ili kukutenga nao.


