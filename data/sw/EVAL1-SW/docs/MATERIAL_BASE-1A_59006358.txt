
Mkufunzi wa Manchester City hajaridhishwa na taji
MANCHESTER, Uingereza
MANCHESTER, Uingereza BAADA ya kutawazwa mabingwa wa Ligi Kuu Uingereza, kocha wa Manchester City Manuell Pellegrini amesema kwamba hajaridhika na kombe hilo moja na analenga kuzoa zaidi msimu ujao.
“Nadhani kwamba hakuna klabu kubwa yoyote ambayo inaweza kuridhika kwa kushinda taji moja pekee. Inakuwa bora zaidi ukishinda mbili au tatu kila mwaka, na hivyo tutasherehekea leo na kesho kisha tuanze kujitayarisha kwa msimu ujao maana tutahitaji vikombe vingi,” alisema.
Pellegrini aidha alisema kwamba ameridhishwa na mwaka wake wa kwanza kwenye ligi ya Uingereza ambayo ilimchukua muda kuizoea, na hivyo kutoa shukrani kwa wote waliomuunga mkono hasa wachewzaji.
Man City walitwaa ubingwa wa EPL ukiwa wa pili katika misimu mitatu kwa ushindi wa 2-0 dhidi ya West Ham United Jumapili, ushindi ulioibua shangwe, vifijo na nderemo uwanjani Etihad na kulazimisha Liverpool kuridhika na nafasi ya pili.
Tepe za rangi ya samawati na nyeusi zilinyesha kama mvua uwanjani huku mashabiki nao pia wakimwagika uwanjani baada ya kipenga cha mwisho kupulizwa.
City ambao walihitaji sare pekee kutwaa taji, walimaliza ligi wakiwa alama mbili mbele ya Liverpool ambao walimaliza msimu wao kwa ushindi wa 2-1 dhidi ya Newcastle United.
Samir Nasri alituliza City kwa kufunga dakika ya 39 na kisha nahodha Vincent Kompany akawafungia dakika nne baada ya kipindi cha pili kuanza na kuwaweka kileleni. Ushindi wao umefanikisha msimu wa kwanza wa mafanikio kwa kocha Pellegrini.
MASHIRIKA


