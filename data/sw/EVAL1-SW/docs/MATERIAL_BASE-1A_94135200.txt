
Wadau wa samaki watishia kuumbuana Jul 05, 2012

WAKATI Serikali ikiwakutanisha wadau wa uvuvi kutatua mgogoro ulioibuka kati yao na wenye viwanda kuhusu bei ya manufaa kwa pande mbili hizo, mgogoro huo umeibua siri nzito iliyokuwapo kati ya makundi hayo. 
Katika malalamiko yao wavuvi na mawakala wa viwanda vya samaki wamesema kuwa wako tayari kumueleza waziri wa Mifugo na Uvuvi Dk. Mathayo David Mathayo ukweli juu ya mapato halisi wanayopata wenye viwanda na jinsi wanavyokwepa kodi kutokana na idadi ya tani za samaki wanazonunua.

Wamesema kuwa katika biashara hiyo upo mchezo mchafu wa kukwepa kodi unaohusisha wenye viwanda na baadhi ya maafisa wa uvuvi ambao wanakadiria kwa kiwango cha chini uzito wa minofu wanayonunua na wanayosafirisha nje ili kuwawezesha kukwepa kodi.

“Hawa wameamua kutufanyia hivi na sisi tunaamua kuwa wazi, siku tukikutana na waziri tutamwabia ukweli ili wajue kuwa hawa jamaa wanakwepa kodi sana, tatizo Serikali nayo inapenda sana kuwasikiliza wao kuliko sisi, hata waziri akija anakaa nao kwanza , lakini safari hii lazima tumwambie ajue ukweli ili aamue” alisema mmoja wa wavuvi aliyesihi jina lake lisitajwe gazetini kwa ajili ya usalama wa biashara yake na wenye viwanda.

Waziri wa Mifugo na Uvuvi anatarajiwa kukutana na wadau wa biasahra ya samaki leo Jumatano, ili kujadiliana na wadau wa biashara hiyo juu ya mgogoro uliojitokeza kati ya wavuvi na wenye viwanda vya samaki kutokana na kushuka kwa bei ya samaki, kulikosababisha wavuvi kugoma kuuza samaki viwandani.

Wavuvi na mawakala waliitisha mgomo wiki nne zilizopita wakilalamikia kushuka kwa bei ya samaki aina ya Sangara wanaowauzia wenye viwanda vya samaki kutoka shilingi 5,000 – 4,500 mpaka kufikia shilingi 3,000 – 2,500 kwa kilo moja hali ambayo wanadai ni uonevu mkubwa kwa sababu hautawawezesha kumuda kuendesha shughuli za uvuvi.

Akitoa kauli ya Serikali bungeni wiki iliyopita Waziri Dk. Mathayo alieleza sababu za kushuka kwa bei ya samaki aina ya Sangara kuwa ni kunatokana kwa kiasi kikubwa na kutegemea zaidi soko la Ulaya ambalo siku za karibuni limekumbwa na mdororo wa uchumi hali iliyosababisha sarafu ya Euro kutetereka, kukumbwa na mtikisiko wa uchumi kwa nchi za Hispania, Italia, Ureno na Ugiriki ambako ndiko liliko soko la viwanda hivyo.

Alieleza kuwa sababu nyingine inatokana na wananchi wengi wa nchi hizo kupoteza uwezo wa kununua bidhaa kutokana matatizo hayo ya kiuchumi yaliyosababisha watu wengi kukosa au kupoteza ajira ambako sasa wananunua zaidi nyama ya Nguruwe na kuku ambao bei yao ni nafuu zaidi kuliko ilivyo kwa samaki wanaotoka Afrika Mashariki.
Hata hivyo, mawakala na wavuvi wanataka Serikali izingatie kuwa bei ya samaki wanayouzia viwanda isikokotolewe kwa kigezo cha bei ya minofu ya samaki tu kwa sababu samaki aina ya Sangara pamoja na minofu anatoa mabondo, ngozi, vichwa na mapezi ambayo yote yanauzwa.
Msemaji wa Chama cha Wavuvi (TAFU) Juvenali Matagiri, anesema Serikali inatakiwa iachane na utaratibu iliokariri kwamba katika samaki chenye thamani ni minofu peke yake, kwa sababu wenye viwanda wanaponunua samaki wanachotupa ni utumbo tu vitu vingine vyote wanauza.

Uchunguzi wa Raia Mwema umeonyesha kuwa katika soko la Kimataifa la Mwaloni Kirumba bei ya kilo moja ya mabondo ni shilingi 150,000 kwa gredi ya kwanza, bei ya chini kabisa ni shilingi 50,000 kwa kilo. Hata hivyo, bei hiyo imeaathirika sasa kutokana na samaki kutopelekwa kiwandani na hivyo kuyafanya yawe mengi katika soko la kawaida. Kilo moja ya mabondo inapatikana kutokana na samaki kati ya tano hadi tani 10 kulingana na ukubwa wa samaki husika.

Uchunguzi zaidi umeonyesha kuwa vichwa vya samaki aina ya Sangara ambavyo zamani vilikuwa mabaki taka baada ya kuwa minofu imeshakatwa, sasa hivi vina soko kubwa katika Jamhuri ya Kidemokrasia ya Kongo (DRC), hivi vyote vinachangia kuongeza faida kwa wenye viwanda.

“Hapa sisi tunaibiwa sana. Mvuvi anauza samaki tu aina ya Sangara lakini humo humo kunapatikana minofu na mabondo yanayouzwa Ulaya, kwanini walalamikie bei kwa kigezo cha minofu tu wakati samaki ana manufaa makubwa na mengi kwa wenye viwanda. Serikali iwe makini kuwatetea wavuvi wasikubali tu kila wanachoambiwa na wenye viwanda,” alisema Matagiri.

Wavuvi pia wanadai Serikali iwabane wenye viwanda katika suala zima la mikopo ambayo wanadai badala ya kuwa msaada kwa wavuvi sasa inatumika kama njia ya kuwafanya wavuvi kuwa watumishi wa wenye viwanda.
“Huu mfumo wa mikopo ukiangalia juu juu unaweza kudhani kuwa una manufaa kwa wavuvi, lakini katika hali halisi hii na jinsi walivyoiweka ni kama wenye viwanda ndio wanavua kwa sababu mkopaji anakuwa kama mfanyakazi wa kiwanda anayetumwa kwenda kuvua,” alisema msemaji huyo.

Kwa mujibu wa taratibu na sheria za uvuvi, wenye viwanda hawatakiwi kuvua samaki wenyewe isipokuwa wanaweza kuwawezesha wavuvi kwa vifaa vya uvuvi ili kuwarahisishia kazi ya uvuvi kwa kuwakopesha vifaa vya uvuvi kama boti, nyavu, magari na barafu.

Katika hatua nyingine Serikali ya Mkoa wa Mwanza imesema itawalinda kwa njia zote wavuvi waliokubali kurejea ziwani na kuvua samaki lakini wenzao wakilalamikia kitendo hicho kuwa ni mbinu zinazotumiwa na wenye viwanda kuwagawa na Serikali imeingia katika mkumbo huo badala ya kusimamia maslahi yao.

Mkuu wa Mkoa wa Mwanza, Evarist Ndikilo, alinukuliwa wiki jana akisema kuwa Serikali mkoani iko tayari kuwalinda wavuvi waliokubali kurudi ziwani kuvua na kama kuna wanaotaka kuendelea na mgomo wasiwatishe waliokubali.

Akizungumzia mgogoro huo, Bakari Ramdhani, ambaye ni wakala na mvuvi, alisema kuwa chama cha wenye viwanda kikitambue chama chao na kitoe ushirikiano kwa chama hicho ili kupunguza misuguano hiyo.

“Pamoja na hilo lakini pia ni muhimu kwa mvuvi kurudishiwa samaki wake reject (wanaokataliwa na kiwanda kuwa hawafai) wakiwa hawajaondolewa kitu chochote, kama ni reject kweli arudishiwe mwenye samaki kama walivyo,” alisisitiza.

Akizungumza na Raia Mwema Mwenyekiti wa Umoja wa wenye Viwanda vya Samaki, Alfred Xavier, alisema wao kama wenye viwanda au mtu mwingine yeyote yule hawana uwezo wa kuamua bei ya samaki kwa kuwa inaamuliwa na kupangwa na nguvu za soko.

“Hii ni biashara, na kati yetu hayupo anayeweza kuamua kupanga bei, kwa kuwa katika mfumo huu wa biashara wadau wote tunataka faida na ndiyo maana ya biashara, kwa hiyo mwamuzi wa haki hapa ni bei ya bidhaa husika sokoni, ungeniuliza mapenzi yangu hata mimi ningetaka iwe hata juu zaidi ya ilivyokuwa lakini bahati mbaya biashara haiendeshwi kwa utashi wa namna hiyo” alisema.

Aliongeza kuwa wao kama wenye viwanda wamejitahidi sana kuwapa bei nzuri wavuvi ukilinganisha na Kenya na Uganda ambako pia wamekumbwa na msukosuko huu.

Alisema kuwa wao wameacha milango ya viwanda vyao wazi kwa wavuvi na mawakala watakaotaka kwenda kuuza samaki wao huko na akaonya kuwa kama hali ya mgomo namna hii itaendelea athari zake kwa uchumi zitakuwa mbaya.

Alifafanua kuwa tani kati ya 250 hadi 300 zilikuwa zinachakatwa na viwanda vyote vya samaki kwa siku, huku viwanda hivyo vikiajiri wafanyakazi wa kudumu 2000 na vibarua zaidi ya 2000.
“Unaweza kuona ni kwa kiasi gani mikoa yetu itaathirika kiuchumi kama mambo haya hatujayaweka sawa, hii inaweza kuwa na athari mbaya sana kwa wananchi na Taifa kwa ujumla” alisema.

Mgomo huu wa wavuvi na mawakala na wenye viwanda umekuja wakati tayari sekta hiyo imekuwa ikisuasua kutokana na kupungua kwa kasi kwa samaki aina ya Sangara katika Ziwa Victoria. Sasa viwanda vya samaki vinazalisha asilimia 30 tu ya uwezo wake kuliganisha na ilivyokuwa mwaka 2005 – 2008, hali ambayo imeathiri kwa kiasi kikubwa uchumi wa Kanda ya Ziwa na pato la Taifa.

Kwa mujibu wa kauli ya Serikali bungeni wiki iliyopita, samaki aina ya Sangara waliopandikizwa Ziwa Victoria katika miaka ya 1950, wamekuwa wakipungua kwa kasi ambapo ambapo mwaka 1999 kulikuwa na tani milioni 1.2 ziwani, mwaka 2008 walipugua na kufikia tani 227, 305 na wakaongezeka kidogo mwaka 2011 kufikia tani 324, 391.

Watu takribani milioni moja katika Mkoa wa Mwanza peke yake wanategemea Ziwa Victoria katika kuendesha maisha yao kwa uvuvi, kuuza samaki na kuchakata.

Sekta hii pia ilikuwa inachangia asilimia saba ya pato la Mkoa kutoka katika viwanda saba vya samaki vilivyopo Mkoa wa Mwanza vilivyokuwa vikiajiri wafanyakazi 2800.
Mwaka 2010/2011 tani 208,000 za samaki ziliuzwa nje na kuingiza shilingi bilioni 172.9.


