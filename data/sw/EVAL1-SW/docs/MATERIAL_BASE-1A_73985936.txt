
Vita dhidi ya mihadarati vyapigwa jeki
Na TITUS OMINDE
KAKAMEGA MAMLAKA ya Kukabiliana na Matumizi ya Dawa za Kulevya nchini, NACADA imetoa kitita cha Sh188 milioni kwa mashirika ya kijamii ili kushiriki vilivyo katika vita dhidi ya uraibu wa dawa za kulevya.
Fedha hizo zitatumika katika uhamasishaji wa aina zote kuhusiana na athari za mihadarati kwa jamii.
Afisa mkuu wa NACADA, Daktari William Okedi alisema shirika lake linatambua mchango wa mashirika hayo mashinani katika vita dhidi ya uraibu huo.
Dk Okedi alisema fedha hizo hizo zitatolewa kwa mashirika ambayo yana miradi ya kukabiliana na uraibu wa dawa hizo.
“Mashirika ambayo yatanufaika na fedha hizi ni yale ambayo tayari yanaendeleza miradi ya kupiga vita dawa hizo mashinani,” alisema Hata hivyo, Okedi alionya mashirika husika dhidi ya matumizi mabaya ya fedha hizo.
“Ni matumaini yetu kwamba mashirika ambayo yatanufaika na fedha hizi yataelekeza fedha hizi katika miradi husika,” aliongeza Okedi Dkt Okedi alisema shirika lake linashirikiana na kaunti zote nchini katika ukusanyaji ushuru kutoka kwa leseni za uuzaji pombe mbali na kutoa ushauri unaohitajika katika vita dhidi ya mihadarati. Afisa huyo alipinga mnong’ono kwamba shirika lake linazozona na tawala za kaunti kuhusu ukusanyaji ushuru kutoka kwa leseni za kuuza pombe.
“Tunashirikiana na kaunti zote vizuri kuhusu vita dhidi ya dawa za kulevya, na tayari baadhi ya kaunti zimetuomba tuendelee kushirikiana nazo katika vita hivi. Kwa mfano, tunashirikiana na Kaunti ya Kakamega kuweka mikakati ya kukabiliana na uraibu wa dawa za kulevya, hakuna uhasama wowote kati yetu na kaunti,” aliongeza Okedi.


