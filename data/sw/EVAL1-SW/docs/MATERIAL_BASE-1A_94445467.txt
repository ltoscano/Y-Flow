
Mpina awataka wapande miti
Faustine Fabian, Mwananchi mwnanchipapers@mwnanchi.cotz
Meatu. Naibu Waziri wa Ofisi ya Makamu wa Rais (Muungano na Mazingira), Luhaga Mpina amewataka Wa tanzania kuwa na utaratibu wa kupanda miti ili kukabiliana na athari za mabadiliko ya tabianchi.
Kadhalika, amewataka viongozi kuanzia ngazi za vijiji kusimamia kikamilifu upandaji miti ambayo imetolewa na wizara yake na kuonya kuwa atakayeshindwa kufanya hivyo atachukuliwa hatua.
Mpina aliyasema hayo juzi wakati akizungumza na wakazi wa Kata ya Mwandoya baada ya kushiriki kufanya usafi na upandaji miti hiyo ya matunda.
Alisema Tanzania inakabiliwa na athari za mabadiliko makubwa ya tabianchi katika sekta za kilimo, nishati, maji na maliasili kutokana na ukataji miti ovyo, hivyo kusababisha kupungua kwa mvua katika baadhi ya maeneo.
Kaimu Katibu Tawala wa Mkoa wa Simiyu, Joseph Nandrie alisema mkoa huo umepokea miche 18,400 ya miembe na machungwa, 4,820 na kuisambaza kwa wananchi. 


