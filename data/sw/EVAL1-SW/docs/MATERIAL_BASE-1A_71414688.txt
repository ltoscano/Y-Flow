Jengo la Reli kujengwa Mji Mkongwe

Imeandikwa na Basil

Imechapishwa: 13 Septemba 2016

MFUKO wa Hifadhi ya Jamii Zanzibar (ZSSF) umesema ujenzi wa jengo la Reli lililopo Darajani katika eneo la Mji Mkongwe unatazamiwa kuanza hivi karibuni baada ya kupatikana kibali kutoka kwa Mamlaka ya Hifadhi ya Mji Mkongwe Zanzibar.

Meneja wa Mipango na Utafiti wa ZSSF, Halfan Muumin Hilal alisema maandalizi ya ujenzi huo yamekamilika kwa sasa ambapo katika hatua ya kwanza ujenzi huo utahusisha maduka ya wafanyabiashara.
Hilal alisema ujenzi huo ulichelewa kwa sababu kwanza ulikuwa unahitaji kupata kibali kutoka kwa taasisi husika likiwemo Shirika la Elimu, Sayansi na Utamaduni la Umoja wa Mataifa (Unesco) ambalo husimamia majengo ya kale yaliyopo katika eneo la Mji Mkongwe.
“Tumechelewa kuanza ujenzi wa jengo maarufu la ‘Reli’ lililopo katika Mji Mkongwe, Zanzibar kwa sababu tulikuwa tunahitaji kwanza kupata kibali kutoka kwa taasisi mbalimbali zinazosimamia maendeleo ya hifadhi ya Mji Mkongwe ikiwemo Unesco,” alisema.
Aidha, kuchelewa kwa ujenzi huo kulisababishwa na baadhi ya wakazi kukataa agizo la kuwataka kuhama katika jengo hilo kupisha ujenzi huo akiwemo Bibi Zuwena Salum Said (70).
Juhudi za kumhamisha Bibi Zuwena zilifanikiwa baada ya Mkuu wa Mkoa wa Mjini Magharibi, Ayoub Mohamed Mahmoud kumshawishi na hatimaye kumpatia makazi mapya Sebleni hadi hapo ujenzi wa jengo hilo utakapomalizika na kurudi.
Mapema, Mkuu wa Mkoa wa Mjini Magharibi, Unguja Mahmoud aliwataka wafanyabiashara waliokuwa wakifanya biashara katika jengo hilo kuwa wastahamilivu kusubiri kukamilika kwa ujenzi wa jengo hilo. 
Jengo la Reli lilijengwa mwaka 1887 likiwa na wapangaji 64 pamoja na maduka, linafanyiwa ukarabati mkubwa na ZSFF ambao unatazamiwa kuchukua takribani mwaka mmoja na nusu.


