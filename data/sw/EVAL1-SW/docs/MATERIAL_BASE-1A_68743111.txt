
Ushahidi mpya wafufua kesi ya kashfa ya Anglo-Leasing
KESI za kashfa ya AngloLeasing iliyopelekea serikali kupoteza mabilioni ya pesa dhidi ya wafanyabiashara mabwanyenye na wakuu serikalini ilifufuliwa baada ya serikali ya Uswisi kuipa Kenya ushahidi utakaowezesha wahusika kushtakiwa upya.
Ushahidi huo ulitolewa na Mwanasheria Mkuu wa Uswisi ambako pesa zilizoibwa zilifichwa na wakuu wa serikali na wafanyabiashara waliopewa kandarasi ya kufanikisha ujenzi wa maabara ya kisasa katika makao makuu ya upelelezi.
Washukiwa waliopewa kandarasi hiyo pia walitakiwa wanunue mitambo ya kutengeneza paspoti za kisasa zitakazosaidia kuimarisha usalama nchini.
Mwanasheria Mkuu wa Kenya Profesa Githu Muigai alikabidhiwa ushahidi wote kutoka Uswisi naye akamkabidhi Mkurugenzi wa Mashtaka ya Umma (DPP) Keriako Tobiko ili afanye uchunguzi zaidi kwa lengo la kuwashtaki wanaotuhumiwa kushiriki kashfa hiyo.
Baada ya kupokea faili hizo kumi za kashfa ya Anglo-Leasing, Bw Tobiko alizirudisha kwa Tume ya Kupambana na Ufisadi nchini (EACC) zichunguzwe zaidi na kupigwa msasa kabla ya vibali kutolewa kwa washtakiwa kufika mahakamani.
Kwa mujibu wa wachunguzi na viongozi wa mashtaka hoja kali jinsi ya kuendelea na faili hizo zimeimbuka kwa vile hakuna ushahidi wa kutosha kuwafungulia washukiwa mashtaka.
Imeimbuka kwamba kundi la maafisa katika afisi ya DPP Keriako Tobiko walioteuliwa kusoma faili hizo zilizotoka nchini Uswisi wamegudua kuna kasoro kadha wa kadha katika ushahidi uliowasilishwa.
Tayari maafisa hao wamefanya mikutano mara tatu kupiga darubini faili hizo.
Taarifa za kuaminika katika afisi za DPP na EACC ni kwamba washukiwa 10 walipendekezwa wafunguliwe mashtaka ya ulaghai, kutumia mamlaka ya afisi vibaya na kutofuata sheria katika kutoa zabuni.
“Tumesoma kwa dhati faili zilizotoka ng’ambo na tumepata kwamba zahitaji ushahidi zaidi kutoka kwa EACC.Kwa vile kesi hizi ni za zamani kuna sehemu zinahitaji ushahidi zaidi.
Madai dhidi ya wanasiasa yanahitaji ushahidi zaidi,” afisa mmoja wa wale waliosoma faili hizo alidokeza. Afisa huyo aliomba jina lake libanwe.
Vyombo vya habari vilifanikiwa kupata fursa ya kutambua majina ya washukiwa ambao EACC inawalenga.
Kashfa hii ya Anglo-Leasing ilifanyika miaka 20 iliyopita.
Na RICHARD MUNGUTI


