
SIMBA KUJIULIZA KWA KAGERA LEO

January 11, 2013

Kivumbi cha Ligi Kuu ya Vodacom Tanzania Bara (VPL) kinaendelea leo, ambapo ni raundi ya 12 kwa mechi kati ya Simba na Kagera Sugar itakayopigwa Uwanja wa Taifa, Dar es Salaam. Katika mechi hiyo, Simba iliyo chini ya Kocha Mkuu Abdallah Kibaden,itamkosa beki wake Gilbert Kaze kutokana na mchezaji huyo kusumbuliwa na ugonjwa wa malaria ambapo wachezaji wengine wawili ambao ni Amis Tambwe na Said Nasoro ‘Cholo’ wapo chini ya uangalizi wa daktari wa timu hiyo Yassin Gembe. Katika kikosi cha Kagera Sugar ambacho kipo chini ya Kocha Jackson Mayanja,kitaendelea kuwakosa wachezaji wake ambao ni majeruhi Amandus Nesta ambaye ni kapteni na beki wa kushoto Mohamed Hussein ambao hawakucheza tangu kuanza kwa msimu huu wa ligi. Timu ya Simba imeshaandaa kikosi chake tangu kumalizika kwa raundi ya 10 , huku Kagera Sugar wakizidi kuimarisha safu yake ya ushambuliaji ili kujiweka katika nafasi nzuri kimsimamo. Katika mechi zilizopita Kagera Sugar ilicheza na Ruvu Shooting na kutoka sare ya bao 1-1, huku Simba ikivutwa sharubu na Azam FC kwa kukubali kipigo cha bao 2-1, hivyo kwa matokeo hayo Simba inashuka dimbani huku ikiwa na pointi 20 wakishika nafasi ya nne na Kagera Sugar wakishika nafasi ya tano wakiwa na pointi 16. Akizungumzia mechi hiyo Kocha wa Simba, Kibaden alisema ni mechi muhimu sana kwao kwani mechi iliyopita walipoteza pointi tatu muhimu hivyo leo wana kazi kubwa katika kutafuta pointi. “Kagera ni timu nzuri kwani nimewahi kuifundisha na katika usajili wao hawajafanya mabadiliko makubwa sana, hivyo wachezaji wangu wanatakiwa kuwa makini sana kwa hilo,” alisema Kibaden. Kwa upande wa Kocha wa Kagera Mayanja alisema hana wasiwasi na mechi ya leo kwa kuwa wamejiandaa kucheza na timu yoyote iwe ugenini au nyumbani. “Lengo letu ni kushinda hivyo Simba watarajie maumivu mengine, kwani vijana wangu wana ari kubwa ya mchezo huo,” alisema.


