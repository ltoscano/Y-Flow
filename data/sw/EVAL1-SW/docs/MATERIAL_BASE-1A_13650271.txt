
Njaa kali yazidi kuvitesa vijiji vya Arusha, Manyara May 31, 2012

HALI ya maisha kwa wananchi wa jamii za wafugaji katika mikoa ya Kanda ya Kaskazini ya Arusha na Manyara imezidi kuwa mbaya baada ya mifugo mingi kufa kutokana na ukame mkali uliozikumba wilaya kadhaa za mikoa hiyo. 
Ingawa hakuna takwimu rasmi, lakini inakadiriwa kuwa ng’ombe zaidi ya 10,000 wanaweza kuwa wamekufa katika wilaya za mikoa hiyo; 

huku wengine zaidi ya 800,000 wakiwa taabani kutokana na ukosefu wa malisho na maji.
Wilaya ambazo zimeathiriwa sana na hali ya ukame kwa mkoa wa Arusha ni Monduli, Ngorongoro, Longido na baadhi ya maeneo ya wilaya za Karatu wakati kwa mkoa wa Manyara ni wilaya za Simanjiro na Kiteto. 
Mwandishi wa Raia Mwema, ambaye alipata bahati ya kutembelea kijiji cha Mswakini kilichopo wilayani Monduli na baadaye vijiji vya wilaya Ngorongoro, alishuhudia mizoga ya ng’ombe na uunda ikiwa imezagaa katika vijiji hivyo; huku mifugo ambayo bado iko hai ikiwa imedhoofika sana.
Pamoja na kufa kwa mifugo; huku bei zikiporomoka katika minada ya mifugo na masoko, wafugaji wengi pia wanakabiliwa na njaa kali inayohatarisha maisha ya familia zao kutokana na wengi kushindwa kumudu gharama kubwa ya kununua nafaka baada ya kupanda kwa bei.
Wakati bei ya ng’ombe mmoja imeporomoka hadi imefikia kati Shilingi 10,000 hadi 20,000, bei ya nafaka katika wilaya hizo za wafugaji imependa na kufikia wastani wa Shilingi 70,000 kwa gunia moja la mahindi lenye uzito wa kilo 100.
Kabla ya ukame, ng’ombe mmoja alikuwa anauzwa kwa wastani wa Shilingi 300,000 hadi 700,000 kutegemeana na uzito wake, afya pamoja na mahitaji ya soko.
Wafugaji sasa wanalazimika kuuza wastani wa ng’ombe watano ili aweze kumudu kununua gunia moja la mahindi, hali inayofanya maisha kuwa magumu mno kwa upande wao.
Wakuu wa wilaya tatu za Monduli, Ngorongoro na Longido ambao walizungumza na Raia Mwema kwa njia simu, kwa nyakati tofauti, walikiri mifugo wengi hasa ng’ombe wamekufa na wengine walikuwa na hali mbaya baada ya kudhoofika kutokana na kukosa malisho.
Mkuu wa Wilaya ya Monduli, Jowika Kasunga alisema kuwa katika wilaya yake hakuna takwimu rasmi za ng’ombe waliokufa kutokana wafugaji wengi kushindwa kutoa taarifa sahihi za mifugo wanayomiliki na waliokufa.
“Ni vigumu sana kuwa na takwimu sahihi za mifugo waliokufa kutokana Na ufugaji holela na tabia ya kuhamahama ya wafugaji wengi wanaoingia na kutoka katika wilaya yetu na wengine wanadaiwa kuingia pia kutoka nchi jirani”, alisema Kasunga.
Mkuu huyo wa wilaya alisema kuwa awali, kwa kutumia viongozi wa serikali za mitaa wilayani humo, wafugaji wengi walihamasishwa kuuza sehemu ya mifugo yao wakati bado ikiwa na afya ili kununua chakula pamoja na mahitaji mengine, lakini wengi hawakuitikia wito huo.
“Wafugaji wetu ni wagumu sana kuuza mifugo yao wakati ikiwa bado na hali nzuri, na tabia hiyo imechangia sana kusuasua kwa maendeleo ya sekta ya mifugo nchini”, alisema mkuu huyo wa wilaya.
Kwa upande wake, Mkuu wa Wilaya ya Ngorongoro, Elias Wawa Lali alieleza kuwa wilaya yake pia haina takwimu za mifugo waliokufa kutokana na tabia ya wafugaji ya kutotaja idadi ya mifugo wanayomiliki.
Lali alieleza kuwa, kwa sasa maafisa ugani, kwa kushirikiana na viongozi wa serikali za vijiji, wameanza kazi ya kufanya tathmini na kukusanya takwimu kufahamu idadi ya mifugo iliyokufa. 
“Natarajia takwimu hizo zitakamilika baada ya miezi miwili baada ya kukamilika kwa kazi ya kukusanya taarifa inayofanywa na maafisa ugani katika ngazi za kata wakishirikiana na viongozi wa serikali za mitaa”, alisema.
Naye Mkuu wa Wilaya ya Longido hakutofautiana na wenzake baada ya kukiri kuwa wilaya haina takwimu za mifugo waliokufa kutokana wafugaji wengi kuhama kila baada ya muda mfupi katika vijiji vyao kutafuta malisho na maji.
“Ni kweli hali ni mbaya sana kwa mifugo ambayo pia bado iko hai….mifugo mingi imekonda sana kutokana na kukosa malisho na pia kukosa maji katika wilaya yetu. Wafugaji wengi wamehamia wilaya za Simanjiro mkoani Manyara na Kilindi mkoani Tanga”, alisema.
Baadhi ya wafugaji, hata hivyo, wanailamu serikali kwa kukosa utashi wa kuwasadia wafugaji, na badala yake imekuwa ikiwatenga katika mipango yake ya maendeleo hivyo sekta hiyo kuonekana kama isiyo na mchango wowote katika uchumi na kushindwa kuchangia ipasavyo katika pato la Taifa.
Mmoja wa wafugaji hao, Papa King Sambeke alisema kuwa serikali imeshindwa kuweka hata miundo mbinu tu ya kuwasadia wafugaji kama malambo ya maji, majosho na huduma nyingine za muhimu; hali inayosababisha wafugaji kuwa katika wakati mgumu kila wakati.
“Kwa mfano, katika maeneo mengi ya wilaya za Simanjiro na Kiteto bado kuna majani ya kutosha kwa malisho, lakini tatizo kubwa ni ukosefu wa maji….na hii inatokana na mipango mibaya isiyoleta uwiano sawa katika maendeleo”, alisema.
Mfugaji huyo, mwenye idadi kubwa ya mifugo, alisema ni lazima serikali iweke mipango mathubuti ya maendeleo ili kuwasaidia wafugaji; kwani sekta hiyo inaweza kuwa na manufaa makubwa kwa kutoa mchango mkubwa katika uchumi wa nchi.
Naye mfugaji mwingine, Saitabu Leina alipendekeza serikali kupitia Wizara ya Mifugo ingeweka mkakati wa kununua mifugo yao kwa bei nzuri na kuichinja ili kusafirsha nyama nje ya nchi kama wenzao wa Kenya walivyosaidiwa na serikali yao.
“Hivi karibuni Serikali ya Kenya ilinunua idadi kubwa ya mifugo kwa bei nzuri ambayo, kwa vyovyote vile, ingekufa….njia hiyo iliwasadia sana wafugaji wengi ambao walitumia fedha hizo kwa mahitaji mengine ya kimaisha”, alisema.
Akizungumza mwishoni mwa wiki iliyopita, Naibu Katibu Mkuu Wizara ya Maendeleo ya Mifugo na Uvuvi, Jonas Melewas alisema, mjini Arusha, kuwa Wizara yake inakadiria kuwa mifugo kati ya 3,000 na 4,000 inaweza kuwa imekufa katika wilaya ya Ngorongoro pekee.
“Hakuna takwimu za uhakika, lakini kwa kuwa Wizara haijapata taarifa sahihi kutoka kwa maafisa walioko katika wilaya zilizoathirika na hali ya ukame”, alisema naibu katibu huyo mkuu.
Alisema kwa sasa serikali haina jibu la moja kwa moja la tatizo hilo ila Wizara yake imejipanga kwa miaka ijayo kuwakwamua wafugaji kwa kunzisha machinjio ya kisasa katika mikoa ya Dodoma, Pwani na Arusha ili kunusuru wafugaji pale inapotokea ukame unaotishia maisha ya mifugo.
Tanzania ni nchi ya tatu kwa kuwa na mifugo mingi barani Afrika baada ya Ethiopia na Botswana. Inakadiriwa kuwa na ng’ombe milioni 19.1, mbuzi milioni 13.6 na kondoo milioni 3.6. Sekta hiyo huchangia asilimia nne ya Pato la Taifa.
Ufugaji wa ng’ombe wa Tanzania ni ule wa kutafuta malisho nyikani, hali inayowafanya wafugaji wengi kuhama kutoka eneo moja kwenda lingine; mfano ukiwa ni ule wa wafugaji wa Kimasai, Kisukuma na Wabarbaig ambao wamesafiri hadi kufikia mikoa ya Morogoro, Iringa na Mbeya wakitafuta malisho ya mifugo yao.


