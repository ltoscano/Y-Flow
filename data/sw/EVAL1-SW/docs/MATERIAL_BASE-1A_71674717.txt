
Tetemeko la ardhi lakumba Mexico
Na AFP
MEXICO CITY, Mexico TETEMEKO la kipimo cha 6.0 kwa richa lilitikisa Kusini mwa Mexico na jiji kuu la nchi hiyo mapema Jumamosi, na kufanya watu kukimbilia usalama barabarani usiku wa manane.
Tetemeko hilo lilijiri siku mbili baada ya lingine lililozua hofu katika nchi hiyo. 
Ripoti za uharibifu au majeruhi yaliyosababishwa na tetemeko hilo lililotokea watu wakiwa usingizini hazikutolewa mara moja.
Idara ya Jiolojia ya Amerika, inayofuatilia matetemeko ya ardhi duniani ilisema mtikisiko ulisikika kilomita saba magharibi mwa Tecpan de Galeana katika jimbo la Guerrero, na lilikuwa na kina cha kilomita 35.
Idara ya Seismolojia ya Mexico, ilitoa kipimo cha 6.3 kwa richa na baadaye ikapunguza kipimo hicho hadi 5.9.
“Jimbo la Guerrero, Morelos, Oaxaca na Mexico City hakujaripotiwa uharibifu wowote,” akasema mshirikishi wa idara ya ulinzi ya jamii Bw Luis Felipe Puente.
Tetemeko hilo liligutusha watu kutoka usingizini na kushtua waliokuwa kwenye Mexico baa.
“Niliamka kitandani kikitikisika.
Niliwachukua watoto na tukatoka nje tukikimbia,” akasema Bi Rosalia Leyva, wakili aliye na umri wa miaka 49..
Adriana Mendoza, 21, alisema alikuwa nje ya baa jijini Mexico City tetemeko hilo lilipotokea.
“Lilikuwa la kutisha. Nusura nianguke ingawa sikuwa nimelewa sana,” akasema.
Puente alisema tetemeko hilo lilikuwa la 22 kwa ukubwa baada ya lingine la kipimo cha richa 6.4 lililokumba eneo hilo Alhamisi.


