UHALIFU WA POLISI: Waue, wauawe, wanajichunguza
Jan 17, 2013

WIMBI la uhalifu unaofanywa na askari wa Jeshi la Polisi linazidi kushika kasi. Uhalifu wa mtu yeyote aitwaye askari ni fedheha kubwa kwa dola na jeshi zima.
Na kwa hili nitofautiane na wanasiasa wengi ambao wamesikika wakidai kuwa vitendo hivi vinafanywa na askari wachache sana na kuchafua sifa nzuri ya Jeshi la Polisi nchini. Hali halisi nchini kuhusiasna na utendaji wa Jeshi la Polisi inapingana na matamshi ya wanasiasa hao.

Kimsingi, kuna ukweli wa aina mbili kuhusiana na uhalifu unaofanywa na askari wa Jeshi la Polisi. Kwanza, askari wahalifu ni wengi kuliko waaminifu kinyume na ngonjera za wanasiasa kuwa wahalifu ni wachache. Kama wangekuwa wachache hivyo, wale wengi wanaodaiwa kuwa waaminifu wangepiga kelele na kuzuia wimbi hili la kuchafua jeshi zima.
Pili, kuna msimamo na mshikamano wa kipolisi (fraternity) kuhakikisha wanalindana pale mwenzao anapokamatwa au kutuhumiwa katika uhalifu.
Anayeweza kulazimika kutoswa ni yule ambaye amejisahau akafanya bila uangalifu wa kutosha na kusababisha kelele nyingi za wananchi. Wao wenyewe ndani ya Jeshi la Polisi wanasema “ameacha DNA kweupe” kwa hiyo ajilaumu yeye mwenyewe.
Mshikamano huu wa kisekta, hauna tofauti na ule wa majambazi wa kawaida wanapopanga kufanya uhalifu na kuapizana kuwa atayekamatwa asimtaje mwingine. Nadharia hizi ni muhimu zizingatiwe ikiwa kuna hatua zozote za kuchukua ili kuliokoa Jeshi la Polisi.

Uhalifu wa polisi ni jambo la hatari sana. Katika dola makini, hata polisi mmoja akifanya uhalifu wa makosa makubwa (high crime), huwa inatosha kwa jeshi zima kuapa upya mbele ya amiri jeshi au kufanya mabadiliko makubwa ya kisera na ya ki-muundo wa ndani wa jeshi hilo ili kuepusha madhara makubwa kwa nchi.
Mabadiliko hayo ya kisera na ki-muundo hufanywa wazi wazi ili wananchi wajengewe imani upya juu ya jeshi hilo. Kinyume na hapo, dola nzima hubeba hatia na kujumuishwa katika uhalifu huo. Uhalifu wa sasa wa baadhi ya askari polisi umefanikiwa kulibeba jeshi zima lionekane kiuhalifu na sasa hatua inayofuata ni dola kubeba mzigo huo wa uhalifu wa polisi. Hii inahitaji mada pekee ili iweze kueleweka.

Katika uhalifu huu wa polisi, kuna mikoa iko mbele, ukiwamo Mkoa wa Kagera, ambao umefanikiwa kupeperusha bendera ya uhalifu wa taifa letu.
Takribani mwezi mmoja umepita tangu polisi wawili wauawe huko Ngara baada polisi mmoja kumpiga risasi kikatili fundi wa pikipiki na kumuua hadharani. Wananchi waliamua kuchukua sheria mkononi wakiiga mfano wa polisi, na kuwaua polisi wawili.
Wiki mbili zilizopita, wananchi wilayani Karagwe, waliwaua kikatili polisi wawili wa Wilaya ya Ngara waliofika kwa kificho wilayani Karagwe wakidaiwa walitaka kununua pembe za ndovu kwa jangili mmoja. Inadaiwa waliposhindana bei, ndipo wakajitambulisha kuwa ni polisi na kutaka kumdhulumu jangili huyo. Yasemekana jangili alikimbia na kujitetea kwa kupiga simu kijiji cha jirani na wananchi wenye hasira wakawazuia na kuwaua polisi hao.

Wiki hiyo hiyo, polisi wawili kutoka Mkoa wa Kagera walikamatwa mkoani Mara wakiwa na pembe za ndovu. Kamanda wa Polisi wa Mkoa Mara akaonekana mbele ya runinga akijiumauma midomo kuwa polisi hao watachukuliwa hatua za kijeshi kwanza kabla ya kupelekwa mahakamani.
Nilidhani polisi akiishakufanya uhalifu anakuwa si polisi tena bali jambazi. Kwa nini achukuliwe hatua za kijeshi?!
Ukiritimba huu wa kidola uliopitwa na wakati, ni sehemu ya tatizo katika Jeshi la Polisi. Hulka ya vyombo vyetu vya usalama kujihusisha na ujangili, ni dalili kuwa wamechoka kulinda raslimali za nchi wakati wanasiasa wanaziiba na kunufaika nazo peke yao. 
Ni kama wana usalama wameamua nao kujichukulia mgawo wao. Ujangili unaofanywa na wanasiasa umekuwa ukizungumziwa chini chini na wana usalama pamoja na vyombo huru vya habari. Wakati ujambazi unafikiri na kutumia dijitari katika shughuli zake, Jeshi la Polisi na makamanda wake bado wanafikiri na kutenda kianalojia.

Sambamba na vitendo vya uhalifu wa makosa makubwa vinavyofanywa na polisi mkoani Kagera, ipo kansa ya rushwa katika vituo vyote vya polisi mkoani humo. Naelewa kuwa hii ni kansa ya taifa zima lakini kwa Kagera inatisha zaidi. Ziara yangu mkoani humo imenikutanisha na Mkuu wa Mkoa na baadhi ya wakuu wa wilaya za mkoa huo na wote wanalalamika jinsi shughuli za maendeleo zinavyokwamishwa na rushwa ya baadhi ya polisi.
Mathalani, wizi wa hali ya juu unaoendelea katika halmashauri zote za mkoa huo unashindikana kushughulikiwa kwa sababu kila mtuhumiwa “anaonana” na wapelelezi wa polisi na “kumalizana” nao.


