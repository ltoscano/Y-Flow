
Otuoma asisitiza pingamizi dhidi ya viongozi wapya ODM
MBUNGE wa Funyula Paul Otuoma amesisitiza kuwa ataendelea kuipinga orodha ya viongozi wa chama cha ODM iliyopitishwa katika mkutano uliofanyika mjini Naivasha juma lililopita.
Matamshi hayo yanajiri licha ya kinara wa ODM Raila Odinga kusisitiza kuwa chama hicho kilikuwa kingali imara wakati wa mazishi ya aliyekuwa seneta wa Homa Bay Otieno Kajwang’ mnamo Ijumaa.
Kupitia kwa makala katika gazeti moja jana, Dkt Otuoma alisema kuwa orodha hiyo ilikuwa kama ‘zawadi’ kwa watu ambao walikuwa wametishia kukihama chama hicho hapo awali, hatua ambayo aliitaja kama isiyokubalika.
“Tunakataa kuunga mkono orodha hiyo, si kwa sababu ya viongozi waliochaguliwa, bali kutokana na utaratibu uliofuatwa,” akasema Bw Otuoma.
Akionekana kumlenga Bw Odinga, kiongozi huyo alisema kuwa dhana kuwa ushawishi wa mtu mmoja unaweza kutumiwa kuongoza chama kama ODM, haifai hata kidogo.
“Wale wanaojali kukuza vyama ambavyo vinapaswa kubuni serikali au upinzani wenye usemi mkubwa wanapaswa kujali kuhusu yanayojiri katika ODM,” akasema.
Bw Otuoma amekuwa miongoni mwa viongozi ambao wamejitokeza wazi kupinga orodha hiyo.
Wengine ni gavana wa Kakamega Wycliffe Oparanya na Bi Florence Mutua (mwakilishi wa wanawake Busia), ambao wamekataa nyadhifa ambazo walikuwa wameteuliwa.
MANAIBU Bw Oparanya alikuwa amependekezwa kuwa mmoja wa manaibu wawili wa chama, Dkt Otuoma kama mmoja wa manaibu wanne wa mwenyekiti, huku Bi Mutua akipendelezwa kuwa mmoja wa manaibu wanne wa Katibu Mtendaji.
Wandani wengine wa Bw Odinga wakiwemo Seneta wa Siaya James Orengo na mbunge Junet Mohammed (Suna Mashariki) pia walikuwa wameeleza kutoridhishwa kwao na orodha hiyo, japo wakaonekana kubadili msimamo wao katika mazishi ya Bw Kajwang’ baada ya mazungumzo ya Bw Odinga.
Dkt Otuoma alionya kuwa ikiwa chama hicho hakitachukua hatua zifaazo huenda mwelekeo wake ukaendelea kuwa mbaya.
Dkt Otuoma alisema kuwa chama hicho kina uwezo mkubwa wa kupanga mikakati yake upya kwani kina taasisi thabiti na raslimali za kutosha. 


