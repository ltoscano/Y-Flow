
NCPB yaagiza mbolea zaidi kutoka nje
Na BARNABAS BII
HALMASHAURI ya Kitaifa ya Nafaka na Mazao (NCPB) imeagiza mbolea zaidi kutoka nje ili kuwezesha wakulima wa mahindi ambao zao lao liliharibiwa na ukame kupanda tena mimea itakayokua kwa haraka.
NCPB imeagiza mifuko 200,000 ya mbolea aina ya Di-Ammonium Phosphate (DAP) kando na aina zingine za mbolea zinazosambazwa na shirika hilo kupitia maghala yake kote nchini.
“Tunatazamia tani zaidi za mbolea ili kuimarisha akiba yetu na kuwezesha wakulima kupanda tena mimea yao,” alisema Bw Evans Wasike, meneja wa uhusiano mwema wa NCPB. 
UKAVU Wengi wa wakulima wa mahindi eneo la kaskazini mwa Rift Valley, wamelazimika kupanda tena mimea yao baada ya kuharibiwa na kipindi kirefu cha ukavu.
Bw Wasike alisema mifuko 15,000 ya mbolea ya DAP imesambazwa kwa wakulima wa eneo la North Rift ambalo liliathirika zaidi na ukame na mikurupuko ya kila mara ya ugonjwa wa Maize Lethal Necrosis (MLN).
Uzalishaji mahindi Rift Valley ulipungua kwa mifuko milioni tano – kutoka mifuko 21 milioni hadi 16 milioni msimu uliopita – baada ya ekari kadha za zao hilo kushambuliwa na ugonjwa wa MLN ambao umeathiri maeneo kadha ya mkoa huo. 
Wakulima wametakiwa kugeuza mimea kila msimu wa upanzi ili kuvunja mzunguko wa ugonjwa huo.
Wakati huo huo, wizara ya Kilimo imezindua mpango wa usambazaji mbegu ili kuzuia uhaba wa chakula unaonukia.
Wanasayansi wanaonya kudorora kwa mazao kutokana na mabadiliko ya hali ya anga. 


