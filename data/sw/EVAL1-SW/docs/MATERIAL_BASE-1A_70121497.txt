
Safari ya Gor katika CAF hatarini, wahitaji Sh30m
Na THOMAS MATIKO
HUENDA mabingwa wa soka nchini Gor Mahia wasishiriki Ligi ya Klabu Bingwa Afrika,CAF msimu ujao kutokana na uchechefu wa kifedha.
Kogalo inahitaji bajeti ya zaidi ya Sh30 milioni ili kujiandaa kisawasawa kwa mashindano ya msimu ujao ambapo itakuwa ikishiriki kwenye dimba hilo na vile vile ligi pamoja na Top 8. 
Gor inaendelea kupitia kipindi kigumu cha kifedha tangu mdhamini wake mkuu Tuzo iliyokuwa ikiipa Sh24 milioni kwa mwaka kusitisha mkataba huo nao mapema mwaka huu.
Baada ya kuondoka kwa Tuzo, Gor walitegemea sana pesa walizokusanya kutokana na mauzo ya tiketi pamoja na michango kutoka kwa mashabiki wake lakini kwa sasa mambo yamezidi kuchacha baada ya msimu kuisha.
Licha ya Rais Uhuru Kenyatta kuwaahidi kuwasaidia kutafuta mdhamini mwingine timu hiyo ilipozuru ikulu wiki kadhaa zilizopita, bado bahati haijasimama nao.
Kulingana na katibu mkuu wake Chris Omondi, kuna shauku kubwa ikiwa wataweza kumudu kampeni za msimu ujao ikiwa hawatafanikiwa kupata mdhamini mwingine mapema.
“Kwa kweli tunahitaji mdhamini wa uhakika kutuokoa lau sivyo naona tukishindwa kushiriki dimba la klabu bingwa msimu ujao na pia kutoa ushindani mzuri katika ligi. Tumeishiwa kabisa na mambo sio mazuri kwetu kwa sasa,” Omondi alitanguliza.
“Tunahitaji zaidi ya Sh30 milioni kwa ajili ya kuwasajili wachezaji wapya na pia katika kushiriki kwenye raundi ya kwanza ya dimba la klabu bingwa. Si hilo tu, vile vile tunafaa kuwa na kiasi sawa na hicho kwa ajili ya kutoa ushindani mzuri kwenye ligi lakini kwa sasa hatuna kabisa kiasi hicho cha pesa,” akaongeza.
Hali hiyo imepelekea wachezaji kuhama huku pia ikilemewa katika usajili wa wachezaji wapya.
Tayari Kogalo imeshindwa kuwasajili wachezaji wawili iliyokuwa ikiwawinda Geoffrey Kataka na Charles Odette ambao wote wamejiunga na Posta Rangers iliyopandishwa daraja.


