
Wasafiri zaidi ya 10 waaga kwenye ajali
ZAIDI ya watu 10 walikufa jana eneo la Mitunduri Kaunti ya Embu baada ya kutokea kwa ajali mbaya iliyohusisha matatu na lori katika barabara kuu ya Embu-Meru.
Mkurugenzi wa Mamlaka ya Usalama Barabarani (NTSA), Bw Mathew Munyao alithibitisha mkasa huo na kusema kuwa huenda ajali hiyo ilisababishwa na uchovu wa madereva.
“Shughuli za kuwaokoa wahasiriwa zilivurugwa kwa muda na wakazi waliofurika katika eneo la ajali. NTSA ililazimika kuita maafisa zaidi ili kusaidia usafirishaji wa majeruhi hospitalini,” alisema Bw Munyao katika mtandao wake wa Twitter. 
“NTSA inawaonya madereva dhidi ya kuendesha magari wakiwa wachovu.
Ni muhimu wasimamishe safari na kupumzika,” akasema. Shirika la Msalaba Mwekundu lilithibitisha ajali hiyo ilifanyika baada ya lori na matatu hiyo kugongana.
-WYCLIFFE MUIA


