
19 December 2012

Majambazi wapora mil. 150/- Dar *Wawili wapigwa risasi, mmoja afariki papo hapo

Rehema Maigala na Goodluck Hongo

WATU watatu wanaodhaniwa kuwa majambazi, jana walivamia ofisi za Kampuni ya Artan Ltd, zilizopo Mtaa wa Mahiwa na Livingston, Kariakoo, Dar es Salam na kupora fedha taslimu
sh. milioni 150 ambazo zilikuwa kwenye beki.
Tukio hilo limetokea jana saa 4:45 asubuhi katika ofisi za kampuni hiyo ambayo inajihusisha na uuzaji wa matairi na betri za magari.

Majambazi hao ambao walikuwa na bastola moja, walitumia usafiri wa pikipiki kufika ofisi za kampuni hiyo na kufanikisha wizi huo.

Mashuhuda wa tukio hilo walisema, wafanyakazi wawili wa kampuni hiyo ndio waliopewa fedha hizo kuzipeleka beki na baada ya kuingia kwenye gari, majambazi hao walitokea ghafla.

Majambazi hao waliwapiga risasi watu hao, kuchukua begi la fedha na kukimbia nalo ambapo kijana mmoja kati ya wawili waliopigwa risasi alifariki muda mfupi akiwa hospitali na mwingine anaendelea kupatiwa matibabu katika Hospitali ya Taifa Muhimbili (MNH).

Kijana mmoja (si mfanyakazi wa kampuni hiyo), ambaye alikuwepo eneo la tukio, aliamua kuokota jiwe ili awarushie majambazi hao lakini aliwaiwa na kupigwa risasi kichwani na kufariki papo hapo.

Akizungumzia tukio hilo, Kamanda wa Polisi Kanda Maalumu ya Dar es Salaam, Suleiman Kova, alisema tukio hilo lilitokea wakati wafanyakazi wa kampuni hiyo wakipeleka fedha benki bila kuwa na ulinzi wowote kutoka Jeshi la Polisi.

“Majambazi watatu walivamia gari ndogo aina ya Corola ambayo ilikuwa na wafanyakazi wawili tu wa kampuni hii ambao ndio waliopewa fedha hizi kuzipeleka benki.

“Hawa majambazi walikuwa katika pikipiki na kumwamuru dereva wa gari aendeshe na kuondoka eneo hilo lakini aligoma, majambazi walianza kurusha risasi hovyo kwenye gari, kuchukua begi la fedha na kukimbia nalo,” alisema Kamanda Kova.

Alisema wakati majambazi hao wakikimbia, polisi waliokua doria walisikia milio ya risasi na kufika eneo la tukio ambapo majambazi hao walianza kurusha risasi hewani baada ya wananchi kuamua kuwakimbiza.

“Hili tukio limetokea ndani ya dakika 15, tumemkamata mtuhumiwa mmoja anayeitwa Augustino Kayula kwa jina lingine Frenk John Mwangiba (24) akiwa na bastola aina ya Browning.

“Hii bastola imefutwa namba zake ikiwa na risasi moja, pikipiki iliyotumika katika uhalifu ina namba za usajiri T 301 CCW, aina ya Boxer, ambayo nayo tumeikamata,” alisema Kamanda Kova.

Aliwataja watu waliokufa katika tukio hilo kuwa ni Sadik Juma (38), ambaye ni msukuma mkokoteni na Ahmed Mohamed Issa (55) ambaye ni Mhasibu wa kampuni hiyo.

Alisema Issa alifariki kutokana na majeraha ya risasi alizopigwa hivyo kutokwa na damu. Mtoto wa mmiliki wa kampuni hiyo aliyejulikana kwa jina moja la Yusuf, bado anaendelea kupata matibabu katika Hospitali ya Muhimbili ambako amelazwa.

Watu wengine waliokamatwa kuhusiana na tukio ni pamoja na mlinzi Bw. Ally Said (42), ambaye wakati tukio hilo likitokea alikuwa na bunduki ya kisasa lakini alishindwa kuitumia kwa madai risasi zilishindwa kutoka.

Baada ya polisi kuikagua bunduki hiyo, walidai haikuwa na tatizo lolote hivyo waliamua kumchukua wakiamini pengine alihusika kwa namna moja au nyingine.

Kamanda Kova alisema, vijana wengine wawili Bw. Alhaji Mussa ambaye ni msukuma mkokoteni na Bw. Salum Athman (muuza maji), walifikishwa kituo cha polisi wakiwa wamejeruhiwa na mmiliki wa duka hilo aliwatambua na kudai walihusika katika tukio hilo lakini madai hayo yanaendelea kufanyiwa kazi.


