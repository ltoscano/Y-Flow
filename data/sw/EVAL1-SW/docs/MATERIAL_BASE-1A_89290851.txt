Kodi line za simu ni maisha bora kwa kila Mtanzania?
Jul 17, 2013

WAKATI bei ya muda wa maongezi kwa simu iko juu na yenye utata kwa mitandao yote nchini, wakati tukishangaa na kulalamika kwa nini wawakilishi wetu bungeni wasilione hili na kuhakikisha bei ya muda wa maongezi inakuwa nafuu ili tuweze kufikia kile kinachoitwa maisha bora kwa kila Mtanzania, tunaongezewa na hii kodi ya line za simu.
Pamoja na faida kubwa itakayotokana na kodi hii (kama tulivyoelezwa, ambavyo si tofauti sana na yale tunayoelezwa kila mwaka bila kuona utekelezaji) bado huu ni mzigo mkubwa kwa mtu anayeitumia simu yake kwa matumizi ya lazima na muhimu.
Binafsi nina shaka na uwiano wa fedha na muda. Kwamba ninapolipa shilingi elfu moja ni mfumo gani unatumika kuhakikisha muda nilioutumia thamani yake ni shilingi elfu moja. Kuna mfumo gani wa wazi wa kuhakikisha fedha tunazolipa kwa kununua vocha za muda wa maongezi zinawiana na muda husika? Mfano kama ni elfu moja kwa dakika tatu ikajulikana, ikiwa kinyume mtu akalalamika.
Pia na uwiano wa kodi na matumizi ya line ya simu, kwamba anayetumia simu kuzalisha milioni moja kwa mwezi, alipe kodi ya shilingi elfu moja na yule anayezalisha elfu kumi kwa mwezi alipe kodi ya line ya simu shilingi elfu moja na anaye-beep akapigiwa alipe kodi ya elfu moja kwa mwezi!
Tumelishwa kasumba na kampuni hizi za simu (sawa na dawa za kulevya) kwamba fedha zikiisha kwenye simu ni lazima utakwenda mwenyewe kununua. Hatulalamiki ili kutaka kujua uwiano wa fedha na muda. Kama mtandao una wateja milioni mmoja, hata ukigonga shilingi 200 kwa kila mteja, unakuwa na fedha nyingi.
Inajionyesha wazi mitandao ya simu nchini wanatengeneza faida kuliko kutoa huduma. Hii ni sawa kwa vile wao wanafanya biashara. Basi, biashara yao iwe nzuri kwa kutoa huduma iliyo juu ya kiwango na si chini ya kiwango. Na biashara yao iwe na uwiano wa fedha na muda. Lakini pia kwa vile kodi ya line za simu imeanza, kuwepo uwiano kati ya matumizi ya simu na ulipaji kodi.
Kwa mitambo ya kisasa, kampuni za simu zinaweza kujua ni watu gani wanatumia huduma yao kutengeneza faida kubwa na ni watu gani wanatumia mitandao yao kwa huduma ya lazima kama kutoa taarifa za misiba, kutuma karo na matumizi mengine madogo.
Mfano, wale wanaotumia huduma ya M-pesa, wale wanaopitishia zaidi ya milioni kumi kwenye mtandao kwa mwezi, inakuwaje walipe kodi ya elfu moja sawa na anayepitisha elfu hamsini kwa mwezi?


