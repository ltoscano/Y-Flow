
Wafugaji kufidiwa
Na KAZUNGU SAMUEL
WABUNGE wa Pwani wameahidi kuhakikisha kwamba wakulima katika eneo la Takaungu, kaunti ya Kilifi ambao mifugo yao ilikufa katika hali isiyoeleweka wamelipwa fidia ikiwa uchunguzi utabaini kwamba walipewa sumu kimakusudi.
Wakiongea jana katika kijiji hicho, wabunge tisa wakiongozwa na mbunge wa eneo hilo la Kilifi Kaskazini, Gedion Mung’aro walisema kuwa lazima ukweli kuhusu kilichowaua mifugo hiyo ujulikane.
Ng’ombe hao 198 walikufa mapema wiki hii katika hali ambayo haikueleweka mara moja na kuwaacha wakazi wakishindwa cha kufanya baada ya tegemeo lao la kiuchumi kuangamia.
Uchunguzi unaendelea kubaini kilichosababisha mkasa huo.
“Kile ambacho kwa sasa tunasubiri ni majibu ambayo kimsingi ndiyo yatakayotoa habari kamili kuhusu kilichowaua. Ikiwa ni mtu aliamua kuwawekea sumu kimakusudi, basi tutamuandama hadi alipe fidia,” Wakati huo huo, wabunge hao walisema kuwa wataiomba serikali kukufidiwa wasaidia wakazi waliopoteza mifugo yao.
“Tunawaomba muwe wavumilivu mpaka majibu yaje. Baada ya hapo tutajua hatua mwafaka za kuchukua,” akasema Mungaro.
Wabunge waliokuwepo ni Khatib Mwashetani (Lunga Lunga), Rashid Bedzimba (Kisauni), Mustapha Idd (Kilifi Kusini), Dan Kazungu (Malindi), Raphael Mwadime (Mwatate), Thomas Mwadeghu (Wundanyi), mwakilishi wa akina mama katika kauti ya Kilifi Bi Asha Jumwa na mwenzake wa Kwale Zainab Chidzuga.
Akiongea na wakazi hao, Bw Mwashetani alisema kuwa kamati ya bunge kuhusu mazingira itazuri eneo hilo wiki ijayo kuangalia ikiwa hali ya uchafuzi wa mazingira ndio iliyosababisha kufariki kwa mifugo hiyo.
Bw Mung’aro alisema kupitia kwa mpango wa pesa za dharura katika hazina ya eneo bunge hilo, watatoa chakula cha msaada kwa wakulima ambao waliathirika. 


