
Top Fry yatarajia upinzani dhidi ya Western Stima leo
Na JOHN ASHIHUNDU
KOCHA wa klabu ya Top Fry AllStars, Peter Okidi amesema watakabiliwa na kibarua kigumu leo watakapokutana na Western Stima ugenini katika mechi ya Ligi Kuu ya Kenya (TPL). 
Timu hiyo inayoshika nafasi ya mwisho kwenye msimamo wa ligi hiyo, lazima ishinde mechi ya leo na nyingine mbili za usoni ili kufufua matumaini ya kubakia ligini.
Akizungmza na Taifa Leo, kocha huyo alisema licha ya kukiandaa vizuri kikosi chake, anatarajia upinzani mkali kutoka kwa vijana wa Henry Omino.
“Malengo yetu ni kushinda mechi zote zilizobakia, lakini hatuwezi kupata ushindi kirahisi, kwani kila kocha ana malengo kama hayo ya kuibuka na ushindi na pointi tatu,” alisema Okidi.
“Nimeiandaa timu yangu kwa ajili ya ushindi, lakini naamini kabisa tutakabiliwa na upinzani mkali,” aliongeza kocha huyo.
Kwingine, mkufunzi Robert Matano amesema vijana wake wako fiti kwa ajili ya pambano la leo la ugenini dhidi ya Thika United.
Matano alisema, matumaini yake makubwa ni kuhakikisha wanashinda mechi zote zilizobakia ili wajiweke kwenye nafasi nzuri ya kumaliza ligi katika nafasi bora.
Ulinzi Stars ambayo itazuru mjini Thika kwa mechi hiyo inashika nafasi ya nne kwenye msimamo wa ligi hiyo baada ya kukusanya pointi 44.
Nayo Thika chini ya kocha, John Kamau inashikilia nafasi ya sita kwenye msimamo huo unaojumuisha timu 16.
Kesho itakuwa zamu ya Mathare United dhidia ya Sony Sugar mjini Machakos. Mechi ya pili uwanjani humo itakuwa baina ya Sofapaka na Gor Mahia Bandari watakuwa nyumbani Mombasa kukabiliana na KCB huku Chemelil Sugara wakiwa wageni wa AFC Leopards mjini Kisumu.


