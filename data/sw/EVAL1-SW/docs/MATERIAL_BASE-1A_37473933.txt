
Amani kujipiga darubini
Na MARY WANGARI
MUUNGANO wa Amani ukiongozwa na kiongozi wa chama cha UDF, Bw Musalia Mudavadi jana ulianza warsha ya siku nne katika kaunti ya Lamu inayodhamiria kuangazia upya utendakazi wake pamoja na uhusiano na serikali ya Jubilee. 
Warsha hiyo iliyoandaliwa kwa hisani ya United Democrtaic Institute, inaleta pamoja vitengo vyote vya chama cha United Democratic Forum, UDF, wakiwemo wabunge 15 na wawakilishi wa wadi 88.
Miongoni mwa maswala nyeti yatakayojadiliwa katika warsha hiyo yatajumuisha masuala ibuka ya kitaifa kama vile uchumi, kudorora kwa hali ya usalama, ufisadi, pamoja na ubaguzi na kutengwa kwa misingi ya kikabila.
Katika siku za hivi karibuni, Muungano wa Amani umechukua msimamo mkali dhidi ya serikali.
Muungano huo umekuwa ukikosoa Jubilee kwa kushindwa kudhibiti usalama na kumaliza ufisadi.
Baada ya uchaguzi mkuu wa mwaka jana, chama hicho kilitangaza kuwa kilikuwa tayari kushirikiana na serikali ya Jubilee.
Chama cha UDF kina gavana mmoja pekee kati ya magavana 47 ambaye ni Dkt Issa Timamy wa Lamu.
Huenda ziara ya Bw Mudavadi katika kaunti ya Lamu ni ya kujifahamisha zaidi kuhusu changamoto anazokumbana nazo Dkt Timamy.


