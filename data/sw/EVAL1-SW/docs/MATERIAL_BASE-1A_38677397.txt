
Nilifanya utani, akakasirika
JUZI nilitaka kujua kama mpenzi wangu ananipenda kwa dhati.
Nilimwambia nataka kumuacha na baadaye nilipomwambia nilikuwa nampima akakasirika sana. Sasa anatishia kuniacha. Nifanye nini? JOSSY Kuna mzaha unaoweza kumchukiza sana mtu anayekupenda kwa dhati.
Kuna njia nyingi za kujua kama mwenzako anakupenda na hiyo uliyotumia ni mbaya. Muombe msamaha uone kama atabadili msimamo wake.
HAONYESHI KWA VITENDO Mwanamume tuliyezaa pamoja hajamuona mtoto wala hanisaidii kumlea. Ni miaka mitatu sasa hatujaonana na anasisitiza kuwa hana mwingine na anataka kunioa.
Nishauri.
Kupitia SMS Hujasema ni kwa nini hamjaonana kwa miaka yote hiyo. Mlikosana ama vipi? Kama hamjakosana na anasema yuko tayari kukuoa na unampenda sioni shida yoyote. Akikuoa bila shaka atakutunza wewe na mtoto wenu.
WIVU UMEMKOLEA KUNA kijana ninayempenda sana lakini ana wivu kupita kiasi. Tumegombana mara nyingi na hata hunipiga kwa sababu ya wivu wake huo.
Nimemvumilia kwa miaka minne na sasa nimechoka. Nikimwambia namuacha hunitishia maisha.
Nifanyeje? Kupitia SMS Huwezi kamwe kumtishia mtu maisha ndipo akupende. Kama umeamua kumuacha fanya hivyo na akikutishia maisha umchukulie hatua za kisheria kwa kupiga ripoti kwa polisi.
MALI KANIPONZA MKE MKE wangu tuliyeishi pamoja kwa miaka sita aliniacha kwa sababu sina mali akashikana na wanaume walio na pesa. Tuligombana na tukapelekana kwa chifu ambaye aliamua tutengane kwa miezi miwili. Sasa ni miezi saba. Nifanyeje? Kupitia SMS Dalili za mvua ni mawingu. Inaonekana mke wako ameamua kukuacha na sidhani unaweza kubadilisha nia yake.
Kama lengo lake kuu maishani ni mali, hawezi kuishi nawe kama huna. 


