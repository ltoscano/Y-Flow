Tuahirishe demokrasia ndani ya vyama hadi CCM itakapong’oka?
Dec 27, 2013

NCHI yetu ipo katika mhemko wa kisiasa. Kwa vijana na tabaka la wananchi wa kawaida, ambao hawana maslahi ya moja kwa moja na mfumo wa sasa wa utawala, mhemko huu unawasukuma kukichukia Chama cha Mapinduzi (CCM) na kupenda upinzani. Na kwa mazingira ya sasa ya kisiasa wanalazimika kuipenda CHADEMA.
Wananchi hawa wana haki na wajibu wa kuichukia CCM kwa sababu serikali yake imewaangusha. Na hili la serikali ya CCM kuwaangusha wananchi wake sio suala la mjadala tena kwa sababu hata Katibu Mkuu wa chama hicho, Abdulrahama Kinana, amekiri hivyo waziwazi katika mikutano ya hadhara.
Kimsingi, Kinana kwa siku za hivi karibuni amekuwa akifanya kazi za upinzani sijui ni kwa sababu ya kuchoka kuwa chama tawala au kwa kuona kwamba upinzani wameshindwa kuibana serikali sawa sawa kama inavyopaswa.
Pengine kitendo cha wabunge wa upinzani kuidandia na kuunga mkono hoja ya mawaziri mizigo kama ilivyo ni kielelezo kingine kwamba upinzani bado hawataki kutenda zaidi ya upinzani. 
Katika hali ya kawaida, ambapo upinzani ni imara na upo tayari kuchukua nafasi ya serikali wakati wowote, ilitarajiwa kwamba Kiongozi wa Kambi ya Upinzani Bungeni na wabunge wake wangeenda zaidi ya kuwashughulikia mawaziri wanaodaiwa kuwa ni mizigo na hao waliokutwa na hatia na Kamati ya akina Lembeli.
Wangekuwa makini vya kutosha hii ilikuwa ni fursa adimu kwa upinzani kusababisha dhahama kubwa zaidi katika utawala wa CCM na hata kusababisha Uchaguzi Mkuu kuitishwa mapema. Samaki huoza kuanzia kichwani.
Haiwezekani uwe na mawaziri mizigo halafu usiwe na serikali mzigo. Wabunge wa upinzani wamejikuta wanacheza ngoma ya CCM na wamewasaidia sana kujipanga kwa ajili ya chaguzi zijazo na hoja yao kwamba ni chama kinachosikiliza (chama sikivu) imeimarika zaidi. Tutajadili zaidi jambo hili katika siku zijazo. Kwa sasa acha niendelee na mada yangu ya leo.
Kwa kuwa watu wengi wanaotaka mabadiliko katika mfumo wa utawala wameweka tumaini lao kwa CHADEMA, hawataki chama hiki kiguswe. Wanataka kitulie tuli hadi 2015. Wanataka chama hiki kilelewe kama yai. Kisingizio cha wengi ni kwamba hawataki yatokee yaliyokikumba NCCR – Mageuzi miaka ya tisini. Viongozi wa CHADEMA wanajua sununu iliyomo miongoni mwa wanachama na washabiki wa CHADEMA. Nao bila ajizi wameitumia sununu hii kama fursa ya kisiasa ndani ya chama. Hawataki waguswe. Hawataki wakosolewe. Na kikubwa zaidi hawataki wapingwe katika chaguzi za ndani ya chama. Hata wakifanya makosa yatahalalishwa kwa njia mbalimbali.
Yeyote anayejaribu kuwagusa na kuwakosoa viongozi na hasa akionyesha kwamba anatamani mabadiliko ndani ya uongozi atadharauliwa na uana-CHADEMA wake utatiliwa shaka. Na katika siku za karibuni mtu yeyote ambaye haonekani kuunga kila la viongozi wa chama ataaibishwa mbele ya jamii kwa kutangazwa kwamba ni msaliti na mhaini.
Jambo ambalo litakuwa ni kosa likifanywa na kiongozi ‘A’ litaonekana ni kosa, lakini jambo hilo hilo likifanywa na kiongozi ‘B’ halitakuwa kosa. Hiki ndicho Mwalimu Julius Nyerere alikiita katika kitabu chake cha ‘Tujisahihishe’ kwamba ni fitina na ni unafiki wa kiuongozi.
Kwa hiyo tunachojaribu kuambiwa hapa ni kwamba harakati za kidemokrasia ndani ya vyama vya siasa vya upinzani ziahirishwe hadi CCM itakapotoka madarakani. Hata hivyo ukweli wa siasa haupo hivyo. Katika siasa za vyama vingi ushindani ni jambo lisiloepuka na haliwezi kuwa hisani ya uongozi uliopo madarakani.
Kinachotokea ndani ya CHADEMA sio jambo geni hapa duniani. Nitatoa mfano wa hivi karibuni katika nchi ya Afrika Kusini ambayo demokrasia yao bado ni changa kama ya kwetu. Baada ya Mzee Nelson Mandela kumaliza muda wake mwaka 1999 na kuamua kwamba asingegombea tena nafasi yake katika chama ilichukuliwa na Thabo Mbeki, aliyekuwa Makamu wake wa Rais. Thabo Mbeki ndiye pia akamrithi urais Mzee Mandela. Kwa kufuata utaratibu na nafasi yake ndani ya ANC, Mbeki alilazimika kumteua Jacob Zuma kuwa Makamu wake wa Rais, pamoja na kwamba yeye mwenyewe asingependa awe. Kwa kuwa Mbeki tangu mwanzo hakumpenda Zuma, walikuwa na msuguano usio kwisha. Hatimaye Rais Mbeki akamchomekea kesi Zuma inayohusu matumizi mabaya ya madaraka na ukosefu wa maadili. Hii ikampa fursa Rais Mbeki kumfukuza Jacob Zuma kutoka kwenye nafasi ya umakamu wa Rais. Wafuasi wa Jacob Zuma wakakasirika na kununa. Kesi ikaendeshwa kwa zaidi ya mwaka na hatimaye Mahakama Kuu ya Afrika Kusini haikumkuta Jacob Zuma na hatia yeyote na ikamwachia huru.


