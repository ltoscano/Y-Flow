
AK kukiteua kikosi cha mbio za madola
CHAMA cha riadha nchini (AK) kitaandaa mbio za kuteua wachezaji wa timu ya taifa itakayoshiriki mashindano ya Jumuia ya Madola na ubingwa wa Afrika katika uwanja wa Nyayo mapema mwezi ujao. 
Riadha za uteuzi huo zitafanyika Juni, 7 nazo mbio za shindano la kitaifa zitafanywa Juni, 5 na 6 uwanjani huo. Akitangaza hayo, naibu mwenyekiti wa chama hicho, David Okeyo alisema kuwa wameuweka muda huo tofauti kutoa nafasi kwa wanariadha watakaoshiriki msururu wa ligi ya IAAF Diamond nchini Italia, Rome, Juni 4.
“Jumla ya Wakenya 23 wamesaini mkataba kushiriki msururu huo ambao watakuwa wakitafuta nafasi kwenye kikosi cha taifa,” alisema. Aliongeza “ siku saba baadaye wanariadha hao hao watahitajika kukimbia msururu wa mbio hizo Oslo, Norway.” Hata hivyo, naibu mwenyekiti huyo alisema timu za wakimbiaji wa mita 10,000 na kilomita 20, wanaume na wanawake zitateuliwa kwenye riadha za kuwania ubingwa wa kitaifa.
Aidha, alisema AK inalenga kuwapa wanariadha hao nafasi kushiriki mashindano yote nchini, Afrika bila kuingilia ratiba yao na waandalizi wa mbio za msururu wa IAAF.


