Mkwasa ametuma salamu TFF
Sep 10, 2015

KAMA ulikuwa miongoni mwa watazamaji Jumamosi ya wiki iliyopita katika Uwanja wa Taifa jijini Dar es Salaam kushuhudia mchezo wa timu ya Taifa ya Tanzania ‘Taifa Stars’ dhidi ya Nigeria utaungana na mimi kuamini kuwa, kocha wa kikosi hicho, Boniface Mkwasa kuna kitu ameongezea tangu kukabidhiwa timu hiyo. 
Kiwango walichoonesha na Taifa Stars kitawapa fursa Shirikisho la soka Tanzania (TFF), ambao mara zote wamekuwa wakikumbatia makocha wa kigeni kuamini kuwa hata wazawa wakipewa ushirikiano wanaweza.
Kwa miaka ya hivi karibuni viongozi wa TFF, walionekana kupoteza imani kwa makocha wazawa na kuajiri makocha kutoka nje ya nchi ambao hata hivyo hawakuwa na mchango wowote zaidi ya kulipwa vizuri na baadae kuondoka na kuacha soka letu likizidi kudorora.
Mara ya mwisho kocha mzalendo kwa timu ya taifa alikuwa ni Mshindo Msolla ambaye mikoba yake ilichukuliwa na Mbrazil, Marcio Maximo, baadae ndio wakaja akina Jan Poulsen, Kim Poulsen na Mart Nooij ambae alinyang’anywa timu baada ya watanzania kutaka mabadiliko ya kurejesha timu kwa wazawa ambapo hapo awali, TFF haikuona kama lilikuwa jambo la msingi.
Mkwasa tangu akabidhiwe timu hiyo ni takribani miezi miwili. Amecheza michezo miwili ya mashindano; wa kwanza ukiwa dhidi ya Uganda ambao ulikuwa ni mchezo wa marudiano wa kufuzu kucheza Mataifa ya Afrika kwa wachezaji wa Ndani (Chan) na kutoa sare ya 1-1 ugenini, wa pili ni huu wa Nigeria ambao pia kikosi hicho kimepata sare ya kutofungana.
Mbali na kutopata ushindi katika mchezo wa juzi dhidi ya Nigeria, lakini uwezo wa timu umeonekana ikilinganishwa na hapo awali.
Kuna haja ya kukubali matokeo ya aina yoyote kwa kipindi hiki cha mpito, lakini kwa kuangalia kiwango kinachoneshwa kama kina nyongeza ya maarifa mapya tofauti na awali.
Mchezo wa soka si wa kukurupuka, kwa maana ya kwamba wenzetu wanaofanya vizuri kwa sasa walianza kujiandaa muda mrefu, jambo ambalo linatakiwa kufanyika kwetu kwa sasa.
Hapa kuna mengi ya kujifunza. Kwanza kuwaachia nafasi makocha wazawa lakini pia kuwapa ushirikiano wa kutosha ili watekeleze majukumu yao ipasavyo.
Mkwasa pamoja na msaidizi wake, Hemed Morocco wameonyesha kuwa ni makocha ambao wana uwezo wa kurejesha soka la nchi hii katika kilele cha mafanikio.
Pamoja na hayo yote lazima tujue kuwa safari ya kufikia kwenye mafanikio bado ni ndefu tunahitaji kujipanga na kuhakikisha malengo yanatimia kwa kuwa na mipango endelevu, lakini pia mipango ya makocha ipewe kipaumbela ya kutekelezwa ipasavyo.
Wa tanzania bado wanaipenda timu yao ya taifa na ndio maana hata juzi walijitokeza kwenda kuishangilia Uwanja wa Taifa dhidi ya Nigeria.
Mkwasa ameanza kubadili timu, amethubutu kuwatumia vijana wengi ambao hawajawahi kupewa nafasi katika mechi kubwa kama ile na wengine hawakuwahi kuitwa katika kikosi hicho na makocha waliotangulia.
Kocha huyo alikubali kupata lawama, lakini mwisho wa siku kila mmoja kajua Mkwasa alikuwa na nia njema baada ya mchezo huo kumalizika kwa sare ya 0-0, huku Stars wakionyesha kiwango.
Inadhihirisha ni jinsi gani Mkwasa alivyo na nia ya kubadili timu. Ni dhahiri kuwa Stars imepangwa katika kundi gumu ambalo lina timu za Chad, Misri na Nigeria katika kuelekea Michuano ya Mataifa ya Afrika itakayofanyika Gabon 2017.
Katika hali ya kawaida Mkwasa atakiwi kufikiria hilo, badala yake azidi kuwapa maarifa vijana wake, huku akijipanga kuwa na kikosi bora kwa miaka ijayo.
Hii ina maana kwamba kuanzia sasa anatakiwa kupewa muda mrefu, hali ambayo itamfanya kuwa na mipango endelevu na ya muda mrefu kusuka kikosi hicho.
Ni wakati wa TFF kuzidi kupasua vichwa na kutafuta wafadhili kwa ajili ya kuijenga timu ya taifa. Kwa vyovyote vile hakuna mfadhili anayekataa kuwekeza mahala ambapo patamtangaza vizuri.
Ndio maana moja ya kauli za Meneja wa Kilimanjaro Premium Lager Pamela Kikuli, ni kufurahishwa na kiwango cha Stars akifafanua kuwa kufanya vizuri kwa timu hiyo kuna wapa sifa nzuri wao kama wadhamini.
Stars walienda Uturuki kuweka kambi ya wiki moja na baada ya kurudi wameonekana jinsi walivyo na stamina. Nigeria ni moja ya timu kubwa barani Afrika lakini Stars imeweza kuwadhibiti.
Kinachotakiwa kufanyika kwa sasa ni Mkwasa na benchi lake la ushindi kujipanga na kuangalia ni jinsi gani wanaweza kupata ushindi katika mchezo wa marudiano, jambo ambalo linawezekana.


