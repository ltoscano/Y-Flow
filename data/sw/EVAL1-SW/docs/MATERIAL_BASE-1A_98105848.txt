
Magavana wakashifu vikali muungano wa manaibu wao
NA JOYCE KIMANI
MAGAVANA wameshutumu mpango wa manaibu wa magavana kuunda baraza lao na kutaja hatua hio kama njama ya kuvuruga shughuli za Baraza la Magavana nchini na usiokuwa wa kikatiba “Ni yapi watakaokuwa wakijadili ambayo hawataki magavana wayasikie?Kwa nini wanataka miungano ya kisiri?” alishangaa Gavana wa Meru Peter Munya.
Kulingana na Bw Munya, Baraza la Magavana lina uwezo wa kutetea haki za magavana pamoja na manaibu wao.
Bw Munya aliongeza kuwa, baraza la magavana litaelekea mahakamani iwapo manaibu hao wataendelea na mpango huo.
Akiongea na wanahabari mjini Naivasha,Bw Munya alilishutumu bunge la kitaifa kwa kupitisha miswada isiyokuwa na manufaa yoyote kwa Wakenya na ambao inalenga kulemaza utekelezaji wa mfumo wa ugatuzi.
“Lengo lao ni kushusha hadhi ya afisi ya gavana, jambo ambalo huenda likaathiri utekelezaji wa ugatuzi,” akasema.
Gavana huyo wa Meru aliongeza kuwa, kubuniwa kwa Bodi ya kusimamia serikali ya kaunti ni njama ya kuhakikisha maseneta wanachukua majukumu ya utekelezaji wa miradi ya maendeleo Bw Muya aliwashutumu wabunge kwa kutumia mamlaka yao vibaya, kuvuruga shughuli za serikali za kaunti.


