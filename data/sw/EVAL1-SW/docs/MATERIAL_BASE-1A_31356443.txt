
Treu adai hujuma za bodi ya KRU zilimtoa
VITI katika Shirikisho la Raga Nchini (KRU) havikaliki tena baada ya kocha Paul Treu na Godwin Karuga kujiuzulu chini ya saa 24, ishara kuwa mambo si shwari.
Kocha Treu raia wa alitangulia kujiuzulu akisema imekuwa vigumu kwake kabisa kufanya kazi na baadhi ya wanachama wa bodi ya KRU.
“Lengo la baadhi ya wanachama katika bodi ya KRU ni kuangamiza mchezo wa raga nchini Kenya. Pole mwenyekiti wa KRU, Mwangi Muthee. Sio kupenda kwangu kutengana na timu ya taifa ya Kenya ama wewe, lakini wanachama wa bodi yako wamechukua mkondo mbaya wa kuharibu mchezo wa raga nchini. Ni aibu sana na ni jambo la kuhuzunisha kuwa sitaafikia lengo langu la kuongoza Kenya hadi michezo ya Olimpiki 2016.
Hata hivyo, nashukuru kwa fursa mlionipa,” alisema Treu.
Kabla hata kuku kumeza punje, Karuga alifuata nyayo za Treu na kusema haoni haja ya kuendelea kuhudumu katika bodi hiyo.
“Nimejaribu kila niwezalo kusuluhisha utata uliopo, lakini juhudi zangu zimeambulia patupu. Sioni kama mambo yatabadilika na kuwa mazuri,” Karuga alinukuliwa na tovuti ya sportsnewsarena.com siku ya Ijumaa.
Chanzo cha Karuga kujiuzulu huenda kinagusia maswala ya ukaguzi wa fedha.
“Mimi naunga mkono shughuli ya kukagua maelezo ya fedha yanayoendeshwa na kampuni ya PKF yaliyopendekezwa na wenyekiti wa klabu,” Karuga alisema.
Hata hivyo, tovuti hiyo iliripoti kuwa katibu wa KRU, Eddie Omondi aliitisha shughuli hiyo kusitishwa. “Kama bodi hatujauliza mtu yeyote kufanya ukaguzi.
Bodi inahitajika kutoa amri au maagizo ili ukaguzi ufanywe. Kwa hivyo, tungependa kukufahamisha kuwa shughuli hiyo haijapata ruhusa au kukubalika na bodi.
Mnaombwa kusitisha shughuli hiyo,” alinukuliwa Omondi.
Matokeo duni ya kikosi cha Treu pia yamechangiwa na mvutano kati ya wachezaji na KRU kuhusu maslahi ya wachezaji. Mvutano huo ulianza mwezi Septemba na bado hayajashughulikiwa kikamilifu. Juhudi za kupata maoni ya Muthee kuhusu yanayoendelea KRU hazikufua dafu. 


