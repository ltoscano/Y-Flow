
Siasa yaingilia kashfa ya uchimbaji bauxite Same Aug 02, 2012

SAKATA la uchimbaji wa madini ya bauxite katika Kijiji cha Marien, Wilaya ya Same, mkoani Kilimanjaro limeanza kuvaa sura ya kisiasa, baada ya Chama cha Demokrasia na Maendeleo (CHADEMA) kuitaka serikali kuwachukulia hatua za kisheria watendaji walioruhusu mradi huo bila kupata vibali halali. 
Makada wa CHADEMA ngazi ya Mkoa wa Kilimanjaro na Wilaya ya Same mwishoni mwa wiki walifanya mikutano ya hadhara katika vijiji vya kata ya Chome, Kisiwani, Makanya na Ndungu.
Katika mikutano yao hiyo, pamoja na mambo mengine viongozi hao walizungumzia uchimbaji wa madini hayo uliokuwa ukifanywa na Kampuni ya Willy Enterprises ya Arusha.
Mkutano huo pia ulihutubiwa na diwani wa chama hicho, Vitimaalumu kutoka Manispaa ya Moshi, Hawa Mushi.
Hata hivyo, mradi huo ulifungiwa na serikali kutokana na tangazo lililotolewa bungeni, Juni mwaka huu likieleza uamuzi wa serikali kuzuia uchimbaji unaofanywa katika machimbo hayo hadi hapo uhakiki wa tathimini ya mazingira itakapofanyika.
Akitoa tangazo hilo, Waziri Mkuu Mizengo Pinda alikaririwa akisema: “Serikali imesitisha shughuli zote za uchimbaji madini ya bauxite katika eneo la Mlima Shengena kupitia barua Kumb. NEMC/366/1/Vol.10/17, NEMC/366/1/Vol.10/18, NEMC/366/1/Vol.10/19 za tarehe 27 Juni 2012.” 
Lakini wakati serikali ikiwa imetoa tangazo hilo na kwa nyakati tofauti suala hilo likiibua mivutano, katika mkutano wao wa hadhara uliofanyika katika kijiji cha Gwang’a, juzi, Katibu wa CHADEMA Wilaya Moshi Mjini, Aquilinus Chuwa ambaye alimwakilisha Katibu wa Mkoa Kilimanjaro, alidai kuwa ni kweli kampuni iliyokuwa ikichimba madini hayo haikuwa na mikataba halali ya kuendesha mradi huo.
“Kitendo alichofanya mwekezaji wa Kampuni ya Willy Enterprises hakivumiliki hata kidogo, ni ukiukwaji wa sheria za nchi hivyo tunatoa wito kwa serikali pamoja na kumzuia, ifanye mchakato wa kuchunguza suala hilo kwa kina zaidi,” alisema Chuwa huku akishangiliwa na wananchi waliohudhuria mkutano huo.
Alitoa wito kwa kampuni hiyo kuwajibishwa ili kurekebisha uharibifu mkubwa wa mazingira ilioufanya katika machimbo hayo yaliyopo katika kilele cha Milima ya Shenghna. Kwa mujibu wa maelezo ya kiongozi huyo, kampuni hiyo inapaswa kuwajibishwa kufukia mashimo makubwa yalitosababishwa na uchimbaji wa bauxite.
“Baada ya uchimbaji kusimamishwa kumebakia mahandaki makubwa ya mashimo hivyo kampuni hii ibanwe iwajibike kuyafukia mashimo hayo na baadaye kupanda miti ili uoto wa asili ulioharibiwa uweze kurejea katika hali yake ya kawaida,” alisema.
Alidai kuwa ushahidi wa kuwapo kwa athari za kimazingira kutokana na uchimbaji wa madini hayo uko wazi kwa vijiji vyote vya kata ya Chome na kwa sasa vijiji hivyo havina maji baada ya kukauka kwa vyanzo vya maji. 
“Ninyi wananchi ni mashahidi, sasa mnaona jinsi mnavyotaabika kutafuta maji ya kumwagilia mashamba yenu. Hakuna maji, watu wanalazimika kuchota maji kwa ndoo na kubeba vichwani kutoka umbali mrefu ili kumwagilia mboga na mazao mengine,” alidai na kuongeza kwamba;
“Ingawa sera ya nchi yetu ni kukaribisha uwekezaji, lakini tunataka uwekezaji ambao utajali maslahi na maisha ya watu kwa ujumla na si kama huu tulioushuhudia hapa ambao umeleta madhara tayari.” 
Chuwa aliwalaumu wabunge wawili wa majimbo ya Same Mashariki (Anne Kilango) na Same Magharibi (David Mathayo), akidai hawajafanya juhudi za kutosha kulipatia ufumbuzi suala hilo kama wananchi wao walivyotarajia. Aliwashauri wananchi waliokuwa wakimsikiliza kwamba wasiwapigie tena kura wabunge hao katika Uchaguzi Mkuu wa mwaka 2015.
Naye kada wa chama hicho, Cris Mbajo alidai uwekezaji uliofanyika katika eneo hilo ulikuwa ni wa “kihuni” kwa kuwa ulilenga kulinufaisha kikundi kidogo cha watu, hasa baadhi ya viongozi vijiji na wilaya.
“Mradi haukuwa na manufaa kwa wanavijiji kwa sababu mwekezaji hakuwasadia chochote zaidi ya kujenga barabara yake mwenyewe ili kupitisha magari yanayobeba madini,” alidai.
Aliendelea kudai kuwa, barabara zinazoingia na kutoka katika vijiji hivyo ni mbaya na hazipitiki kwa urahisi na kwamba, muda wote ambao uchimbaji wa bauxite ulikuwa ukiendelea hakuna fedha zilizowekezwa katika miradi ya maendeleo lakini wakati huo huo, baadhi ya viongozi wa vijiji walikuwa wakipata mgawo wa fedha kutoka kwa mwekezaji kwa manufaa yao binafsi.
“Jamii ya watu waliopo katika vijiji vinavyozunguka eneo la mradi wana matatizo mengi ya msingi na kama mradi huo ulikuwa kwa malengo mazuri basi wahusika wangejaribu kuwasadia wananchi kwa kuongeza huduma za kijamii na angalieni hata wameshindwa kujenga choo katika eneo hili la soko tunalofanyia mkutano,” alidai Mbajo.
Naye mratibu wa kupinga uchimbaji huo, Allen Mtaita, alimwambia mwandishi wa gazeti hili kwamba kwa sasa wanaishukuru serikali kutokana na hatua zilizochukuliwa za kuzuia uchimbaji wa madini hayo.
“Tunamshukuru Waziri Mkuu, Mizengo Pinda na Waziri wa Nchi, Ofisi ya Makamu wa Rais – Mazingira, Dk. Theresia Houvisa, kwa uamuzi walioufanya lakini wito ni kwamba, tunaomba mradi huu uzuiwe kabisa kwa ajili ya usalama wa wananchi wa Chome” alisema Mtaita.
Alisema bado msimamo wao uko pale pale kuhusu mradi huo ambao wanahofu kuwa unaweza kuathiri maisha yao na vizazi vijavyo kwa kuwa unaharibu mfumo wa asili wa mazingira ya eneo hilo.
Akijibu madai hayo katika mazungumzo yake ya njia ya simu na mwandishi wa gazeti hili, Mkurugenzi wa Kampuni Willy Enterprises Ltd, Willy Mgonja, alisema hayana ukweli wowote kwa kuwa kampuni yake imetumia fedha nyingi kusaidiana na wananchi kutekeleza miradi kadhaa ya maendeleo.
Akitoa mfano wa miradi hiyo, Mgonja alisema kampuni yake imetoa shilingi milioni tano katika Kijiji cha Marien, kwa ajili ya ujenzi wa ofisi za kijiji hicho na shilingi milioni 30 kujenga mfereji wa maji pamoja na mashine ya kuvuta maji ili yawafikie wananchi.
Alisema katika kijiji hicho pia wametoa shilingi milioni 4.5 za kujenga bwawa la maji na shilingi milioni 98 kujenga barabara inayounganisha vijiji vya Kata ya Vudee.
“Pia tumetoa mabati 200 na shilingi milioni tano kwa ajili ya ujenzi wa Sekondari Vudee, na pia mabati 200, mchanga na mawe kwa ajili ya Sekondari Kasapombe na Bangalala,” alisema Mgonja.
Aliendelea kuitetea kampuni yake akisema; “Kampuni yangu imejenga madarasa mawili na kutoa mabati 200 ya ujenzi wa Sekondari Mhezi na pia tumetenga fedha nyingi za barabara inayounganisha vijiji vya Mteke, Chani na Mwembe.” Alisema kampuni pia inailipa Halmashauri ya Wilaya Same, shilingi milioni 70 kwa mwaka kama ushuru na shilingi milioni saba kila mwezi kwa serikali, kama mrabaha na zaidi, kampuni yake pia imetoa ajira za kudumu kwa watu 60, wakati watu wengine zaidi ya 400 wamefikiwa na ajira zisizo rasmi kutokana na mradi huo.
“Kwa ujumla tumefanya mambo mengi sana ambayo si rahisi sana kuyakumbuka hapa lakini kumbukumbu na taarifa za miradi yote ya kijamii ambayo kampuni ilijihusisha nayo ipo katika ofisi za Mkuu wa Wilaya Same na tulizipeleka kwa maandishi,” alisema.
Mgonja pia alikanusha kuwa mradi huo haukuwa na vibali au nyaraka zinazotakiwa kisheria. Katika kufafanua, alidai kilichojitokeza si kukosa vibali na nyaraka hizo bali ni dosari ndogo ambazo bado wanazifanyia kazi wakati huu ambao wanatekeleza amri ya serikali ya kusimamisha uchimbaji huo wa bauxite.


