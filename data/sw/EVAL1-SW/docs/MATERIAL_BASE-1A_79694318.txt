Utalii: Karibu Kusini
Mar 25, 2015

JIJI la Park au Park City nchini Marekani, ni maarufu sana duniani kwa mbio za baiskeli milimani ambazo huchangia kuvutia watalii, wadau sekta ya utalii wanajiuliza, kwa nini jambo kama hilo lisiwezekane kwa Hifadhi ya Taifa ya Kitulo?
Taarifa katika mtandao wa wikipedia zinaonyesha kuwa sekta ya utalii katika Jiji hilo inachangia zaidi ya theluthi moja ya uchumi wote wa Jimbo la Utah nchini humo.
Jiji hilo linatumia michezo katika kuendeleza sekta yake ya utalii, www.visitparkcity.com/park-city-mountain-biking-trails, ambayo ni pamoja na mashindano ya baiskeli milimani na utelezi ( biking, cycling, hiking na skiing).
Mratibu, Mradi wa Kuboresha Mtandao wa Maeneo yaliyohifadhiwa Kusini mwa Tanzania ( SPANEST), Godwell Ole Meing’ataki anathibitisha umuhimu wa mbio za baiskeli milimani ( mountain biking) kuwa kichocheo muhimu katika kuendeleza utalii katika ukanda huo.
“Mountain biking ni muafaka kufanyika katika maeneo mengi ya Nyanda za Juu Kusini kama maeneo ya Kitulo,” anasema Mratibu huyo.
Idadi ya watalii wanaoungana katika Jiji hilo inaelezwa kuwa kubwa zaidi ya idadi ya wakazi wa Jiji hilo wapatao 7, 558, kwa mujibu wa sensa ya watu jijini humo ya mwaka 2010.
Mchanganyiko huo wa michezo ndio uliochangia kukuza utalii katika Jiji hilo ambalo kabla lilikuwa mji wa migodi kabla ya kufungwa na badaye kujikita kwenye utalii.
Kitulo
Mchanganyiko wa shughuli za utalii katika Hifadhi ya Taifa ya Kitulo inaelezwa kuwa mbinu pekee itakayowezesha kusisimua na kuendeleza sekta ya utalii katika Kanda ya Kusini yenye kujumuisha Mikoa ya Iringa, Njombe na Mbeya.
Mkurugenzi Mtendaji wa Kampuni ya Kulala Vizuri ya mkoani Iringa, Darlene Parker ni miongoni mwa wadau wenye kuamini katika kutumia mchanganyiko wa shughuli za michezo na vivutio vya utalii kama moja ya mkakati wa kusisimua na kuendeleza sekta ya utalii, Kanda ya Kusini.
“Watalii wazungu hupendelea zaidi michezo kama ya kuendesha baiskeli milimani, inaweza kutumika katika kivutio cha Kitulo,” anasema Darlene katika mahojiano yake na Raia Mwema.
Hifadhi ya Taifa ya Kitulo, inayosifika kwa bustani yake ya maua imezungukwa na milima ikiwa na njia zenye mitaremko mikali na kona nyingi, sifa ambazo wataalamu sekta ya utalii wanaziona kufaa kusisimua utalii katika ukanda wa Kusini. 
Miongoni mwa miteremko yenye kuvutia kwa mchezo huo wa baiskeli ni pamoja na uliopo kwenye mlima unaopandisha kutoka mji mdogo wa Chimala, wilayani Mbarali, kwenye Barabara Kuu ya Iringa hadi Mbeya, kuelekea Matamba wilayani Makete.
Sifa kuu ya mteremko huo mkali ni wingi wa kona, ambapo zile kubwa pekee zipo 52.
“Mteremko una kona kubwa 52, ni changamoto kwa waendesha baiskeli, wakipita kwenye hiyo njia watu wataona ubingwa wao, wazungu wanapenda sana changamoto,” anasema Kaimu Mhifadhi Mkuu wa Kitulo, Pius Mzimbe katika mahojiano yake na Raia Mwema.
Pamoja na mbio za baiskeli, Mhifadhi huyo anabainisha kuwa uendeshaji farasi ni miongoni mwa michezo sahihi kufanyika kwenye Hifadhi hiyo ya Kitulo.
Michezo kama wa golf, unaelezwa na wataalamu wa utalii kuwa kati ya huduma muhimu kwenye hoteli katika kuvutia watalii zaidi. Katika miaka ya nyuma, kabla ya uhuru na miaka ya mwanzo ya baada ya uhuru, moja ya sifa iliyolibeba Jiji la Mbeya ni kiwanja cha golf, ulipo leo Uwanja wa Mpira wa Kumbukumbu ya Sokoine.
Uwanja huo uliorodheshwa kuwa miongoni mwa viwanja bora vya golf Kusini mwa Jangwa la Sahara, na ulivutia wageni wengi kutoka nje.
Mchezo mwingine unaotajwa kuwa muafaka kwa ukanda huo ni mbio za nyika, ambazo, kwa upande wa wanawake, katika miaka ya 1970 hadi 1980 zilitawaliwa zaidi na wanariadha kutoka ukanda huo. 
Mazingira ya mikoa ya Iringa, Njombe na Mbeya yanaelezwa kuwa na fursa kubwa zaidi ya kuvutia wanariadha kutoka barani Ulaya, Marekani na maeneo mengine duniani na kwamba watalii pamoja kutembelea vivutio vya utalii watavutiwa pia na mashindano hayo kwa kushuhudia au kushiriki.
Mikakati kuendeleza utalii kanda ya Kusini
Sekta ya utalii kwenye Kanda ya Kusini bado ipo katika hatua zake za awali, ni eneo ambalo halijaendelezwa pamoja na utajiri uliopo wa vivutio mbalimbali.
Mwenyekiti Kamati ya Utalii, Mkoa wa Mbeya, Kastory Msigala anasema fursa katika sekta ya utalii kwa Kanda hiyo bado kutambuliwa, kwamba zilizopo ni zile zile zilizozoeleka, ambazo ni chache sana ikilinganishwa na hali halisi ya ukanda huo.


