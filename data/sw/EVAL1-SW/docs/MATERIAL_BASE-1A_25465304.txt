Hali ya usalama yazidikuzorota Afrika ya Kati

April 3, 2014

WAASI wa kundi la Kikristo la Anti Balaka katika Jamhuri ya Afrika ya Kati wametishia kuua mamia ya Waislamu wanaojificha katika kanisa moja kama hawataondoka nchini humo katika kipindi cha wiki moja ijayo. Wanajeshi wa kulinda amani wapatao 30 kutoka Cameroon walilazimika juzi kufyatua risasi hewani ili kutawanya wapiganaji wa Anti Balaka waliokuwa wamekusanyika nje ya kanisa hilo Katoliki wakitaka kuwaua Waislamu hao. Milio ya risasi iliwaogopesha watoto waliokimbia kujinusuru na vilio vya watu hao waliojawa na woga vilisikika katika kanisa hilo. Wanajeshi hao wa kulinda amani kwa sasa ndiyo tegemeo pekee kwa Waislamu hao wapatao 800 dhidi ya kushambuliwa na magenge yanayotaka kuwaua. Wapiganaji wa Anti Balaka tayari walionekana wakiwa na mitungi ya lita 40 ya petroli ambayo wametishia kutumia kulichoma kanisa hilo. Mji mkuu Bangui ambao ulikuwa kitovu cha maasi na ghasia tangu Desemba kwa sasa hali inaonekana kudhibitiwa kwa kiasi fulani. Hata hivyo, mauaji yanayofanywa kwa misingi ya kidini yanaendelea kuripotiwa katika miji mingine nchini humo. Umoja wa Mataifa umeiomba Jumuiya ya Kimataifa kuchukua hatua kabambe na za dharura kuisaidia Afrika ya Kati kutoka katika mgogoro huo unaotishia kulisambaratisha taifa hilo.


