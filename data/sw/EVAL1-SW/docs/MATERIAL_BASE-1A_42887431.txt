
Kwa umahiri wake CCM ilimfikiria Kawawa kuwa Rais Jun 01, 2012

KWA kifo cha Rashidi Mfaume Kawawa, taifa kwa hakika, limepoteza kiongozi wake mwasisi kipenzi cha watu wengi hasa wananchi wa kawaida, mwanaharakati na mpiganaji uhuru.
Chama cha Mapinduzi (CCM) nacho kimepoteza mwanachama wake hodari, mwaminifu, mwadilifu na kisima cha aina yake cha busara na utu. Mzee Kawawa hakuwa tu kiongozi wa kawaida, alikuwa ni kiongozi maalumu na mahususi. Lakini zaidi ya yote, bara la Afrika limepoteza mwanamapinduzi makini. Historia ya ukombozi wa bara hilo hususani, mapambano ya Kusini mwa Afrika, haiwezi kuwa kamilifu pasipo kumtajia Mzee Kawawa.
Tanzania Bara ilivyopata uhuru mwaka 1961, wananchi na viongozi wengi wa nchi za Kusini mwa Afrika walihamia kwetu, na kufungua ofisi za vyama vyao vya ukombozi. ANC, PAC, SWAPO, MPLA na vingine wote walikuja Tanzania. FRELIMO ilianzishwa mjini Dar es Salaam. Baadaye mwaka 1963, mara baada ya Umoja wa Afrika kuanzishwa, Kamati ya Ukombozi wa Afrika iliundwa na Tanzania ikawa mwenyeji wake.

Baba wa Taifa, Mwalimu Julius Nyerere alikwisha kutamka kwamba kazi yetu moja ya kufa na kupona, ni kuunga mkono harakati za kupigania uhuru na ukombozi wa Kusini mwa Afrika. Si rahisi, na wala si sahihi kumtenganisha Mzee Kawawa na historia hii. Akiwa Makamu wa Rais na Waziri wa Ulinzi, aliongoza jukumu hili.

Mwalimu Nyerere alimfahamu Kawawa wakati akifundisha St. Mary’s Tabora. Kawawa alikuwa ni mwanafunzi Tabora Boys. Katika harakati za kudai uhuru ushirikiano wa Mwalimu na Kawawa ulianza mwaka 1955. Kawawa aliunda shirikisho la vyama vya wafanyakazi Tanganyika Fedaration of Labour (TFL) na akachaguliwa kuwa katibu Mkuu wake wa kwanza. Mara TANU na TFL wakajenga udugu. TFL ilitoa michango ya hali na mali kwa TANU, na ikawashauri wanachama wake kujiunga na TANU. Mwalimu alitambua uwezo na maarifa ya Kawawa, na mwaka 1958 kwenye mkutano Mkuu wa TANU, Tabora, Kawawa alichaguliwa kuwa mjumbe wa NEC bila kuwapo! Na tayari Kawawa alikuwa ni Mbunge Maalumu, baadaye alichaguliwa kuwa Mbunge Mwafrika wa Dar es Salaam. Mwaka 1960, alikuwa waziri katika Serikali ambamo Mwalimu alikuwa Waziri Kiongozi na baadaye akawa waziri katika Serikali ya Madaraka wakati Mwalimu alipokuwa Waziri Mkuu wa kwanza.

Tulivyopata uhuru, Mwalimu aliamua kujiuzulu Uwaziri Mkuu na madaraka hayo akakabidhiwa Kawawa. Kama inavyokumbukwa, tulivyokuwa Jamhuri, Mwalimu akawa Rais na Kawawa akawa ni Makamu wa Rais. Ulivyoasisiwa Muungano wa Tanzania, Mwalimu alikuwa Rais, Sheikh Abeid Karume akawa Makamu wa Kwanza wa Rais na Mzee Kawawa akawa Makamu wa Pili wa Rais! Tunaelezea haya kusisitiza kuwa Kawawa hakuwa mtu wa kuja. Amekuwapo, amekuwamo, na walikuwa naye, mpaka na sisi wengine tukawamo! Na hiyo ni kanuni ya historia kuhusu mambo ya umma.

Maisha ya kiasa ya Mzee Kawawa ni kielelezo cha mtu mwaminifu sana na mwadilifu wa hali ya juu. Uaminifu wake ulikuwa si kwa Baba wa Taifa tu, bali kwa Wa tanzania na Chama cha Mapinduzi. Alikuwa mchapakazi hodari, akifanya kazi kwa saa nyingi, ofisini na nje ya ofisi. Akipewa maagizo, anayasimamia kwa ukamilifu. Na hasa wakati wa utekelezaji wa Azimio la Arusha, alikuwa ni kiongozi asiyetetereka.

Alizunguka nchi nzima, akihubiri, kushawishi na kufafanua mwelekeo mpya wa Ujamaa na Kujitegemea. Kama vipo vijiji havikutembelewa au taasisi hazikutembelewa naye, ni chache mno!

Lakini, sifa yake moja kubwa ilikuwa ni kuwasikiliza na kuwatatulia matatizo wananchi. Alikuwa halazi uamuzi. Akielezwa tatizo, analitolea ufumbuzi pale pale. Alikuwa anafikiri haraka sana, na halazi damu. Na ilikuwa hivyo kwa kila mtu – wakubwa kwa na wadogo. Naamini alikuwa na uwezo mkubwa wa kujifunza na kuchambua mambo. Na zaidi ya yote, Kawawa alikuwa, kwa namna yake mwalimu na mhamasishaji mkubwa.
Akieleza jambo anajitahidi lieleweke na aeleweke. Hakuwa na hulka ya kulazimisha mawazo yake; kila mara akitaka ushauri na maoni ya wenzake, wakubwa na wadogo. Maamuzi yake yalilenga muda wote kuondoa adha na udhia kwa watu. Hakuogopa wala kukawiza maamuzi ilimradi yawe ni ya haki na yenye manufaa kwa watu. Alikuwa ni “mkwamuzi” kwa mtu aliyepata fursa na hadhi kama zake ungelitarajia awe ni mtu mwenye kiburi, majivumo na mbwembwe.
Haikuwa hivyo kwake. Alikuwa muungwana, mwenye bashasha, na aliyejitenga na fahari. Alipata nafasi na madaraka makubwa. Alibadilishwa kutoka wadhifa huu na kwenda mahali pengine mara nyingi, hatukuwahi kusikia akilalamika. Kwake ilikuwa ni kazi kama kawaida. Cheo kwake kilikuwa dhamana kwelikweli.
Alikuwa na tabia ya kuchukulia mambo kama yanavyokuja – kwa lengo la kuwafundisha wengine. Hakuwa ni mtu wa manung’uniko au makundi. Kwake kitu cha msingi ilikuwa ni msimamo. Madhali Chama au Serikali wakishakubaliana jambo basi hilo atalisimamia ima fa ima.

Halafu Mzee Kawawa alikuwa ni mnyenyekevu kupindukia. Na labda mafanikio yake kisiasa yalitokana na sifa hiyo. Alionyesha adabu na upendo kwa watu wote bila ubaguzi. Alishirikiana na makundi ya kijamii bila hofu. Alihimiza mshikamano na ushirikiano. Hakuwa na tabia ya kujitoa kimbelembele. Kama walikuwapo mahasidi wake kisiasa, alikwepa malumbamo nao. Maana aliamini kuwa hatimaye ukweli utadhihiri. Muda si muda imani ya watu wengi kwa uwezo na uongozi wake ikazidi kuimarika.
Mwaka 1985, Chama cha Mapunduzi kilitaka afikiriwe kugombea Urais wa Tanzania.
Akaomba kwa maelezo fasaha, wasimfikirie kuwa mgombea. Hakuwa mpenda vyeo.
Baadaye aliteuliwa kuwa Katibu Mkuu na hatimaye Makamu Mwenyekiti wa CCM.
Ulipofika wakati wake kustaafu, aliomba ruhusa ya wenzake, na akastafu.
Hakuwa ni mnang’ang’anizi wa madaraka. Na siku ya maadhimisho yake ya kutimiza miaka 83 alitamka bila woga, kwamba katika kazi na maisha yake ni dhahiri aliwakosea watu mbalimbali. Kwa unyenyekevu, wote hao aliwaomba wamsamehe. Maana kama aliwakosea, haikuwa ni dhamira binafsi. Aidha kwa moyo huo huo, naye alitamka kuwasamehe wote waliomkosea au hata kumuudhi. Si viongozi wengi, na si watu wengi tunaoweza kuwa na ujasiri wa kuomba msamaha na kusamehe pia.

Na labda sifa yake kubwa kiuongozi kuliko zote ilikuwa ni kutokuwa na tamaa na uchu wa mali. Wanaomfahamu vyema Mzee Kawawa wanajua alivyoishi maisha ya kawaida, ya kuhangaika. Hakuwa na mali zote za kutisha. Nyumba zake Liwale, Songea, Magomeni na Kiluvya ni za kawaida. Ile ya Madale alijengewa na Serikali wananchi wa Dodoma wanakumbuka alivyokuwa akihangaika kulima mpunga kule Bahi. Na wananchi wa Kiluvya wanamkumbuka alivyokuwa akiendeleza kilimo cha uyoga.
Yeye, tofauti na wengine, hakuwahi hata kutuhumiwa kwa kashfa za kutamalaki mali au ufisadi. Aliishi maisha ya mwananchi wa kawaida. Naamini utajiri na heshima kwake ilikuwa ni kuona anatumia maarifa, akili na uwezo wake kuwatumikia na kuwasaidia watu. Utajiri kwake ilikuwa ni watu, na si vitu.
Watu wa aina hii si wengi sana duniani.
CCM na Tanzania wamepoteza kitu cha thamani kubwa. Lakini hakuna sababu ya kukata tamaa. Changamoto iliyo mbele ni kuenzi fikra, vitendo, tabia na michango ya wazee wetu waliotangulia mbele ya haki. Na kazi hiyo inaweza tu kufanyika kwa kutekeleza kwa nadharia na vitendo, yale yote ambayo viongozi wetu waliyotufundisha, kuelekeza na kutenda.
Ni kweli mustakbali wa dunia kiuchumi na kisiasa umebadilika sana. Lakini pamoja na mabadiliko hayo, haina maana kuwa sasa Taifa, CCM na vyama vingine viongozwe na mabarakala, mafisadi na wachumia tumbo!
Tunahitaji sana – na hasa kwa sababu ya unyonge wa Taifa na bara la Afrika – viongozi mahiri, wenye msimamo na walio ithabiti, wasiotawaliwa na tamaa na uchu wa mali za madaraka. Tunahitaji viongozi wa kutuonyesha njia, na si wanaonyeshwa njia. Tunahitaji viongozi wenye kufikiria matatizo yetu muda wote na si kufikiria matumbo yao na ahli zao. Nusura yetu Tanzania na Afrika ni hiyo tu.

Vinginevyo, mchezo wa kulichezea shere Taifa na bara la Afrika utazidi kuendelea kwa karne zijazo.

Marehemu Mzee Kawawa alitoa mchango wake mkubwa kutetea, kulinda na kuendeleza heshima yetu na Afrika alikuwa nguzo ya umoja, haki na usawa. Aliwajali watu.
Tujaribu basi kufuata nyayo zake, na za wenzake. Mola ailaze roho yake Peponi. Amina.


