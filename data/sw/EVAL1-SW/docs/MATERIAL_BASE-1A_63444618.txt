
Addis-Ethiopia wanaweza, Mbeya wanashindwa nini?
Nov 01, 2012

TAKRIBANI muongo mmoja sasa tangu kuwapo mkakati wa kuboresha sura ya Jiji la Mbeya, ukihusisha uhamasishaji wa ujenzi wa maghorofa, utekelezaji umekuwa ni kama hekaya za Abunuasi, kwani hautekelezwi na badala yake ujenzi holela na majengo yasiyo na hadhi umeshamiri.

Maeneo kadha yaliyopimwa kwa ajili ya kuyaendeleza katika sura ya kisasa zaidi yameahiribiwa na kuendelea kuwa na sura zile zile mbovu kutokana na kushamiri kwa ujenzi holela na majengo yasiyo na hadhi.

Miongoni mwa maeneo hayo ni pamoja na Forest ya zamani na mpya, Ikulu, Iyela na Iwambi ambako awali ilipangwa kujengwa mji wa kisasa (satellite city) lakini kwa sasa ni vurugu tupu ujenzi holela umashamiri huku baadhi ya wakazi wakilipachika jina la utani eneo la Iwambi kwa kuita “satellite squatter.”

Akitoa maoni yake kuhusu makala ya juma lililopita juu ya undumilakuwili wa baadhi ya madiwani wa CCM jijini hapa katika utekelezaji wa mpango wa kuboresha sura ya jiji hilo, mkazi mmoja wa Iyela, jijini Mbeya alihusisha uvurugaji wa mpango huo na ubinafsi miongoni mwa wanasiasa na baadhi ya viongozi wa serikali mkoani hapa.

Jiji la Mbeya linafanana sana na Jiji la Addis Ababa nchini Ethiopia kijiografia, yote ni maeneo yenye milima, lakini tofauti kubwa inayojitokeza ni katika majengo, ambapo kutokana na umakini wa serikali yao katika utekelezaji wa vision yao ya 2020, kuna mabadiliko makubwa katika sura ya jiji hilo hivi sasa hali inayoelezwa kuwa ni tofauti na miaka isiyozidi mitano iliyopita.

Mabadiliko ya sura ya jiji hilo yanashawishi mtu uendelee kuwapo, na hakuna sababu nyingine katika hamu hiyo zaidi ya kujifunza kuhusu mafanikio hayo ndani ya Jiji la Addis Ababa.

Kulitembelea jiji hilo ni mafunzo murua kuhusu umakini wa viongozi katika utekelezaji wa kile walichokubaliana, sifa inayokosekana miongoni mwa viongozi wa kisiasa jijini Mbeya, na kila anayetembelea Addis huondoka na chochote cha kuisimulia jamii yake, unajifunza mengi unapokuwa ndani ya jiji hilo.

Kasi ya ujenzi wa majengo na miundombinu, zikiwamo barabara za juu, ndiyo iliyonivutia nikiwa katika jiji hilo hivi karibuni, majengo yanaibuliwa kama vile uyoga, ni majengo ya nguvu, viwango na yaliyo katika mpangilio mzuri tofauti na uyoga wetu wa Kariakoo na miji yetu mingine.

Lakini kikubwa zaidi katika ujenzi wa majengo hayo ya ghorofa, ni mkakati wao ambao unawategemea zaidi wazawa wenyewe na si wageni, mfumo wa uwezeshaji unaohakikisha fedha haitoki nje bali inabaki ndani na kuvutia fedha zaidi za kigeni kutoka kwa wananchi wake wanaoishi nje ya nchi yao.

Mwandishi mmoja wa habari kutoka Kenya alitoa ushuhuda wake tukiwa matembezini jioni ya mwisho ya kuwapo Addis, nao ni kwamba alipokuwa jijini humo mwaka jana alihesabu majengo 50 yakiwa katika hatua mbalimbali za awali za ujenzi, ambayo Septemba mwaka huu yalikuwa katika hatua za umaliziaji.

Waandishi wa habari zaidi ya 30 kutoka nchi za Afrika Mashariki walikuwapo Addis kwa ajili ya kongamano la kujadili mbinu za kuongeza na kuboresha uandishi wa habari za sayansi katika ukanda huo pamoja na Bara la Afrika kwa maendeleo ya nchi zake na wananchi wake kwa ujumla.

Ushuhuda wa mwandishi huyo ulinipa hamu ya kuzungumza na wenyeji kuhusu ujenzi wa jiji lao, na katika mazungumzo yangu na wenyeji, nilibaini jambo moja la msingi nyuma ya mafainikio hayo, nayo ni vision (dira) ya Ethiopia chini ya aliyekuwa Waziri Mkuu wao, Hayati Meles Zenawi ambapo walijiwekea malengo kuhakikisha ifikapo mwaka 2020, Jiji la Addis Ababa linakuwa na majengo ya kisasa tu, kuondoa vibanda na ujenzi holela.

Vision ya Ethiopia kuhusu ujenzi wa jiji hilo hautegemei wawekezaji kutoka nje kama ilivyo kwa mataifa mengi ya Afrika, kwa taifa hili ambalo huko nyuma lilikuwa ndiyo kielelezo cha njaa duniani msingi wa mafanikio yake ni ushirikishwaji wa wananchi wa Ethiopia katika kulijenga taifa lao.

Miongoni mwa wakazi wa jiji hilo niliokutana nao ni kijana mmoja wa Kihabeshi, aliyejitambulisha kwa jina moja la Solomon, huyu ni mhandisi anayemiliki kampuni yake ya ukandarasi. Katika mazungumzo yetu hushindwi kuiona, kwenye macho na sauti yake, fahari ya taifa lake pamoja na Waziri Mkuu wao, Hayati Zenawi, kuhusu mabadiliko makubwa yanayotokea jijini humo.

Solomon anatupeleka kwenye pub moja maarufu jijini humo CHE-2 iliyopo katikati ya jiji hilo, katika barabara ya Olimpia ambako tulipata chakula cha wenyeji, mikate ile michachu kwa nyama ya mchuzi, mvinyo na bia, ambapo pia anatuelezea mbinu iliyotumiwa na Serikali ya Zenawi kufanikisha mkakati wa kuijenga upya Addis.

Katika mazungumzo yetu, Solomon anatufahamisha kuwa sehemu kubwa ya majengo tunayoyaona yakichipuka katika Jiji hilo yanamilikiwa na wananchi wa Ethiopia, kwa maana yanatokana na uwekezaji wa ndani, ambapo serikali huwawezesha kwa kuwajengea mazingira mazuri yanayofanikisha wazawa kuwekeza ndani ya nchi yao.

Kutokana na mkakati huo, Ethiopia imefanikiwa kuingiza nchini fedha za kigeni badala ya kuzisafirisha nje kama wanavyofanya viongozi wengi Afrika.

Kwa mujibu wa mwenyeji wetu, Solomon, wazawa wanaoishi nje ya Ethiopia, wanavutiwa kuwekeza nyumbani kupitia utaratibu maalumu ambao huwawezesha kupata mikopo katika benki za ndani na kisha hurudisha taratibu kutokana na mapato yao huko nje waliko.

“Maghorofa unayoyaona mengi ni ya wenyeji, Diaspora (raia wanaoishi nje ya nchi) wanashawishiwa kukopa, wanatakiwa kuweka asilimia 25 tu ya mkopo, inayobaki wanalipa taratibu, wengi wanakopa na kujenga majengo makubwa, serikali huwasaidia pia hata kupata wapangaji,” anasimulia Solomon.

Katika utaratibu huo, serikali imefanikiwa kuingiza nchini humo fedha za kigeni, ambapo wazawa walioko nje hujikuta kipato chao kikirudi nyumbani kulipia mikopo waliyochukua kwa ajili ya uwekezaji, hususan kwenye ujenzi wa majengo ya ghorofa jijini Addis.

Utaratibu wa kutoa mikopo kwa wazawa waishio nje, unachukuliwa na wengi wanaotembelea jiji hilo kuwa moja ya sababu zinazochangia katika ukuaji wa uchumi wa taifa hilo, kwamba unachangia kuingiza fedha za nje nchini mwao badala ya kuzimalizia huko huko waliko na kurudi nchini mwao wakiwa na vitu walivyonunua huko nje.

Matumizi katika jiji hilo yanathibitisha uimara wa sarafu yao, baada ya kula na kunywa zikiwamo chupa mbili za mvinyo na bia hatukuamini macho yetu pale tulipoletewa gharama ya vitu vyote kuwa ni dola 20 tu za Marekani.

Yapo mengi ya kujifunza kutoka Ethiopia hususan wanavyolibadili Jiji lao la Addis, wanaonyesha wazi kuwa wako makini katika mambo waliyojipangia na ukiwauliza kuhusu taarifa za udikteta wa Zenawi, jibu lao ni rahisi sana, wanakwambia alikuwa ni dikteta mzuri, alikuwa ni Waziri Mkuu wao kipenzi, na hilo hawana aibu nalo kulisimamia.


