
Khalwale alipoponea padogo kupoteza kiti
Na CHARLES WASONGA
SENETA wa Kakamega Dkt Bonny Khalwale.
MWAKA wa 2014 ulikuwa mbaya kwa mwanasiasa machachari Dkt Bonny Khalwale kwani nusra apoteze wadhifa wake wa seneta wa Kakamega baada ya chama chake United Democratic Front (UDF) kumtema. 
Wengine waliokaribia kupatwa na shoka hilo walikuwa ni mwenzake, Bi Martha Wangare na mwenyekiti wa kitaifa wa chama hicho Bw Hassan Osman, ambaye pi ni Mbunge maalum wa chama hicho katika Bunge la Kitaifa.
Hii ni baada ya wajumbe wa chama hicho kupitisha uamuzi wa kuondoa majina ya watatu hao kutoka orodha ya wanachama wake kwa tuhuma za kuhujumu chama hicho kwa kuendeleza sera za vyama vingine.
Kwa mfano, Dkt Khalwale amekuwa akishirikiana na muungano wa Cord, na kuunga mkono kura ya maamuzi kando na kuikosoa serikali ya Jubilee ndani na nje ya seneti.
Naye Wangare akionekana kuegemea zaidi chama cha The National Alliance (TNA) kinachoongozwa na Rais Uhuru Kenyatta, ambacho UDF inadai kuwa haiwatendei haki katika uteuzi wa nyadhifa serikalini licha ya wao kutia saini mkataba wa ushirikiano baada ya uchaguzi mkuu uliopita.
Mkutano huo ulioongozwa na Kiongozi wa UDF Musalia Mudavadi uliandaliwa katika makao makuu ya chama hicho, Nairobi Oktoba 14.
Lakini adhabu hiyo, haikidumu kwani Mahakama Maalum ya kushughulikia mizozo ya Vyama vya Kisiasa (PPDT) ilibatilisha uamuzi huo ikisema haukufikiwa kwa kuzingatia sheria.
Msajili wa vyama vya kisiasa Bi Lucy Ndung’u naye alidinda kuondoa majina ya wanasiasa hao kwenye orodha ya wanachama wa UDF, akisema “UDF haikuzingatia Katiba na sheria ya vyama vya kisiasa”.
Itakumbukwa kuwa mapema mwezi Septemba Osman, aliwasilisha kesi katika jopo hilo kupinga hatua ya baraza kuu (NEC) la chama hicho kumsimamisha kwa muda kwa kile kilichotajwa kama mwenendo wake wa kuhujumu shughuli zake.
Aidha, alikabiliwa na tuhuma za kukosa heshima kwa vinara wa chama hicho, Mudavadi na Jeremiah Kioni, na kufuja takriban Sh3 milioni za chama hicho, madai ambayo Hassan aliyapinga vikali.
Endapo UDF ingefaulu kuwafurusha chamani Osman, Khalwale, na Wangare, wangepoteza viti vyao bungeni.
Hiyo ilimaanisha kuwa wapiga kura wa kaunti ya Kakamega wangerejea debeni kumchagua seneta mwengine huku watu wengine wakiteuliwa kuchukua nafasi za Osman na Wangare.
Mwanasiasa mwengine wa UDF aliyechapwa bakora alikuwa Mwakilishi wa Wadi (Mteule) wa Vihiga Bw Nathan Kamidi ambaye alisema kuwa maafisa wa chama hicho wanaotambuliwa na Afisi ya Msajili wa Vyama vya Kisiasa ni Osman (ambaye ni Mwenyekiti), Abraham Limo (Katibu Mkuu) na Martha Wangare kama Mweka Hazina.
“NDC ya UDF inafaa kuitishwa na mwenyekiti wa kitaifa baada ya kushauriana na Katibu Mkuu. Hili halikufanyika na hivyo kongomano lililofanyika Lavington lilikuwa haramu,” akasema Bw Kamidi ambaye amekuwa mwandani wa karibu wa Mudavadi katika kaunti ya Vihiga.
Na kulinga na Dkt Khalwale, habari kwamba alikuwa ameondolewa chamani zilikuwa kama “uvumi uliovumishwa kupitia vyombo vya habari”.
Hata hivyo, ukweli ni kwamba kisheria, chama chochote cha kisiasa kinaweza kuwafukuza wanachama wake -kulingana na kipengee cha 103 cha Katiba ikisomwa pamoja na kipengee cha 14 cha sheria ya vyama vya kisiasa, hilo linawezekana. Ibara ya 5 (e) ya sheria hiyo inasema kuwa mtu yeyote ambaye ataendeleza sera na maslahi ya chama chochote ambacho sio chama chake asilia, atachukuliwa kuwa amejiondoa kutoka chama chake.
Na kwa mujibu wa kipengee hicho cha Katiba katika ibara ya 1 (e) (i) mbunge atapoteza kiti chake ikiwa atajiuzulu kutoka chama kilichomdhamini au endapo atachukuliwa kuwa amejiuzulu kutoka chama hicho.
Na kulingana na msajili wa vyama vya kisiasa “Vyama vya kisiasa vinaweza kuwafukuza wanachama wao kulingana na taratibu zilizowekwa za kuwaadhibu.
Kwa mfano, hatua hiyo inaweza kuchukuliwa baada ya kamati za nidhamu kuwapata na hatia, na baada ya rufaa yao dhidi ya hatua hiyo kutupiliwa mbali na asasi kama jopo la utatuzi wa mizozo katika vyama vya kisiasa au mahakama za kisheria, Hili likifanyika, anasema Bi Ndung’u.


