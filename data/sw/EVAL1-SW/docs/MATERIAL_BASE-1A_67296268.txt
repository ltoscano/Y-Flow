
Kaunti zapewa uwezo kutatua mizozo kuhusu mashamba
Na SILAS APOLLO
SERIKALI za kaunti zitapata mamlaka ya kuchunguza na kutatua dhuluma za kihistoria zinazohusiana na masuala ya ardhi katika maeneo yao.
Hii ni sehemu ya mapendekezo kwenye mswada ulio katika Bunge la Seneti ambao unataka kupeleka mashinani baadhi ya majukumu ya Tume ya Kitaifa ya Ardhi (NLC).
Mswada huo wa Ardhi ya Jamii wa mwaka 2014, ambao uko katika hatua ya kwanza ya kusoma na seneti, unasema mizozo ya aina hiyo itasuluhishwa kupitia kwa Bodi za Ardhi ya Umma.
Mdhamini wa mswada huo, Profesa Kithuri Kindiki wa Tharaka Nithi, anasema kwamba sheria inayopendekezwa pia inazipatia kaunti mamlaka ya kutwaa ardhi yote ambayo haijasajiliwa.
“Kwa mujibu wa kifungu cha 67 cha Katiba, Tume itachunguza dhuluma za kihistoria kuhusu ardhi na kutoa mapendekezo muafaka,” alisema Prof Kindiki ambaye ni kiongozi wa walio wengi kwenye bunge hilo.
BODI Kulingana na mswada huo, kamati ya kutatua mizozo ambayo inajulikana pia kama Bodi ya Rufaa ya Ardhi ya Jamii, itakuwa na wanachama watano ambao watateuliwa na Bodi ya Ardhi ya Jamii. 
“Uteuzi wa wanachama wa Bodi ya Rufaa lazima uzingatie matakwa ya kwaba kusiwe na zaidi ya thuluthi mbili za watu wa jinsia moja,” inasema sheria hiyo.
Sheria inayopendekezwa inakuja wakati ambapo kumekuwa na ongezejio la mizozo kuhusu usimamizi na upeanaji wa ardhi katika kaunti mbalimbali.


