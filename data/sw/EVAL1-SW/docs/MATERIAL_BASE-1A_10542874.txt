
Serikali kudumisha ulinzi makanisani
SERIKALI imetangaza kuwepo mipango maalum ya kuimarisha usalama makanisani na katika maeneo ya burudani kote nchini msimu huu wa sikukuu ya Krismasi. Wakuu wa makanisa katika Kaunti ya Murang’a wametakiwa watume ratiba zao za maandalizi ya mikesha ya Krisimasi na Mwaka Mpya katika vituo vya polisi vilivyo karibu nayo ili mikakati ya kuwapa ulinzi iandaliwe.
Kamishna wa Kaunti hiyo Bi Kula Hache katika barua yake kwa viongozi wa makanisa alisema mwelekeo huo ni wa kuhakikisha usalama umeimarishwa mashinani ili kuzima visa vya uhalifu ambavyo huongezeka Desemba. “Mimi ningeomba wenyeji wawe macho msimu huu wa Krismasi na wajiepushe na kurandaranda katika makundi makubwa bila ya kuzingatia usalama wao.
Haswa, nawashauri watilie maanani sana tahadhari kuu wanapoandaa kesha zao za kukaribisha kuzaliwa kwa ulinzi makanisani Yesu Kristo na pia kuadhimisha mwaka mpya,” akasema. Kasisi msimamizi wa kanisa la Kianglikana katika eneo la Mlima Kenya Bw Allan Njoroge alisema hana wasiwasi na hatua hiyo ya serikali.
“Tumeelezewa kuwa hatua hiyo ni muhimu na hatuna budi kuiunga mkono kikamilifu. Hata sisi tunaelewa ibada hizo za usiku huja na changamoto za kuzorota kwa maadili katika jamii kwani mara nyingi tumeshuhudia hata visa vya uzinifu katika kesha hizo,” akasema. Na katika kaunti ya Mombasa kamati ya usalama imeweka mikakati thabiti ya kuimarisha usalama. 
Maeneo kama vile daraja la Nyali, maduka ya jumla, kivuko cha Likoni na ufuo wa Jomo Kenyatta na eneo la kihistoria la Fort Jesus ambako watu wengi hupenda kuzuru, na majumba makubwa yametajwa kama maeneo yanayohitaji ulinzi mkali.
Mwenyekiti wa kamati hiyo Bw Nelson Marwa alitangaza kuwa maafisa wa usalama watashika doria katika makanisa na mikahawa.


