
7 wajeruhiwa baada ya basi lao kubingiria
NA SAMUEL KAZUNGU
ABIRIA saba walipata majeraha wakati basi walilokuwa wakisafiria lilipohusika katika ajali katika daraja la Mbogolo lililoko hatua chache tu kabla ya kituo cha biashara cha Mavueni.
Kulingana na walioshuhudia ajali hiyo ya asubuhi na mapema, basi hilo lilikuwa limetoka jijini Mombasa kuelekea Lamu wakati ajali hiyo ilipotokea. Basi hilo lilikuwa likikwepa kugongana ana kwa ana na lori lililokuwa likitokea upande wa pili.
Kulingana na dereva wa basi hilo Bw Rashid Hamadi, basi hilo linamilikiwa na kampuni ya Tahmeed na lilikuwa likisafirisha abiria kutoka jijini Mombasa kuelekea Lamu saa mbili asubuhi. 
Dereva huyo alisema kuwa muda mchache tu baada ya kupiga kona karibu na daraja hilo, alikumbana na lori lililokuwa limeharibika katikati mwa barabara na kisha kulikuwa na lori lingine likipita lori hilo.
Hapo ndipo alipolazimika kutoka nje ya barabara lakini chuma zinazozuia gurudumu la nyuma zikakatika na basi hilo likaanguka.
Alipinga madai ya baadhi ya walioshuhudia kwamba basi hilo lilikuwa katika mwendo wa kasi.
“Mimi nimeendesha gari kwa muda mrefu na hii ni ajali ambayo kama ajali nyingine zile hutokea. Nimejaribu sana na nashukuru hakuna mtu amepoteza uhai katika ajali hii,” akasema.
Kulingana na kamanda mkuu wa polisi katika kaunti ya Kilifi Bw Joseph Nthenge, kondakta wa basi hilo ni miongoni mwa waliojeruhiwa.


