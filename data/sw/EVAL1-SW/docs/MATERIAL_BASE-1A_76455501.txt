
MAJERUHI WAMTIA HOFU BRANDTS

June 11, 2013

Kocha Mkuu wa Yanga Mholanzi Ernest Brandts ameingiwa na hofu baada ya kikosi chake kukabiliwa na majeruhi nane. Yanga ambao wapo nafasi ya tatu katika msimamo wa ligi kuu wakiwa na pointi 25, keshokutwa wanatarajiwa kushuka Uwanja wa Taifa, Dar es Salaam kucheza na JKT Oljoro mechi yao ya mwisho ya kumaliza mzunguko wa kwanza wa Ligi Kuu Tanzania Bara. Akizungumza na gazeti hili jana, Kocha Mkuu wa Yanga Ernest Brandts alisema kikosi chake kinakabiliwa na majeruhi nane, hivyo anawatazamia leo na kesho kuona kama watakuwa fiti. “Kikosi changu kinakabiliwa na majeruhi nane na Alhamisi tunakabiliwa na mechi, hivyo nitawaangalia zaidi siku mbili hizi ili kusubiri ripoti ya daktari,” alisema kocha huyo. Aliwataja majeruhi hao kuwa ni Athuman Idd ‘Chuji’, Mbuyu Twite, Nizar Khalfan, Salum Telela, Bakari Masoud, David Luhende, Juma Abdul na Hussein Javu. Hata hivyo kocha huyo alisema wanaendelea na mazoezi kama kawaida Uwanja wa Shule ya Sekondari Loyola Mabibo, Dar es Salaam kwa ajili ya kujiandaa na mchezo huo ambao ni muhimu kwao kushinda. Pia alisema kiungo wao Haruna Niyonzima ambaye alikuwa kwao nchini Rwanda kwa ajili ya matatizo ya kifamilia, tayari ametua nchini na kujiunga na wenzake mazoezini jana, hivyo mechi ya keshokutwa naye atakuwepo. Kocha huyo alisema lengo la timu yake ni kutwaa ubingwa wa bara licha ya kuwepo timu ambazo nazo zimepania kuondoka na ubingwa msimu huu wa ligi.


