Asha Mkwizu alipomuua hawara wa mumewe II
Jun 21, 2013

WIKI iliyopita tulianza simulizi juu ya namna Asha Mkwizu alivyomuua Mwanahamisi Happiness Senzota, aliyekuwa hawara wa mumewe (Dk. Hauli), leo tunaendelea na maelezo aliyotoa Asha, alipohojiwa polisi, mara baada ya kukamatwa kwa tuhuma za mauaji.
Na Shaban Kaluse
Katika maelezo yake wakati anahojiwa, Asha alitoa maelezo marefu kuhusu maisha yake na matatizo yake ya ndoa na Dk. Hauli (mumewe). Aliendelea kueleza jinsi alivyogundua uhusiano kati ya Happiness na mumewe na jinsi alivyokuwa akifikishwa polisi na Happiness mara kwa mara, kujibu tuhuma kwamba alikuwa akimtishia kumdhuru (Happiness).
Asha alidai siku hiyo ya Novemba 22, alikwenda tena polisi kama alivyoelekezwa, baada ya suala lao kuahirishwa siku moja iliyopita. Alipofika pale alimkuta Happiness tayari amekwishafika.
Lakini askari huyo aliwaambia kwamba asingeweza kusikiliza shauri lao kwa sababu Dk. Hauli hayupo nchini na kwa hiyo wasubiri hadi atakaporudi ndipo wazungumzie shauri lao na kupatiwa muafaka.
Askari huyo wa upelelezi aliwasihi wasije wakadhuriana wakati wanamsubiri Dk. Hauli. Baada ya kuwaonya, Happiness ndiye aliyekuwa wa kwanza kuondoka na baada ya dakika 10 na yeye aliondoka na alimkuta Happiness akiwa kasimama kwenye taa za kuongozea magari pale Salender Bridge (Dar es Salaam) akiwa anasubiri kuvuka.
Walivuka pamoja upande wa pili ilipo Hoteli ya Palm Beach. Ndipo Asha alipomuaga Happiness na kumtaka amfikishie salamu zake kwa mkuu wa shule anakofanyia kazi yeye Happiness aliyemtaja kwa jina la Mwalimu Mpanda.
Lakini Happiness akadai kwamba haendi shule. Lakini pia akamwambia Asha kwamba anajisikia njaa na anahitaji kitu cha kula. Asha alimweleza kwamba kwa muda ule hakuna huduma pale katika Hoteli ya Palm Beach, kwani ilikuwa ni saa nne asubuhi.
Happiness alimuuliza ni wapi anaweza kupata duka la vinywaji baridi na ndipo Asha akamjibu kuwa jirani na anapoishi kuna kioski kinauza vinywaji baridi na kuku wa kukaanga. Happiness alisema ni vyema akioneshwa hicho kioski. Walikubaliana waende pamoja ili baadaye, Happines awahi kwa dada yake ambaye ilikuwa ampeleke kwa Dk. Mvungi (anamiliki hospitali eneo la Kinondoni, Dar es Salaam) kwa matibabu.
Kwa maelezo hayo, Asha alionekana kukwepa hoja kumshawishi Happiness ili wafuatane nyumbani kwake kama alivyonukuliwa katika maelezo ya awali, wakati akihojiwa polisi. Asha alidai kwamba alikuwa hayuko katika hali nzuri wakati anahojiwa na SSP Gewe na hakusomewa maelezo yake na badala yake, alitakiwa kuweka sahihi yake katika sehemu zote zilizowekwa alama X.
Asha aliendelea kueleza kwamba walifika nyumbani na kumkaribisha Happiness hapo nyumbani kwake na kisha alikwenda kununua chupa mbili za bia na chupa moja soda aina ya Cocacola.
Alichanganya bia na Cocacola kwenye glasi akiwa jikoni kwa sababu Happiness alitaka achanganyiwe vinywaji hivyo kwa mtindo huo. Walikunywa vinywaji hivyo pamoja na ndizi. Wakati huo walikuwa wakizungumza pamoja.
Asha alimweleza Happiness ni kwa jinsi gani wote wawili walivyo na mnasaba na Dk. Hauli. Na hapo ndipo Happiness aliposema Dk. Hauli ni wake na hawezi kumwacha mpaka kufa.
Baadaye aliomba aonyeshwe kilipo choo, na akaonyeshwa. Wakati Asha anaosha glasi hapo jikoni, Happiness alifika hapo jikoni na wakati ananawa mikono yake, akaanza kumkashifu Asha kwa kumwambia; “Hivi kwa nini unanifuata fuata wewe kizee, huna thamani tena na umeshakwisha, na u-mgumba. Kama mumeo angekuwa anakuthamini angekufungia wewe na wanaokuja kupitisha usiku kwangu?” Asha akamwambia; “Happiness, wewe ni kama mwanangu, huwezi kunitusi kiasi hicho.”
Ndipo Happiness akamwambia Asha kwa kipare, “Chebakie ni kushoshorwa hena mzuti na vichaa.” Maneno hayo yalitafsiriwa kama; “Kilichobaki ni wewe kupata mtu wa kukutia vidole …..(si vya machoni).”
Na baada kusema hivyo Happiness alimsukuma Asha na shubaka la vyombo likaangua mguuni mwa Asha, wakati Asha anaondoa shubaka lile mguuni mwake, Happiness alimfuata pale alipo na ndipo alipookota kipande cha chuma na kumpiga nacho. Mara aliona damu nyingi ikivuja na alijaribu kumpa huduma ya kwanza lakini haikuwezekana, Happiness alifariki.
Kuhusu kuuchoma moto mwili wa marehemu kabla ya kuuzika, mtuhumiwa Asha alidai kwamba tukio hilo lilitokea kwa bahati mbaya. Alikanusha kumwambia house boy wake Musa kuwa asirudi nyumbani mpaka saa sita mchana. Anachojua ni kumweleza Musa kwamba awe makini asije akakamatwa na polisi kama mzururaji kwa sababu hakuwa na kitambulisho.
Pia alikanusha madai ya Musa aliyowaeleza polisi kwamba yeye Asha alichimba shimo kwenye bustani kabla ya kumuua Happiness, madai mengine aliyokanusha ni kuhusu kumweleza Musa kwamba amemuua adui yake.


