
Chui 3 wazua hofu kijijini
WAKAZI wa kijiji cha Ngoe sehemu za Kandara kaunti ya Murang’a, wanahofia maisha yao kutokana na chui watatu, wanaozurura usiku katika makazi zao.
Walidai ya kwamba wamepoteza wanyama wao wapatao 25 kwa chini ya mwezi moja uliopita.
Naibu wa chifu wa Gacharage, Bw Edward Ndung’u, alisema wakazi wa kijiji hicho wanaiomba shirika la wanyama pori la KWS lichukue jukumu la haraka ili iwatoe chui hao ambao wameonekana kuwa hatari kwa usalama.
“Tumewasiliana na shirika hilo kwa siku chache zilizopita, lakini hawajachukua hatua yoyote,” alisema Bw Ndung’u.
Mkazi wa eneo hilo, Bi Margaret Njoki, aliisihi serikali ya kaunti ya Murang’a ifanye juhudi na ushirikiano na shirika la KWS, ili waondoe chui hao ambao ni hatari kwa maisha ya binadamu.
Na LAWRENCE ONGARO 


