
Wanusurika kifo wakiwa kanisani
WAUMINI 20 walinusurika kifo jana asubuhi baada ya kanisa la East African Pentecostal Church (EAPC) eneo la Chiokariga, Kaunti ya Tharaka Nithi kuanza kuporomoka.
Kulingana na pasta msimamizi Joseph Irumbi, kuta za mawe za kanisa =zilianza kuanguka waumini waliofika kwa Ibada ya Jumapili wakiimba na kumwabudu Mungu.
“Nilikuwa nimeenda kwa chumba cha sala kuta zilipoanza kuporomoka na nikawaona waumini wakikimbia nje,” alisema Bw Irumbi. Pasta huyo alisema anashuku watu waliojenga kanisa hilo miaka miwili iliyopita hawakuwa wamesimamiwa vyema.
Mjenzi mmoja katika eneo hilo, Bw Nyaga Makembo alisema majengo mengi yaliyojengwa hapo huenda hayakusimamiwa kwa njia ya utaalam.
Aliwataka wajenzi na watu wengine wanaonuia kujenga majengo ya kudumu kushauriana na wahandisi ili kuzuia hali ya majengo kuporomoka.


