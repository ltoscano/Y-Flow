
Ridhiwani kuwania ubunge Chalinze

November 3, 2014

MJUMBE wa Halmashauri Kuu ya Taifa (NEC) ya CCM, Wilaya ya Bagamoyo, mkoani Pwani, Bw. Ridhiwani Kikwete, ameibuka mshindi dhidi ya wapinzani wake walioomba ridhaa ya kuteuliwa na chama hicho kuwania ubunge wa Jimbo la Chalinze. Katika uchaguzi huo uliokuwa na ushindani mkali, Bw. Kikwete alipata ushindi wa kura 758 akiwashinda aliyekuwa Mwenyekiti wa Klabu ya Yanga, Bw. Imani Madega aliyepata kura 335, Bw. Ramadhani Maneno ambaye ni mkuu wa Wilaya ya Kigoma aliyepata kura 206 na Bi. Changwa Mohamed Mkwazu aliyeambulia kura 17. Uchaguzi huo ulifanyika jana jioni katika Viwanja vya Shule ya Msingi Msata, ambapo wapigakura ambao ni wanachama wa CCM, walitarajiwa kuwa 1,363 lakini waliopiga kura ni 1,321, kura tano ziliharibika na kura halali zilikuwa 1,316. Baada ya kutangazwa kuwa mshindi wa kura za maoni, Bw. Kikwete aliwataka wana CCM kutambua kuwa ushindi alioupata si wa kwake binafsi bali ni wa chama hivyo unapaswa kuungwa mkono na wagombea wenzake. “Ndugu zangu nawashukuruni kwa ushindi mlionipa, natambua walikuwepo marafiki zangu wa karibu wakiwanadi wagombea wenzangu, lakini sasa nimepita mimi, ninachoomba itambulike ushindi huu si wa Ridhiwani bali wa CCM hivyo naomba kambi zetu zivunjwe rasmi,” alisema. Alisema iwapo chama chake ngazi ya juu kitapitisha jina lake kuwania kiti hicho, atatumia ilani ya CCM kuendeleza yaliyoachwa na viongozi waliotangulia na kusimamia mshikamano. Uchaguzi mdogo wa ubunge katika jimbo hilo umepangwa kufanyika Aprili 6 mwaka huu baada ya aliyekuwa mbunge wake, Bw. Saidi Bwanamdogo kufariki dunia.


