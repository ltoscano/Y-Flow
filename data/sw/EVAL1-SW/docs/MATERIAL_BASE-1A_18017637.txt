
Wabunge 3 wa Cord waenda kinyume
WABUNGE watatu wa Cord jana walitofautiana na wenzao wanaoitisha maandamanao kupinga Sheria mpya Usalama.
Wabunge Khatib Mwashetani wa Lunga Lunga (Ford Kenya), Gideon Mung’aro wa Kilifi Kaskazini (ODM) na Samuel Arama (ODM) wa Nakuru Mjini Magharibi walisema masuala mengi tatanishi katika sheria hiyo mpya yalikuwa yamesuluhishwa.
Akizungumza wakati wa mkutano wa Mamlaka ya Ustawi wa Pwani katika hoteli ya Travellers Beach, Bw Mwashetani alisikitika kuwa kutokana na vurugu Alhamisi sheria hiyo ikipitishwa, wabunge hawakupata nafasi ya kukubaliana ama kutofautiana kuhusu marekebisho ya mswada huo.
“Marekebisho yote yalikuwa yameafikiwa siku ya awali lakini kile hakikuweza kufanyika bungeni ni fursa ya wabunge kujadiliana,” akasema.
Hata hivyo, alitofautiana na wanaowaenda kinyume itisha maandamano akisema hawasemi ukweli kwani kilichopitishwa kilifanywa kwa njia halali isipokuwa kwa vitendo ‘vya aibu ambavyo wabunge’ walionyesha bungeni.
“Sasa kwa sababu sheria zimepitishwa naamini zitamfaa sana waziri mpya wa usalama Joseph Nkaissery kutekeleza wajibu wake,” akasema Bw Mung’aro alisema rekodi ya kamati husika yaonyesha wabunge wa Cord: Peter Kaluma (Homa Bay Mjini), Milly Odhiambo (Mbita) na T.J Kajwang (Ruaraka) walikubaliana na marekebisho hayo.
Aliongeza kuwa kilichosalia sasa ni kwa Wakenya kuhakikisha sheria hiyo iliyopitisha haikiuki haki za binadamu na Katiba. Naye Bw Arama alisema sheria hizo zitakuwa za manufaa kwa wananchi na kwamba taifa litakuwa salama hata kwa wawekezaji wa kigeni.
Aliongeza kuwa wanaopinga sheria hiyo wanafaa kuzingatia kwanza suala la usalama na maslahi ya Wakenya. 


