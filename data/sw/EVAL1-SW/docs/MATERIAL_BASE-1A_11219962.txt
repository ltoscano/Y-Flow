Kushindwa kwa sera za CCM chanzo cha migogoro ya kitaifa
Jan 26, 2013

SERA za Chama cha Mapinduzi (CCM) zimeshindwa na zimeshindwa si kwa kukosa watekelezaji wazuri bali zimeshindwa kwa sababu ni sera mbaya ambazo zimegeuka kuwa janga la kudumu la Taifa. 
Sera hizi katika ujumla wake ndizo chanzo, kiini, na sababu ya kudumaa kwa maendeleo nchini na ndizo chanzo kikuu cha umasikini Tanzania. Sera hizi ambazo zimejaribiwa kwa miaka 50 na zaidi sasa zimethibitisha kitu kimoja tu – kushindwa kwake.
Sera ya CCM kuhusu maji imeshindwa; sera ya CCM kuhusu elimu imeshindwa ; sera ya CCM kuhusu nishati imeshindwa; sera ya CCM kuhusu madini imeshindwa; sera ya CCM kuhusu gesi imeshindwa; sera ya CCM kuhusu ulinzi wa rasilimali za asili imeshindwa; sera ya CCM kuhusu ulinzi na usalama imeshindwa; Sera ya CCM kuhusu Usalama wa Taifa imeshindwa. Kwa kila kipimo sera zote za CCM zimeshindwa na hakuna iliyofanikiwa.

Heri ya mwaka mpya mpendwa msomaji
Wa tanzania inawapasa kuanza kutambua na kukubali ukweli ulio dhahiri mbele yao kuwa matatizo yao mengi na yale ambayo wanayaona sehemu nyingine nchini yanatokana na ubovu wa sera za CCM.
Ni sera hizi ndizo ambazo matokeo yake tunayaona katika jamii yetu. Matokeo hayo yameonekana na yanaendelea kuonekana kwa uzito zaidi huko Mtwara ambako wananchi wa Mtwara wakiwa wamefunguliwa kifikra wameamua kusimama dhidi ya chama chao ambacho kwa miaka karibu 50 wamekuwa wakikichagua, kukitetea na kukipigia sifa. Sasa hivi wametambua kuwa wasipoangaliia sera za CCM zitaendelea kuwadumaza na sasa wameamua kukataa.
Tunachoshuhudia Mtwara ni uthibitisho wa kile ambacho wengine tumekisema kwa miaka sasa – sera za CCM ni tatizo la msingi kwa mustakabali wa Taifa. Mtwara, Lindi, Kigoma, Manyara, Katavi, Rukwa, Singida na kwa kweli jumla ya mikoa yote mingine sera za CCM zimekuwa ni kiini cha matatizo ya maendeleo.
Tatizo hili la sera za CCM ni kuwa msingi wake ni mbaya, mapendekezo yake ni mabaya na zimetengenezwa zikiacha misingi ya Taifa. CCM imetengeneza utegemezi mbaya kabisa katika sera zake.
Kutegemea uwekezaji kutoka nje kama msingi wa maendeleo
Tatizo kubwa la sera za CCM ni kuwa zimetengenezwa kutokana na kutegemea misaada ya nje na uwekezaji wa nje. Zimeacha tunu ya msingi ya Taifa – yaani kujitegemea. Leo neno “kujitegemea” halisikiki tena katika kauli za viongozi wetu kwa sababu hawawezi tena kuzungumzia kujitegemea kwani wameacha jambo hili.
Leo hii sera za CCM zinategemea ‘wafadhili’ na wale ambao wanawaita “washirika wa maendeleo”.
Utegemezi huu umerasmishwa kiasi kwamba viongozi wa CCM hawawezi kufikiria maendeleo bila kufikiria wawekezaji kutoa nje. Hii ndiyo maana Rais Kikwete mwenyewe aliwahi kunukuliwa huko nyuma akisema kuwa bila wawekezaji hatuwezi kuendelea. Huu siyo utegemezi wa fedha tu bali ni utegemezi wa kifikra.


