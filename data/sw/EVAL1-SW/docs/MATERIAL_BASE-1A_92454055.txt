
ALIPANGA NJAMA YA KUUWA?
Betty Tett akamatwa na kuhojiwa kuhusu mauaji ya mfanyabiashara
ALIYEKUWA mbunge maalum na waziri msaidizi wa Afya, Bi Betty Tett alikamatwa jana ili kuhojiwa na polisi kuhusiana na madai ya kupanga njama ya kumuua mfanyabiashara wa Nairobi.
Polisi walidai kwamba Bi Tett alishirikiana na mtu mwengine aliyeshtakiwa jana kupanga njama ya kumuua Bw Andrew John Laird White.
Hii ilikuwa mara ya pili kwa madai ya mauaji kuandama familia ya Bi Tett katika kipindi cha miaka miwili.
Polisi wanadai kwamba alimlipa John Wachira Linus ili amuue Bw Laird ambaye alikuwa mshirika wake wa kibiashara kabla ya wao kutofautiana.
KUTOKA UK 1 Hapo jana, Wachira alikanusha shtaka la kupanga njama ya kumuua Bw Laird na kuzuiliwa hadi hapo Jumatatu ambapo ombi lake la kuachiliwa kwa dhamana litaamuliwa.
Ilidaiwa kuwa siku tofauti kati ya Agosti 1 na Desemba 29, 2014 katika eneo lisilojulikana, Kaunti ya Nairobi, Wachira alishirikiana na watu wengine ambao hawakuwa kortini kupanga njama ya kumuua Bw Laird.
Madai dhidi ya Bi Tett yameibuka miaka miwili tu baada ya mwanawe wa kambo David William Tett, kuhukumiwa kunyongwa kwa kumnyang’anya kwa nguvu baba yake, William Mulready Tett Sh1,000, kadi za benki, simu ya mkono na vifaa vingine vyote vya thamani ya Sh157,000.
Upande wa mashtaka uliambia Hakimu Mkazi wa Kibera Bryan Khaemba kwamba Bi Tett alimlipa Wachira pesa nyingi kumuua Bw Laird. Mnamo 2012, Wachira aliachiliwa huru kwa shtaka lingine la wizi wa mabavu kutokana na ukosefu wa ushahidi.
Ilidaiwa kwamba uhusiano wa Bi Tett na mfanyabiashara huyo ulivurugika pale Laird alipojiondoa kwenye biashara waliyokuwa washirika. Polisi walitoa jumbe ambazo walidai Bi Tett alimtumia Wachira pesa.
Wakili wa Laird, Cliff Ombetta alisema polisi walimwekea mshtakiwa mtego alipomwendea mfanyabiashara huyo ampe pesa zaidi ili asimuue.
“Wachira alienda kwa nyumba ya Bw Laird mtaani Lavington, Nairobi akitaka pesa zaidi ili asimuue. Hata hivyo, Bw Laird alipiga ripoti kwa polisi na akakamatwa alipoenda kuchukua pesa hizo pahali walipokuwa wamepanga na mteja wangu,” Bw Ombetta aliambia mahakama.
Aliongeza kuwa Laird aliamini maisha yake yalikuwa hatarini kutokana na jumbe ambazo mshtakiwa alimwonyesha. Baadhi ya jumbe hizo, alidai, zilikuwa za habari zake za kibinafsi ikiwa ni pamoja na magari aliyotumia na maeneo aliyopenda kutembelea. 
Kulingana na stakabadhi za kesi, Wachira alikamatwa mnamo Desemba 29 na kufikishwa kortini Jumatatu lakini mahakama ikaagiza apelekwe hospitalini kwa sababu alidai alikuwa mgonjwa.
Alisomewa mashtaka jana baada ya upande wa mashtaka kuthibitisha kwamba alitibiwa.
Bi Tett alikuwa ameitwa na polisi kuhojiwa kuhusu madai hayo lakini akakosa kujiwasilisha katika kituo cha polisi cha Kabete akisema alikuwa mgonjwa.
Baadaye polisi wakalazimika kumkamata. Hadi wakati wa kwenda mitamboni alikuwa akihojiwa.


