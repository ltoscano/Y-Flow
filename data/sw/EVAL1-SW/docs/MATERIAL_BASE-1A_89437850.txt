Aliyemkamatisha hakimu TAKUKURU aonja machungu
May 31, 2013

MAPAMBANO dhidi ya rushwa yanakabiliwa na changamoto nyingi, ikiwamo usalama na haki za raia wema ambao kwa kutambua madhara ya rushwa, hushirikiana na Taasisi ya Kuzuia na Kupambana na Rushwa Tanzania (TAKUKURU), Raia Mwema linaripoti.
Kwa mujibu wa uchunguzi wa gazeti hili, kati ya watu waliovujisha taarifa za rushwa ili kukabiliana na janga hilo la kitaifa na ambaye amekumbwa na mikasa dhidi ya usalama na haki zake, ni pamoja na Mgasa Jeremiah.
Mgasa Jeremiah anayekabiliwa na kesi ya jinai namba 212 ya mwaka 2013, katika Mahakama ya Mwanzo Nyankumbu, Wilaya ya Geita sasa anatajwa kutokuwa na amani, akiishi kwa hofu.
Amejengewa mazingira ya kuonekana adui wa mfumo wa baadhi ya watumishi wala rushwa katika Mahakama na Jeshi la Polisi wilayani humo, baada ya kutoa taarifa TAKUKURU iliyosababisha kukamatwa kwa hakimu wa Mahakama ya Mwanzo, Amina Mbaulo, aliyekuwa akisikiliza kesi hiyo (namba 212), kwa kosa la kuomba na kupokea rushwa.
Katika kesi hiyo ambayo Jeremiah alishitakiwa na mpangaji mtarajiwa wa nyumba yake baada ya kuwa amepokea fedha ya kumpangisha na baadaye mpangaji huyo kuahirisha kupanga na kudai kurejeshewa fedha zake, mshtakiwa aliamini si sawa kushtakiwa kwa kosa la jinai wakati shauri hilo likipaswa kuwa la madai.
Kutokana na kutoridhika na mwenendo wa kesi iliyofunguliwa, aliomba kuhamishia kesi hiyo Mahakama ya Wilaya ili aweke wakili kwa kuwa kesi ilipaswa kuwa ya madai lakini ikafunguliwa ya jinai.
Taarifa kutoka ndani ya Mahakama zinaeleza kulikuwa na mkakati wa awali kutaka kupata pesa isivyo halali kutoka kwa Mgasa, ikidaiwa ya kuwa karani mmoja alimweleza kwamba kesi hiyo ili aimalize vizuri ni muhimu kuzungumza na hakimu vizuri na karani huyo akajitolea kumuunganisha na hakimu.
“Inavyoonekana yule karani alikuwa ametumwa, nasikia baadaye hakimu mwenyewe alimpigia simu huyo kaka na kumwambia ampatie hizo pesa na wakakubaliana kukutana Jumapili siku aliyokamtwa huyo hakimu ili ampatie hiyo shilingi 250,000 waliyokubaliana. Kilichoendelea kwa upande wa Mgasa hakijulikani tulichokuja kuona ni mama (hakimu) amekamatwa baa ya pesa ya moto (ya TAKUKURU),” kilieleza chanzo hicho.
Taarifa zinaeleza kuwa baada ya kuombwa pesa hiyo, Mgasa aliwajulisha TAKUKURU juu ya kuombwa rushwa na hakimu huyo. TAKUKURU walimpatia pesa zao na kuweka mtego uliosaidia kumnasa hakimu huyo akiwa baa alikopokelea pesa hizo.
Chanzo kingine kimeelezea kuwapo kwa mkakati ili kumshughulikia Mgasa kwa kosa la kumshtaki TAKUKURU mama huyo ambaye inadaiwa wenzake wanamhurumia kwa kuwa anakaribia umri wa kustaafu na hivyo huyo kijana atalipia matatizo aliyomsababishia mwenzao huyo.
Taarifa zaidi kutoka vyanzo vya uhakika ndani ya mahakama hiyo zinaeleza kwamba baada ya tukio la kukamatwa kwa hakimu huyo, Mei 23 mwaka huu, ambayo ndiyo ilikuwa siku ya hukumu ya kesi hiyo, mtuhumiwa huyo alitakiwa kufika mahakamani hapo ili apewe taarifa za kesi yake kwa kuwa baada ya hakimu mwenye kesi hiyo kushtakiwa, ilibidi kesi hiyo ianze kusikilizwa upya chini ya hakimu mwingine lakini alipofika aliwekwa chini ya ulinzi na kupelekwa mahabusu.
“Siku hiyo alipofika huyo kijana hapa (mahakamani) watu walikuwa na hasira naye vibaya, hakimu (anamtaja jina) aliyetakiwa kumsikiliza alikuwa hamjui, alipojitambulisha kuwa anaitwa Mgasa alimtazama mara mbili na kumwambia yaani wewe bado uko nje wakati nimeandika arrest order (hati ya kukamatwa), akaita askari mara moja na kumkamata, walimbeba juu kama jambazi kwa mtutu wa bunduki, akafungwa pingu na kupelekwa mahabusu kwa miguu bila gari, nadhani walitaka wamdhaliliishe,” kinadai chanzo chetu kingine cha habari kutoka ndani ya mahakama hiyo.
Mahabasu mmoja ambaye yuko nje kwa dhamana aliyeambatana na Mgasa wakati akipelekwa mahabusu anadai kuwa askari waliokuwa wakimsindikiza walikuwa wakimtukana na kumwambia kama amejidai kukimbilia TAKUKURU sasa watamuonyesha wao ni nani.
Anadai kwamba hata askari magereza walipompokea walimwambia amechukua laana ya kumharibia yule hakimu na wakaahidi kumlaza mahali pa mateso, lakini baadayee mkuu wa magereza alielekeza alazwe mahali panapostahili. Mtuhumiwa huyo aliweza kutoka mahabusu siku iliyofuata kwa juhudi za maofisa wa TAKUKURU Wilaya ya Geita.
Uchunguzi wa gazeti hili hata hivyo umebaini kuwa hakimu aliamua kumpeleka mahabusu mtuhumiwa huyo kwa sababu ya kukiuka dhamana, ikidaiwa kwamba alichelewa kufika mahakamani hapo na hivyo hakimu kuamua kufuta dhamana yake.


