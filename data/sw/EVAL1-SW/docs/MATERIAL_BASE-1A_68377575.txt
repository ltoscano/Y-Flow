Kwaheri rafiki yangu Christopher Mtikila
Oct 07, 2015

NILIANZA kuwa mwandishi wa habari miaka 13 iliyopita na bado nakumbuka wanasiasa wawili wa mwanzo kukutana nao. Wa kwanza alikuwa Katibu Mkuu wa chama cha Tanzania Labour (TLP), Harold Jaffu.
Wakati huo, magazeti ya kampuni ya Habari Corporation (iliyokuwa ikimiliki magazeti ya Mtanzania, Rai, The African na Dimba) yalikuwa na utaratibu kuwa wakati mwandishi mwanafunzi anapoanza kazi, anatakiwa kufuatana na mkongwe kwenye siku za awali kwa ajili ya kujifunza. 
Siku hiyo nilifuatana na Samson Kamalamo. Hivyo ile ilikuwa shughuli yake na mimi nilikuwa msindikizaji tu. Hata hivyo, nilifurahia sana tukio lile kwa vile kwa mara ya kwanza nilipata fursa ya kuzungumza uso kwa uso na mtu niliyekuwa namsoma kwenye magazeti.
Halafu ndiyo nikaja kukutana na Mchungaji Christopher Mtikila, Mwenyekiti wa chama cha DP. Kwa bahati nzuri, siku hiyo nilitumwa kwenda kuandika kuhusu mkutano wake na waandishi wa habari.
Kwa bahati nzuri, magazeti ya Habari Corporation yalikuwa na utaratibu mzuri kwa waandishi wake. Kwamba wakati unapokwenda kuhudhuria mkutano wa waandishi wa habari, unapewa maswali ya ziada kumuuliza mzungumzaji ambayo wakati mwingine hata hayahusiani na mkutano wenyewe.
Sikumbuki ni maswali yapi ya ziada nilipewa kumuuliza Mtikila. Ila nakumbuka mambo mawili; kwamba mosi nilikaa naye kwa mazungumzo kwa zaidi ya saa mbili baada ya kumalizana na waandishi na pili habari niliyoandika ilikuwa habari kiongozi kwenye ukurasa wa kwanza. Wakati huo, haikuwa kawaida kwa mwandishi mwanafunzi kupata habari kwenye ukurasa wa kwanza wa gazeti la Mtanzania.
Hapo sasa ndipo uhusiano wangu binafsi na Mtikila ulipoanza. Ikaanza kuwa kawaida kwamba kila alipomaliza mkutano na waandishi wa habari ambao mimi nilihudhuria, nilibaki ili tuzungumze zaidi.
Wakati huo gazeti la Mtanzania ndilo lilikuwa kinara miongoni mwa magazeti ya kila siku. Mwanasiasa yeyote makini, angetamani habari zake zionekane kwenye gazeti hilo. Hivyo mimi na Mtikila tukajenga kile wasomi wa elimu ya viumbe wanachokiita Symbiotic Relationship –kwamba yeye anataka kupata nafasi gazetini na mimi nataka kupata habari za ukurasa wa kwanza kwenye gazeti langu.
Uhusiano unazaliwa.
Mwanzoni, zaidi nilikuwa msikilizaji wa simulizi na dhana zake. Nimeanza kusoma magazeti nikiwa na umri wa miaka tisa na wakati jina lake likitamba kwa maneno yake ya “Magabacholi na Walalahoi”, nadhani bado nilikuwa mwanafunzi wa shule ya msingi.
Nilifurahia kumsikiliza. Kusema kweli Mtikila alikuwa muungwana kwangu. Pamoja na uchanga wangu kitaaluma na kiumri, hakusita kunipa kila aina ya msaada niliouhitaji. Kwa namna moja au nyingine, namshukuru sana mwanasiasa kwa kunisaidia kukua kama mwandishi wa habari.
Miaka mitano ndani ya uandishi wa habari, nilikuwa mmoja wa wageni wa mara kwa mara nyumbani kwa Mtikila. Mara nyingi alinialika kula chakula cha mchana nyumbani kwake tukiwa na mkewe Georgia. Nakumbuka mara nyingi ilikuwa wali, maharage, nyama na tunashushia na juisi au maji. Hakuna chakula ninachopenda kama wali, nyama na maharage na Jumapili kama hizi zilikuwa nzuri sana kwangu.
Sikuwa peke yangu kwenye ugeni huo wa mchana. Mara nyingi mezani kulikuwa pia na watu wengine aliokuwa akisali nao katika Kanisa la Wokovu Kamili ambao nao walijumuika.
Lunch ile haikuwa chakula pekee bali pia masimulizi mbalimbali ya kuchekesha na kusisimua kuhusu maisha yake ya ujanani na mambo ya kiroho.
Nakumbuka siku moja alinisimulia namna alivyomtandika fimbo Profesa Mark Mwandosya. Yeye na Mwandosya walisoma kwa pamoja katika Shule ya Sekondari ya Malangali mkoani Iringa. Yeye ndiye aliyeniambia kuwa jina la shuleni la mwanasiasa huyo wa CCM lilikuwa ni MacDonald.
Inaonekana Mtikila hakuwa mwanafunzi mtulivu shuleni. Yeye alikuwa miongoni mwa wanafunzi wakorofi na waliopenda kutoroka shuleni na kwenda kunywa ulabu (ulanzi) wa kienyeji.
Mwandosya alikuwa Kiranja Mkuu wa Malangali. Yeye alikuwa miongoni mwa wale waliokuwa wakionekana kuwa vinara wa kufuata sheria na taratibu. Basi baada ya kuwapa kina Mtikila wakati mgumu kwa muda mrefu, siku moja wakamvizia wakati wa giza na kumtandika bakora.
Mwaka jana nilipanga kuwa kuna siku nitafanya mahojiano na wanasiasa hawa wawili; Mwandosya na Mtikila, ili wanieleze kwa kina mambo yao hayo ya shuleni na masuala mengine ya kisiasa kwa ujumla.
Sikufanikiwa wakati huo na sasa ni wazi kuwa haitaweza kufanyika kwenye dunia hii; kwenye maisha haya.
Ukaribu wangu na Mtikila ulianza kupungua kwa sababu kubwa mbili. Mosi ni wazi kuwa baada ya kupata marafiki wengi na vyanzo vingi vya habari, ilinipasa kutumia muda mwingine na watu wengine.


