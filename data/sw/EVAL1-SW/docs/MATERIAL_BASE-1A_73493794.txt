Hatuna cha kujifunza kutoka Kenya
Apr 03, 2013

NAANDIKA haya kuweka msisitizo wa nilichopata kuandika kuhusiana na Uchaguzi Mkuu wa Kenya. Duniani mwanadamu anapaswa kujifunza kutoka kwa jirani yake. Kwa yanayotokea kwa jirani zetu Kenya, tuna ya kujifunza, lakini nahofia tumejitia upofu. Hatutaki kuyaona wala kujifunza.
Tumeona kwamba Uchaguzi Mkuu wa Kenya umefuatiliwa kwa karibu sana na Wa tanzania pamoja na wanasiasa wetu wa ndani ya vyama vyetu vya siasa, kwa maana ya Chama Tawala CCM na vyama vya upinzani. Lakini, nahofia kwamba hakuna ambacho vyama vyetu hivi vya siasa vimejifunza kutoka Kenya.
Ndiyo, pamoja na mapungufu ya hapa na pale, lakini Wakenya, kupitia uchaguzi wao huo, wametuachia somo kubwa sana. Kwamba hata Afrika tunaweza kuendesha siasa za kistaarabu, ikiwemo uchaguzi huru. Ni kawaida kwa majirani sisi; Kenya na Tanzania, kuoneana wivu kwenye kupiga hatua kimaendeleo.
Hakika ni wivu wa kimaendeleo tunaopaswa kuwa nao. Nikiri, safari hii, kama Mtanzania, nimejisikia kuwaonea wivu Wakenya kwa namna walivyoionyesha Afrika na dunia kwamba nao wanaweza kuwa Taifa Kubwa; kisiasa na kiuchumi.
Mchakato ule wa mabadiliko ya Katiba yao, na hata kufanya uchaguzi ule kwa amani na uwazi, ni ushindi mkubwa wa kimfumo. Ni ushindi wa Wakenya wote. Kwamba Wakenya wameujaribu mfumo mpya. Umeonyesha kuwa unafaa.
Kwa mfano, kufuatilia matokeo ya uchaguzi ule kutoka kwenye Tume Huru yao, ilikuwa ni kama ‘burudani’ ya kisiasa. Kila kitu kilikuwa kinawekwa wazi na kisayansi. Si ajabu Wakenya waliweza kusubiri matokeo kwa juma moja bila kurushiana mawe.
Na hata kama ingekuwa kusubiri kwa majuma mawili, naamini kuwa Wakenya wale wangesubiri bila kupigana, maana wamekuwa na imani kubwa na Tume yao Huru ya Uchaguzi. Hatukusia kule Kenya, habari ya watu ‘kulinda kura’ wala kusimama hatua mia moja kutoka kituo cha kuhesabia kwa usiku mzima. Hiyo kazi iliachiwa Tume Huru ya Uchaguzi waliyoiamini.
Ndiyo, Wakenya wamejifunza kutokana na ujinga wa wanasiasa wao uliopelekea vurugu za baada ya Uchaguzi Mkuu wa mwaka 2007. Wengi walikufa na wengine kupoteza makazi na mali zao. Wakaanza haraka mchakato wa kuifanyia marekebisho makubwa Katiba yao. Wakapata Katiba Mpya 2010. Wakenya wale wametumia gharama kubwa kwa kuitafuta amani yao. Kimsingi, tangu 2010, Wakenya wamekuwa wakiangushiwa mabomu ya ujumbe wa amani. Ni kila kukicha.
Serikali yao ilitumia fedha nyingi sana kufikisha ujumbe wa amani kwa Wakenya. Sasa wanavuna walichopanda; kuwa na chaguzi huru za amani na utulivu. Walichokitafuta Wakenya kwa gharama kubwa, kwa maana ya amani, sisi Wa tanzania tulikuwa nayo, sasa tunaipoteza wenyewe ili baadaye tuanze kugharamia kuitafuta. Ni ulimbukeni!
Kwa kupitia Katiba yao ya sasa, Wakenya wameweza kupunguza kwa kiasi kikubwa tatizo la ukabila. Kwa namna gani? Mtu anaweza kuona kwenye kugombea urais. Mgombea lazima afikishe asilimia 50+1 (Asilimia 50 na kura moja) ili aweze kutangazwa mshindi. Mgombea pia lazima akubalike kwa asilimia 25 ya Counties zote (Majimbo yote).

Sasa basi, kwa Kenya, Wakikuyu ni asilimia 23 ya Wakenya. Wajaluo asilimia 11. Nyingine zilizobaki ni za makabila mengine madogo madogo. Hivyo, ili mgombea ushinde zaidi ya asilimia 50 ana ulazima wa kukubalika kwenye maeneo mengine nje ya wigo wa kabila lake. Kwamba kura za Wakikuyu pekee kwa Uhuru Kenyatta zisingetosha, vivyo hivyo za Wajaluo kwa Odinga.
Utaratibu huo unaua ukabila na kujenga vema misingi ya utaifa. Hata kama itachukua muda kufika mbali zaidi katika hilo, lakini Wakenya wameanza kuondokana na ukabila kwenye siasa zao, kwa kupitia Katiba.
Kwa mantiki hiyo hiyo, Wa tanzania tungeweza kabisa kuondokana na siasa za udini kwa kuweka, kwenye Katiba yetu ijayo, sharti la mgombea urais kushinda kwa asilimia 50+1 (Asilimia 50, jumlisha kura Moja). Hilo lingewafanya wanasiasa wetu wenye kuwania urais na vyama vyao pia ‘kutia akili.’
Maana ingekuwa na tafsiri moja kuu; kwamba mgombea na chama chenye kuendekeza udini, kisingekuwa na nafasi ya kutoa Rais wa Jamhuri ya Muungano wa Tanzania wala nafasi ya kushika dola. Maana, hakuna dini hapa Tanzania yenye idadi ya waumini wanaovuka asilimia 50 ya jumla ya Wa tanzania.
Kwa maana hiyo, muarobaini wa kumalizana na udini uko kwenye Katiba ijayo, kama tuna nia ya dhati ya kutoka hapa tulipo. Vinginevyo, udini huu tunaosema kuwa ni tatizo tutakuwa tunaulea wenyewe.


