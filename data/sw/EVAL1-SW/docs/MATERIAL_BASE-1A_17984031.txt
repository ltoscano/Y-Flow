
Wafugaji kupata mbegu bora za maziwa
WAFUGAJI wa ng’ombe wa maziwa katika eneo Magharibi wanatarajiwa kunufaika kutokana na mbegu za mifugo bora kwa bei nafuu kutoka kwa Wizara ya Kilimo.
Mpango huu utatekelezwa kupitia mradi wa uimarishaji uzalishaji wa kilimo Afrika Mashariki (EAAPP).
“Kwa kuzingatia gharama ambazo wafugaji wetu watapunguziwa, manufaa hayo yatahakikisha kuwa watapata mbegu za hali ya juu,” akasema Cyril Cheruiyot, Afisa Mkuu Msimamizi wa Kilimo, Mifugo na Uvuvi.
Kulingana na Dkt Cheruiyot, wafugaji katika eneo hilo walikuwa wametelekezwa na wasambazaji mbegu za mifugo, ambao walikuwa wakitumia njia zilizopitwa na wakati kuhifadhi mbegu, hivyo kuwasababishia hasara wafugaji.
“Kama mtu wa kawaida, ni vigumu kwa mfugaji kueleza ikiwa mbegu zinazotumika ni hai au zimekufa.
Hili limepelekea wengi kupata hasara kubwa, hasa kabla ya mifugo hao kujifungua,” akaongeza Dkt Cheruiyot.
Kwa sasa, wafugaji katika eneo hilo huwa wanalipa kati ya Sh300 na Sh1,000 kwa mbegu za ng’ombe wa humu nchini na kati ya Sh2,000 na Sh6,000 kwa mbegu za ng’ombe kutoka nje ya nchi. 


