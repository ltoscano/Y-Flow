
Wanariadha wa Kenya waling’aa katika Marathon 
Na BERNARD ROTICH

MWAKA uliokamilika wa 2014 ni mwaka ambao ulikuwa wa mafanikio kwa wanariadha wa Kenya wanaotimka mbio za masafa marefu almaarufu Marathon katika mashindano mbalimbali kote ulimwenguni.
Licha ya jinamizi la pufya kutishia kuchafua sifa za wanariadha wa Kenya katika mashindano ya kimataifa dakika za mwisho mwisho za mwaka uliokamilika, utasalia kuwa kumbukumbu ambapo wanariadha waling’aa katika makala tofauti wakianzia yale ya mbio za Tokyo Marathon ambayo huwa ni ya kwanza kwenye ratiba ya mbio marathon kuu duniani.
Mwanariadha Dickson Chumba aliibuka mshindi kwenye mbio hizo baada ya kumaliza katika muda wa saa 2:05:42 huku mkenya mwenzake Sammy Kitwara akiridhika na nafasi ya tatu kwa kuandikisha muda wa 2:06:30.
Japo kina dada hawakufanya vyema sana, Lucy Kabuu aliweza kuchukua nafasi ya tatu baada ya kuandikisha muda wa 2:24:16.
Wenzake Caroline Rotich na Janet Rono waliweza kuchukua nafasi ya tano na sita mtawalia kwenye mbio hizo.
LONDON MARATHON Mwezi wa Aprili mabingwa wengine walijibwaga uwanjani katika mbio za London Marathon na vile vile hawakuvunjika moyo kwani waliweza kung’aa.
Aliyekuwa bingwa wa mbio za marathon Wilson Kipsang aliwaongoza wenzake kwa kutwaa ushindi baada ya kuandikisha muda wa 2:04: 29 kabla ya Stanley Biwott kuchukua nafasi ya pili na muda wa 2:04:55.
Kwenye kitengo cha kina dada, wao pia waliweza kufanya vyema na kuchukua nafasi za kwanza mbili.
Bingwa wa dunia mara mbili kwenye mbio hizo Edna Kiplagat aliweza kuchukua uongozi alipoandikisha muda wa 2:20:21 kabla ya Florence Kiplagat kuridhika na nafasi ya pili alipoandikisha muda wa 2:20:24.
Mwezi huo wa Aprili pia Wakenya wengine walikuwa katika mbio za Boston Marathon huko Marekani mahali waliweza kung’aa.
Bingwa mara tatu wa mbio Amsterdam Marathon Wilson Chebet alichukua nishani ya fedha alipoandikisha muda wa 2:08:48 nyuma ya Meb Keflezighi.
Mkenya mwingine Frankline Chepkwony aliweza kuchukua nafasi ya tatu baada ya kuandikisha muda wa 2:08:50.
BOSTON MARATHON Katika kitengo cha kina dada, Rita Jeptoo aliweza kutetea taji lake na kushinda mbio hizo kwa kuandikisha muda bora wa 2:18:57.
Mkenya mwingine Jemimah Sumgong aliweza kuchukua nafasi ya nne baada ya kuandikisha muda wa 2:20:41.
Mwezi wa Agosti kwenye mashindano ya Jumuiya ya Madola, wanariadha kutoka nchini walikuwa kwenye jedwali ya nishani kwani Stephen Chemlany aliweza kuandikisha muda wa 2:11:58 alipochukua nafasi ya pili.
Katika kitengo cha kina dada, Flomena Cheyech aliongoza kwenye mbio hizo na kuandikisha muda wa 2:26:45 kabla ya Caroline Kilel kuchukua nafasi ya pili na muda wa 2:27:10.
Septemba ilibisha hodi na mema katika historia ya Kenya kwani ni katika mbio za Berlin Marathon ndipo rekodi mpya ilipatikana.
Mkenya Dennis Kimetto aliweza kutimka mbio hizo na kuweka rekodi mpya ya 2:02:57 na kuivunja rekodi yake Wilson Kipsang ya mwaka moja.
Aliyemfuata kwa karibu Emmanuel Mutai aliweza pia kuandikisha muda wake bora wa 2:03: 13 huku Geoffrey Kamworor na Eliud Kiptanui wakichukua nafasi ya nne na tano mtawalia.
Mbio nyingine kuu ilikuwa ile ya Chicago Marathon ambayo pia Wakenya walionekana kung’aa zaidi kwani Eliud Kipchoge aliweza kung’aa katika upande wa wanaume baada ya kuandikisha muda wa 2:04:11.
Sammy Kitwara aliweza kuchukua nafasi ya pili kwa kuandikisha muda wa 2:04:28 huku bingwa wa mbio za Tokyo mwaka huu Dickson Chumba akiridhika na nafasi ya tatu kwa kuandikisha muda wa 2:04:32.
Katika kitengo cha kina dada Rita Jeptoo aliweza kushinda mbio hizo baada ya kuandikisha muda wa 2:24:35 huku bingwa mbio za nusu marathon Florence Kiplagat akichukua nafasi ya tatu na muda wa 2:25:57.
NEW YORK MARATHON Wakenya walimaliza mwaka kwa ustadi baada ya kutawala katika mbio za New York City Marathon kule Marekani.
Wilson Kipsang alitimka mbio hizo na kuchukua ushindi kwa kuandikisha muda wa 2:10:59 japo kulikuwa na ushindani mkubwa.
Upande wa kina dada uliinua hadhi ya Wakenya juu kwani Mary Keitany aliweza kuchukua uongozi na kuandikisha muda wa 2:25:07 huku Jemimah Sumgong akiandikisha muda wa 2:25:10 akiwa nyuma yake.
Bila shaka wanariadha kutoka nchini wamefanya vyema mwaka huu japo kumekuwa na ushindani mkubwa ishara kuwa wengi wana tama ya kushinda Wakenya.
Kwa sasa wanariadha hawa wa masafa wanapumzika wakipanga ratiba ya mwaka ujao huku wale ambao wana matumaini ya kushiriki mbio za Tokyo Marathon mwaka ujao wakiendelea na mazoezi.


