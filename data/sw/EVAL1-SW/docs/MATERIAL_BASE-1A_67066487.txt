
Viwanda vinne kutafutiwa wawekezaji wapya

Imeandikwa na Basil

Imechapishwa: 15 Septemba 2016

TATHMINI ya hali ya viwanda inayoendelea kufanywa nchini na serikali kwa ushirikiano na Ofisi ya Msajili wa Hazina, imebaini viwanda vinne kati ya 45 vilivyokwishafanyiwa tathmini wawekezaji wake wa sasa hawana uwezo wa kuvifufua.

Kutokana na hilo, Serikali itaangalia uwezekano wa kutafuta wawekezaji wengine. Waziri wa Viwanda, Biashara na Uwekezaji, Charles Mwijage amesema tayari viwanda 45 vimeshafanyiwa tathmini lakini viwanda vinne vinaonekana wawekezaji wake hawana uwezo wa kuvifufua.
Amesema taarifa ya tathmini itakapokamilika itawasilishwa ofisi ya Mwanasheria Mkuu wa Serikali ili kupata maoni ya kisheria kuhusu hatua za kuchukua. 
Mwijage alikuwa akijibu swali la Mbunge wa Manyoni Magharibi, Yahya Massare (CCM), aliyetaka kufahamu itaanza lini utekelezaji wa ahadi yake ya kuvirudisha viwanda vyote vilivyobinafsishwa lakini havifanyi kazi.
Akijibu swali hilo, Mwijage alisema hatua ya kwanza iliyochukuliwa na serikali ni kuwataka wote waliopewa viwanda katika mtindo huo, kutoa taarifa katika Ofisi ya Msajili wa Hazina.
Sambamba na hilo, timu ya wataalamu kutoka Wizara ya Viwanda na Ofisi ya Msajili wa Hazina wanalifuatilia na wanaendelea na tathmini kwa kutembelea kiwanda baada ya kiwanda ili kutafuta ufumbuzi.
Mwijage alisema, wizara pia inaendelea kuchambua mikataba ya mauzo kwa viwanda vinavyobinafsishwa ambavyo ama havifanyi kazi vizuri au vimesimamisha uzalishaji kabisa.
Katika hatua nyingine, Mwijage alisema katika kutekeleza ahadi ya Rais John Magufuli, serikali imekichukua Kiwanda cha Chai cha Mponde kilichopo Lushoto, Tanga ambacho muwekezaji wake amekiuka makubaliano ya kimkataba.
Kiwanda hicho kilichukuliwa Januari 29, mwaka huu na mazungumzo kati ya serikali na Mfuko wa Hifadhi ya Jamii (LAPF) yanaendelea ili uwekeze katika kiwanda hicho.


