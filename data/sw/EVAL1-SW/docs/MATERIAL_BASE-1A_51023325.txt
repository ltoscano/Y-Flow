Ni Wizara ya Mifugo na Uvuvi au Uvivu?
Sep 18, 2014

HATIMAYE, Mahakama imewaachia huru wavuvi raia wa China na kuamuru serikali iwarejeshee vitu vyao ikiwemo meli ya Tawaliq. Washtakiwa hao walikuwa wakikabiliwa na mashtaka ya uvuvi haramu katika Ukanda wa Uchumi wa Tanzania. (EPZ). 
Hivyo, serikali imebwagwa katika kesi hiyo maarufu kama kesi ya ‘samaki wa Magufuli’ iliyofunguliwa mwaka 2012 wakati Dk. John Magufuli akiwa Waziri wa Maendeleo ya Mifugo na Uvuvi.
Waliachiwa huru baada ya upande wa mashtaka kuwasilisha mahakamani hati ya kuwaondolea mashitaka (nolle prosequi) .
Hii ni mara ya pili kwa wavuvi hao wa kigeni kuachiwa. Mara ya kwanza waliachiwa na Mahakama ya Rufaa Machi 28 mwaka huu, lakini walikamatwa tena na kushtakiwa upya kwa mashtaka hayo hayo yaliyofutwa.

Sasa mahakama imewaachia huru na kuamuru warejeshewe vitu vyao vilivyokuwa vinashikiliwa. Hapo ndipo pagumu, kwani meli ya Tawaliq ilizama baharini wakati kesi ikiwa bado inaendelea.

Hii ni baada ya Wizara ya Mifugo na Uvuvi kushindwa kuitunza tangu ilipokamatwa Machi 8, 2009 ikiwa na tani 293 za samaki aina ya Jodari iliyowavua katika bahari ya Tanzania (EPZ) bila kibali.

Meli hiyo ilizama baada ya wajanja wachache kukata vyuma vyake na kuviuza. Walibeba vifaa vya shaba na kwenda kuviuza mitaani.

Halikadhalika, samaki waliokutwa ndani ya meli hiyo wanaokadiriwa kuwa na thamani ya zaidi ya shilingi bilioni mbili wote waligawiwa katika taasisi mbalimbali kwa uamuzi wa Waziri Magufuli. Hapo awali alitaka kuwauza, lakini baada ya kukosa wanunuzi, alidai kuwa “serikali haiwezi kufanya biashara.”

Kabla ya kuwagawa samaki hao, walikuwa wamehifadhiwa katika bohari ya barafu mali ya kampuni binafsi. Yaani serikali ililipa fedha nyingi kuwahifadhi na kisha ikawagawa bure.
Bahati mbaya wananchi hawaambiwi ni sababu zipi zilifanya mashtaka kufutwa. Ni kwa sababu hakukuwa na ushahidi wa kutosha? Kama ni hivyo kwanini basi tuingie hasara zote hizo bila ya kuhakikisha kuwa kuna ushahidi wa kutosha? 

Kwanini mara ya kwanza watuhumiwa hao waachiwe huru na mahakama halafu wakamatwe tena kwa mashtaka hayohayo? Labda wataalamu watatusaidia.
Kwa upande wa mashtaka kuwasilisha ombi la ‘nolle prosequi’ ni kitu ambacho kinatia wasiwasi. Kuna wanaolaumu ofisi ya Mwanasheria Mkuu wa Serikali (AG). Pia kuna wanaoelekeza lawama kwa Magufuli.
Chama kimoja cha siasa kimemtaka Rais Kikwete amfukuze kazi Magufuli kwa kuisababishia hasara Serikali. Wanasema mazingira ya kesi yalikuwa hayaonyeshi kuwa watuhumiwa hao wanaweza kushinda na kuibwaga Serikali.

Wanasema ni vizuri Kikwete pia aangalie kwa umakini ofisi ya mwanasheria mkuu pamoja na wanasheria wa serikali kutokana na “kushindwa kwa kesi mara kwa mara.”

“Kuna uwezekano baadhi ya vijana wake wanachukua rushwa ili kukwamisha baadhi ya kesi kwa kuandaa maelezo yasiyojitosheleza,” kimesema chama hicho.
Sijaona maoni ya vyama vingine au hata asasi za kiraia. Labda wanaona ni afadhali kuzungumzia bunge la katiba tu, mambo mengine si muhimu. Bila shaka mengi yanaweza yakasemwa kuhusu jinsi kesi hii ilivyoendeshwa hata serikali ikaangukia pua. Nchi imeingia hasara ya mabilioni, na itashangaza iwapo tutanyamaza kimya kana kwamba hakuna tatizo.
Ila wakati tunazungumzia kesi hii, ni vizuri pia tukaangalia kwa mapana suala zima la uvuvi haramu na jinsi unavyoathiri nchi yetu pamoja na jirani zetu. Kwani hili ni suala nyeti sana, ni changamoto inayotukabili sote.

Hii kesi ya “samaki wa Magufuli” ni mfano mmoja tu unaotuonyesha jinsi maliasili yetu ya baharini inavyoporwa. Tumekuwa tukizungumzia gesi, mafuta na madini wakati bahari yetu pia ni chanzo kikubwa cha maliasili ambayo inaporwa kwa wingi.
Wataalamu wanakisia kuwa uvuaji haramu unalinyima taifa letu asilimia 80 ya mapato ambayo yangepatikana kutoka sekta ya uvuvi. Pia wanakisia kuwa inawakosesha mapato wavuvi wadogo wapatao 40,000 ambao wanashindwa kupata samaki wa kutosha kutokana na uvuvi haramu.

Kwa ujumla watu milioni nne katika nchi hii wanategemea sekta ya uvuvi ili kuendesha maisha yao kutokana na bahari na mito. Huu ni umuhimu wa sekta ya uvuvi.
Mwambao wa Tanzania bara una urefu wa kilometa 750 wakati Unguja na Pemba zina mwambao wa kilometa 675. Haya ni maeneo yenye samaki wengi wa kila aina pamoja na vivutio vingine.

Bahati mbaya serikali imeshindwa kudhibiti uharibifu wa chanzo hiki cha utajiri. Kuna wanaovua samaki wadogo sana, wengine hutumia mabomu au kemikali. Wengine hutumia nyavu zenye tundu ndogo na wengine hutumia hata gesi.

Matokeo yake ni uteketezaji wa mazalia ya samaki kama matumbawe, mapango na mikoko pamoja na uchafuzi wa maji ya bahari.


