Barrick wamgomea Kikwete
Jul 24, 2013

PAMOJA na juhudi binafsi za Rais Jakaya Kikwete, kuzitaka pande zinazohusika kumaliza migogoro ya baadhi ya waliokuwa wafanyakazi wa kampuni ya kimataifa ya madini ya Barrick Gold Mining (BGM), lakini bado kuna giza nene juu ya hatima ya migogoro hiyo.
Katika migogoro hiyo lipo kundi la wafanyakazi wa Barrick wanaopigania mafao yao baada ya kufukuzwa na au kuachishwa kazi na kampuni hiyo, na lipo pia kundi linalopigania kupata matibabu baada ya kuugua maradhi ya migodini na kudaiwa kutelekezwa na mwajiri wao huyo.
Habari zilizopatikana jijini Dar es Salaam na kutoka mgodi wa dhahabu wa Bulyanhulu, Shinyanga, zimebainisha kwamba takriban wafanyakazi 1,375 waliachishwa kazi na uongozi wa Barrick mwaka 2007 baada ya kutokea sintofahamu baina ya wafanyakazi hao na mwajiri wao huyo. Inaelezwa kwamba wafanyakazi hao walifukuzwa kazi baada ya kudaiwa kuchochea na kushiriki mgomo uliolenga kudai kuongezewa masilahi zaidi.
Aidha, imeelezwa kwamba wafanyakazi takriban 60 wa Barrick, baadhi wakiwa kazini bado na wengine wakiwa miongoni mwa hao waliofukuzwa kazi, kwa muda mrefu wamekuwa wakipatiwa matibabu katika hospitali tofauti jijini Dar es Salaam, huku pia wakiwa wamepangiwa vyumba vya kulala katika hoteli moja iliyoko maeneo ya Kitumbini.
Makundi yote mawili hayo yamekuwa katika mgogoro na mwajiri wao kwa muda mrefu sasa, huku mamlaka zinazohusika, ikiwemo Barrick yenyewe, Wizara ya Afya na Ustawi wa Jamii, Wizara ya Kazi na Ajira, Chama cha Wafanyakazi Migodini (Tamico) na Wakala wa Usalama na Afya Mahala pa Kazi (OSHA) wakiendelea kutupiana mpira.
Tayari baadhi ya wafanyakazi hao wa Barrick wanaopigania stahiki zao wamefungulia shauri mahakamani mwajiri wao huyo. Taarifa za kimahakama zinaonyesha kuwepo kwa kesi namba 116 ya mwaka 2012 iliyofunguliwa katika Mahakama Kuu ya Rufaa na wafanyakazi hao wanaodai haki zao, lakini bado haijaanza kusikilizwa.
Uchunguzi uliofanywa na Raia Mwema kwa wiki kadhaa sasa, umebaini kwamba Februari 27, mwaka huu, Rais Jakaya Kikwete alikutana na wadau wote hao wanaohusika na mgogoro huo na kuwaagiza wahakikishe wanayamaliza kwa mujibu wa sheria za ajira na hasa za migodini. 
Hata hivyo, pamoja na kikao hicho kudaiwa kutoa maelekezo kwa wadau na mamlaka hizo, ikiwa ni pamoja na kuwapima upya wafanyakazi wote wanaokabiliwa na maradhi mbalimbali walioko katika hoteli moja hiyo ya Dar es Salaam, lakini hadi sasa hakuna azimio hata moja lililotekelezwa, hali inayohatarisha uhai wa wagonjwa hao.
Katika danadana hiyo, Aprili 14, OSHA waliwaandikia barua Tamico yenye Kumb. Na.CD. 69/264/01/62, ikikukumbusha, pamoja na mambo mengine, utekelezaji wa upimaji afya upya wafanyakazi hao wa Barrick.
“Rejea uamuzi uliofikiwa katika kikao cha pamoja cha Rais Jakaya Kikwete na viongozi wa vyama vya wafanyakazi mnamo 27/2/ 2013, kuhusiana na wafanyakazi wa mgodi wa Barrick wanaohisiwa kuwa na magonjwa yatokanayo na kazi. Katika kikao hicho, iliamuliwa kwamba wafanyakazi hao wapimwe upya chini ya uhakiki wa Tamico,” inasema sehemu ya barua hiyo na kuongeza:
“Baada ya kikao na mwajiri Barrick Gold tarehe 4/4/2013. Mwajiri alihoji kuwa kwa vile alishagharamia upimaji afya huo, ni vema Tamico itoe ufafanuzi wa ni nani atakayelipia gharama hizo. Tafadhali tufafanulie ni hatua gani ambayo chama kimefikia katika kushughulikia hili.”
Nakala za barua hiyo ya OSHA kwa Katibu Mkuu wa Tamico, iliyosainiwa na Mtendaji Mkuu wake, Dk Akwilina Kayumba, zilipelekwa pia kwa Katibu Mkuu wa Tukta na Kamishna wa Kazi, Wizara ya Kazi na Ajira.
Hata hivyo, Katibu Mkuu wa Tamico, Hassan Ameir, alipoulizwa kuhusu utekelezaji wa yaliyomo katika barua hiyo ya Osha pamoja na maagizo ya kikao kilichokutana Ikulu chini ya Rais Kikwete, alisema: “Nani amekwambia tulikutana Ikulu na kupewa maagizo na Rais. Hili la wagonjwa, masuala yote yanakwenda vizuri chini ya uongozi wa Osha, na hili la waliofukuzwa sitazungumza lolote kwa sababu shauri hili liko mahakamani, tusubiri litoke mahamakani kwanza.”
Kwa upande wake, Mtendaji Mkuu wa Osha, alipoulizwa kuhusiana utekelezaji wa maazimio yaliyofikiwa katika kikao hicho cha Ikulu, pamoja na matokeo ya barua yake hiyo kwa Tamico, alisemaa: “Hatujawajahi kukaa kikao na Rais Ikulu. Ni katika kikao gani tumetakiwa kuwapima upya wafanyakazi wa Barrick? Kwanza huna haki ya kuandika chochote kuhusiana na wafanyakazi wa migodini, na ni marufuku kumwandika vibaya mtendaji wa Osha, muache.”


