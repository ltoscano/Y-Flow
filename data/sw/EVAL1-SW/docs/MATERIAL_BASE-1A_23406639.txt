IGP Mwema, hata wahalifu hutoa donge nono
Sep 05, 2013

NI dhahiri sasa kuwa Jeshi la Polisi Tanzania linapita katika moja ya vipindi vigumu katika historia yake kiutendaji. Hii inadhihirishwa na matukio kadhaa ya uhalifu ambayo taifa limeyashuhudia katika siku za hivi karibuni, mengine yakidaiwa kuratibiwa vizuri na baadhi ya askari polisi wenyewe.

Tumeshuhudia matukio mbalimbali ya uhalifu kama vile ujambazi, watu kuuana kwa kulipizana kisasi, watu kumwagiwa tindikali na mengineyo yakiongezeka kwa kasi. Biashara kadhaa haramu pia, ikiwemo inayopigiwa kelele hivi sasa ya dawa za kulevya, na nyinginezo kama vile utapeli wa kutumia simu, zikiendelea kutamalaki.

Kinacholeta wasiwasi na kusikitisha zaidi ni aina ya ushiriki wa Jeshi la Polisi, ama katika kupambana na matukio haya au katika kufanikisha matukio haya. Kisheria na kwa hali ya kawaida, Jeshi la Polisi kama chombo mahususi chenye jukumu la kulinda raia na mali zao lilitegemewa kutekeleza jukumu lake hili kwa kupambana na matukio haya, na si vinginevyo.

Lakini sasa inavyoonekana hali inazidi kuwa tofauti. Siupingi usemi kuwa katika msafara wa mamba na kenge wamo. Kwamba, katika kila taasisi, sehemu au chombo chochote hawakosi kuwemo wanaotenda kinyume cha malengo yaliyowekwa. Mantiki ya usemi huu ni kuwa, kama ambavyo mamba walivyo wakubwa kuliko kenge, ndivyo hivyo inatarajiwa kuwa waendao kinyume cha malengo yaliyowekwa (‘kenge’) inategemewa kuwa ni wachache kuliko walio katika mstari ulionyooka. Hata hivyo, kwa jeshi letu la polisi kadri siku zinavyoendelea inaonekana idadi ya ‘kenge’ inaongezeka mno.

Tumesikia askari polisi wakituhumiwa kushiriki kusafirisha shehena kubwa ya bangi huko Kagera. Wengine wamekamatwa wakituhumiwa kusafirisha shehena ya pembe za ndovu huko Kibaha. Wengine wamehusika kubambikizia watu kesi.

Kama hiyo haitoshi, wapo askari polisi waliotuhumiwa kuwapora mamilioni ya fedha majambazi waliokuwa wamezipora katika duka la kubadilishia fedha jijini Dar es Salaam miezi kadhaa iliyopita. Na hivi juzi tu tena kuna askari wanatuhumiwa kuratibu wizi wa fedha nyingi tu katika benki moja eneo la Kariakoo, Dar es Salaam.

Pamoja na Waziri wa Mambo ya Ndani kutangaza kuwafukuza kazi baadhi ya polisi kutokana na kuhusishwa katika baadhi ya matukio ya uhalifu na makosa mengine; huku Mkuu wa Jeshi la Polisi nchini, Inspekta Jenerali Said Mwema akitangaza mabadiliko kadhaa kwa viongozi wa jeshi hili, kashfa iliyoripotiwa na gazeti moja la kila siku kuhusu wizi uliofanyika katika Ofisi ya IGP Mwema, umeendelea kuonesha hamkani si shwari ndani ya jeshi hili.

Kwamba upanga wa dhahabu ambao ni mali ya Shirikisho la Wakuu wa Majeshi ya Polisi wan chi za Kusini mwa Afrika (SARPCCO), wenye uzito wa takribani kilo tatu na wenye thamani ya zaidi ya fedha za Tanzania Sh. milioni 600 uliokuwa umekabidhiwa kwa IGP Mwema, umeibwa ni kashfa na fedheha kubwa kwa mkuu huyu wa polisi na taifa kwa ujumla.

Imeelezwa kuwa IGP Mwema alikuwa amekabidhiwa upanga huo kama Mwenyekiti wa SARPCCO kwa kipindi cha mwaka mmoja (2012/2013), na hivyo ulipaswa kukabidhiwa kwa kiongozi wa Jeshi la Polisi wa nchi nyingine mwanachama wa shirikisho hilo anayeshika madaraka ya uenyekiti kwa kipindi kingine.

Wakati haya yakiendelea (uhalifu kuongezeka na idadi ya askari wanaotuhumiwa kushiriki katika uhalifu kuongezeka) Jeshi hili linaonekana kujikita na kuonekana kuweka kipaumebel cha iana yake katika mtindo wa kutangaza motisha (hasa motisha ya fedha, maarufu kama ‘donge nono’) kwa wale walio tayari kuwafichua wahalifu au kufanikisha kuzuia uhalifu kufanyika. 

Utaratibu wa kutoa motisha sio jambo geni. Sio tu kwa Jeshi la Polisi, motisha zimekuwa zikitolewa sehemu mbalimbali na kwa namna tofauti. Imezoeleka kuwa, hata katika ofisi mbalimbali wafanyakazi hupewa motisha kama vile kupandishwa vyeo, kupewa fedha taslimu kwa kutenda jambo jema ambavyo haikutarajiwa.

Hata hivyo, mtazamo wangu ni kuwa mtindo huu wa motisha kwa jinsi unavyoanza kutumika hivi sasa unachukua sura mpya ambayo inaleta tafsiri kuwa mbinu nyingine za kukamata wahalifu sasa hazifui dafu.

Katika matukio kadhaa, Jeshi la Polisi limetangaza ‘donge nono’ kwa yeyote atakayetoa taarifa muhimu za kufanikisha kutiwa mbaroni kwa wahalifu. Ahadi hizi zinahusisha kiasi cha mamilioni ya fedha za Kitanzania: kuanzia milioni 5 hadi 100.

Kwa mfano tukio la uporaji katika benki, Kariakoo jijini Dar es Salaam, imetangazwa kuwa yeyote atakayefanikisha kukamatwa kwa wahusika atazawadiwa Sh100 milioni. Kiasi kikubwa cha fedha pia kimetangazwa kwa atakayefanikisha kukamatwa kwa waliohusika katika matukio kama vile kurushwa kwa bomu kanisani kule Arusha, kuwamwagia tindikali wasichana wawili raia wa Uingereza na mengineyo.


