
Wachuuzi waandamana wakilalamikia ada za juu
Na MWANGI MUIRURI
WACHUUZI katika soko la Kutus, Kaunti ya Kirinyaga jana waliandamana wakipinga nyongeza ya asilimia 100 ya ada inayonuiwa kutekelezwa na serikali hiyo.
Waliteta kuwa hawakuhusishwa katika maamuzi ya nyongeza hizo na wakamtaka gavana wao Bw Joseph Ndathi kufuata Katiba inayopendekeza ushirikishi wa umma katika maamuzi muhimu.
Msemaji wa wachuuzi hao Bo Annette Murugi alisema kuwa hali ngumu ya maisha kufuatia kuzorota kwa uchumi kumesambaratisha biashara na hakuna vile wanaweza kumudu gharama za nyongeza kwa ushuru. 
Alisema kuwa nyongeza hiyo ililenga kuongeza ada kwa wachuuzi wa kiwango cha chini ambao walitakiwa kulipa Sh20 kutoka Sh10 zilizokuwa zikilipiwa nafasi za mauzo katika soko hilo.
“Tunamtaka Bw Ndathi aelewe kuwa hatutalipa ada hizo mpya. Ni aidha atafute pesa kwingine au atoe kwa mfuko wake. Sisi tutalipa Sh10 na ikiwa hatazipokea, basi akae bila pesa,” akasema. Haya yalijiri huku Kaunti hiyo ikijipata katika ugumu wa kutafuta pesa za kufadhili Sh9 bilioni za kuziba upungufu wa bajeti yao ya Sh12bn.
Kwa sasa, Kaunti hiyo iko katika harakati za kuandaa mikutano na umma ili kutafuta idhini yao katika makadirio ya bajeti ya 2014/15 na ambayo inatarajiwa kuandaliwa mwezi ujao.


