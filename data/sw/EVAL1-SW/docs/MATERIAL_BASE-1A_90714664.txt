
Vitisho havifuti umasikini wetu Jul 19, 2012

HATUKUBALIANI na mwenendo wa kisiasa nchini, na hasa kile kinachodaiwa kuwa ni vitisho kwa baadhi ya viongozi wa kisiasa na hata makundi mengine ya kijamii.
Jumatatu wiki hii, kwa mara nyingine, imekuwa siku ya mwendelezo wa taarifa za vitisho dhidi ya baadhi ya viongozi kama ilivyo siku nyingine kadhaa zilizotangulia.
Katika siku hizo kadhaa zilizotangulia, baadhi ya viongozi wa Chama cha Demokrasia na Maendeleo (CHADEMA), akiwamo Mwenyekiti wa chama hicho, Freeman Mbowe, aliwaeleza waandishi wa habari kuwa baadhi ya viongozi wenzake, Katibu Mkuu wa CHADEMA, Dk. Wilbroad Slaa na Mbunge wa Ubungo, John Mnyika, wanawindwa ili kuuawa. 
Mbowe na wenzake waliwatuhumu baadhi ya maofisa wa serikali kuhusika katika mpango huo wa mauaji. Wapo waliotilia shaka usahihi wa taarifa hizo za viongozi wa CHADEMA, lakini pamoja na shaka hiyo kwao, ukweli unabaki pale pale kwamba vitisho vya aina yoyote, iwe vitisho halisi au vinginevyo si jambo la kufurahia nchini. Ni jambo la kulaani.
Wakati taarifa hizo zikiwa ‘hazijapoa’ mapema wiki hii bungeni mjini Dodoma, Mbunge wa Iramba Magharibi, Mwigulu Nchemba, alitoa madai mazito kwamba baadhi ya wabunge wa CHADEMA wamemtumia ujumbe mfupi wa simu kumtishia maisha, kutokana na kile kinachoelezwa umakini wake katika kukosoa hoja za Kambi Rasmi ya Upinzani Bungeni.
Ujumbe huo wa vitisho umeonyeshwa kwa baadhi ya waandishi wa habari mjini Dodoma. Imeelezwa kwamba, ingawa taarifa hizo za vitisho zinaendelea kuchunguzwa polisi lakini uchunguzi wa awali umewabaini baadhi ya wabunge.
Lakini zaidi ya hapo, Waziri wa Nchi, Ofisi ya Makamu wa Rais (Mazingira), Dk. Terezya Huvisa, naye amedai kutishwa kutokana na uamuzi wake wa kusimamia ubomoaji nyumba zilizojengwa kando ya fukwe za Bahari ya Hindi, kinyume cha sheria ya mazingira.
Mlolongo huu wa vitisho ni mwendelezo wa taarifa alizopata kuzitoa Waziri wa Afrika Mashariki, Samuel Sitta, ambaye pia alitaja viongozi wenzake wanaotishiwa.
Sitta amewahi kuwataja viongozi wenzake kuwa Waziri wa sasa wa Uchukuzi, Dk.
Harrison Mwakyembe na Waziri wa Mambo ya Nje na Ushirikiano wa Kimataifa, Bernard Membe, pamoja na Waziri, Profesa Mark Mwandosya.
Kwa ujumla kutishia uhai wa mtu si tu ni kosa kisheria, lakini pia ni utovu wa maadili na hasa tukizingatia kuwa, mfumo wa kiutawala nchini bado angalau unatoa fursa kwa haki kutendeka kwa yeyote, kupitia Mahakama.
Hatuamini kwamba, eti sasa viongozi wetu tena ngazi ya wabunge kwa mfano, wamefikia hatua ya kutishiana maisha licha ya wao wenyewe kuhusika kutunga sheria za kiutawala nchini.
Tunapinga tabia hii ya hovyo, isiyofanana na Wa tanzania ambao historia yao imetawaliwa na harakati za kudai na kupigania amani na utulivu pamoja na usawa kwa wote, si tu ndani ya nchi yao bali hata nchi nyingine za Afrika.
Wa tanzania wa “kawaida” ambao wanasiasa wengi wamekuwa wakijinadi kuwatetea, bila shaka hawahitaji viongozi wanaotishiana maisha, bali wanahitaji viongozi wenye busara na wanaoheshimu misingi ya utawala wa sheria.
Wito wetu kwa Wa tanzania ni kwamba, viongozi wasio na busara wala uzalendo tusikubali watuburuze kuelekea kule tusikotaka kwenda kama taifa. Kwa maana hiyo, wahusika wote katika wimbi hili jipya la kutishiana maisha wachukuliwe hatua kali, baada ya uchunguzi wa kina.
Hatuungi mkono mhusika yeyote kuonewa kwa sababu zozote zile, iwe kwa sababu ya msimamo wake wa kiitikadi au misimamo wake katika masuala mbalimbali yanayohusu utawala wa nchi. Tunasisitiza uchunguzi wa kina kwa wahusika na hatua zinazostahili zichukuliwe kwa mujibu wa sheria.


