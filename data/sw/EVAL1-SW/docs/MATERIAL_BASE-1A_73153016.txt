
Vipusa wa Sekondari ya Bumala ni mwiba kwa adui
Na ISAAC MAKOKHA
takribani miongo miwili sasa timu hii ikitamba, bado ni wembe kwa mahasimu wake mashindanoni, huku ikiwa kielelezo kwa timu nyinginezo kwenye fani ya soka mkoani.
Hii ni timu ya soka ya wasichana ya Shule ya Upili ya Bumala A, ambayo iliasisiwa mnamo 1998 chini ya mkufufunzi, Ernest Acholla.
Mwaka mmoja tu baada ya kuasisiwa rasmi, kikosi hiki cha kinadada kilidhihirisha wazi kuwa kina vipaji vya kusakata kabumbu, kiliposhiriki na kuibuka na matokeo mazuri kwenye mashindano ya shule za upili msimu wake wa kwanza.
Mwaka huo timu hii ilibeba kombe la Wilaya ya Busia.
Kwenye mechi hiyo ya fainali ambayo iliandaliwa katika uwanja wa Busia Polytechnic, Bulama iliadhibu timu ya soka ya Kocholia 3-2.
Mbali na kutawazwa malkia wa wilaya mwaka huo, kikosi hicho pia kilitangazwa kuwa katika nafasi ya pili kati ya timu ambazo zilidumisha nidhamu msimu huo kwenye viwango vya wilaya. Matokeo ya msimu huo yaliiletea Bumala sifa tele na ukawa mwanzo wa mafanikio yake kwenye mashindano ya shule za upili.
Kwa muda wa miaka 16 iliyopita timu hiyo imefanikiwa kushiriki mashindano ya shule za upili kwa mara kumi na nne mtawalia, wakati ambapo imebeba kombe la wilaya kwa mara nne, moja la kaunti katika miaka ya hivi majuzi, huku ikifuzu daraja la mkoa kwa mara tatu.
Mbali na kuweka rekodi ya mashindano ya shule, Bumala A, pia ni miongoni mwa timu maarufu ambazo zinatesa uga kwenye mashindano mengineyo ya soka mkoani Magharibi.
Timu hii ya wasichana ilihifadhi taji la Busia Opens mwaka jana baada ya kupokonywa taji hilo miaka miwili iliyopita, wakati ilipokuwa imetawala kwa misimu miwili mtawalia awali.
Ilitwa taji hilo kwa mara ya kwanza mnamo 2005 huku ikilipoteza msimu uliofuatia kabla ya kuhifadhi tena mnamo 2011-2012.
Mashindano mengine ni pamoja na lile la Marachi West Youth Tournament ambalo timu hii ya shule imewahi kushiriki kwa misimu mitatu na kutawazwa bingwa wake mara moja.
Kikokosi hiki kimebeba wachezaji walio na weledi katika kusakata kabumbu ambao wanafanya timu hiyo kutambulika na kusifika kote mkoani. Wengi wa wachezaji hawa wamewahi kutuzwa kwenye mashindano mbalimbali kutokana na ujuzi walio nao kwenye fani hii.
Mnamo 2008 aliyekuwa mshambuliaji matata wa kikosi hiki, Lilian Auma alituzwa taji kwa jina Imara Super Star na aliyekuwa mdhamini wa kombe la Pamba Soccer, Kennedy Pamba baada ya straika huyo kuibuka mfungaji bora wa msimu huo wakati alipofunga mabao saba kufikia fainali. 


