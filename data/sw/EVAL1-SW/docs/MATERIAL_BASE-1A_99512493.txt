
Yanga ‘yaichinja’Mbeya City Taifa

May 2, 2014

MABINGWA wa Ligi Kuu Tanzania Bara Yanga, jana waliionjesha, Mbeya City machungu ya kufungwa baada ya kuifunga bao 1-0 katika mechi kali ya Ligi Kuu iliyochezwa Uwanja wa Taifa, Dar es Salaam. Matokeo hayo, Yanga inaendelea kushika nafasi ya pili ikiwa na pointi 35 nyuma ya Azam FC ambayo jana iliifunga Kagera Sugar mabao 4-0 katika mechi ya ligi hiyo iliyochezwa Uwanja wa Azam Complex, Dar es Salaam huku Mbeya City nayo ikibaki nafasi ya tatu kwa kuwa na pointi 31
Timu hiyo ya Mbeya ambayo ndiyo mechi yake ya kwanza kufungwa tangu kuanza kwa ligi hiyo, hivyo kwa kipigo hicho ina maana kwamba Yanga imevunja mwiko wa kutokufungwa. Mpira ulianza kwa timu zote kushambuliana kwa kasi ambapo dakika ya kwanza, Simon Msuva alikosa bao la wazi baada ya kupokea krosi kutoka kwa Oscar Joshua, lakini shuti lake likatoka nje. Dakika ya tisa, Msuva aliikosesha tena Yanga bao baada ya kuwatoka vizuri mabeki wa Mbeya City, lakini shuti lake likadakwa na kipa David Barhani. Yanga ililiandama lango la Mbeya City ambapo dakika ya 13, Frank Domayo alikosa bao baada ya kuachia shuti kali lililodakwa na kipa Barhani. Dakika ya 15, Mrisho Ngassa aliiandikia Yanga bao ambaye alitumia makosa ya mabeki wa Mbeya City kujichanganya baada ya mpira uliopigwa na David Luhende. Mbeya City ilicharuka katika lango la Yanga dakika ya 24 lakini mshambuliaji wake, Mwegane Yeya aliyepokea pasi ya Deus Kaseke lakini alikosa bao baada ya kupiga mpira wa kichwa uliopaa juu ya lango. Dakika ya 31 Mbeya City walikosa tena bao la wazi baada ya Peter Mapunda, kuwatoka mabeki wa Yanga lakini shuti lake likapanguliwa na kipa, Deogratius Mushi ‘Dida’. Kipindi cha pili Mbeya City ilipata pigo dakika ya 47 ambapo mchezaji wake, Steven Mazanda kupewa kadi nyekundu na mwamuzi, Abdallah Kambuzi wa Shinyanga baada ya kuunawa mpira. Yanga ilikosa bao dakika ya 57 kupitia kwa Msuva ambaye alipokea pasi ya Ngassa, lakini akiwa peke yake na wavu akapiga shuti pembeni ya lango. Dakika ya 20 Yanga ilikosa mabao mengi ya wazi kutokana na washambuliaji wake kutokuwa makini kuingiza mpira kimiani. Mara baada ya mechi hiyo kumalizika mchezaji wa Yanga, Shaban Kondo alipelekwa kituo cha Polisi Chang’ombe kwa madai ya kumtolea mwamuzi lugha chafu.


