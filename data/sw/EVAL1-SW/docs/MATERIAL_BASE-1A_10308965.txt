"•Ezala• mwăsí tŏ mobáli, óyo wâná tosɛ́ngí na bínó băna ba bísó ba sika, bósálaka mánsɔ na bolámu, mpɔ̂ sɔ́kí bomíkɛ́ngɛ́lí tɛ̂, makambo míngi makobébisaka mabála makokí kokwéla bínó. Tolingí mabála ma bínó băna ba bísó ba sika, mákúfaka na ntína ya makambo míngi ya nsɔ́ni tŏ pámbapámba tɛ̂. Ekokí mabé ma libála máyébana epái ya bato basúsu tɛ̂, sé káti ya bínó míbalé, mwăsí na mobáli."

Makambo mâná mánsɔ, Bolúmbú azalí sé komáyóka, mpé azalí sé kofánda nyɛ̂. Mánsɔ mâná mazalí sé kopésa Bolúmbú nzelá elámu ndéngé níni asɛ́ngɛ́li kofánda káti ya libála lya yĕ. Maloba ma mamá Baliya makɔ́tɛ́lí elɛngɛ́ mwăsí Bolúmbú káti ya motéma kínô bɔngɔ́.

Mbala mɔ̆kɔ́, bayókí sé mbonda ebɛ́tɛ́mí putu putu. Makambo, pɔ́ndɔ́ wa maswâ awéí mpenzá kowá na kobɛ́tɛ mbonda. Kapiténi Etuwe mpé afungólí ladió ya maswâ, mpé alobí, "Tozalí koleka na mangɛ́ngɛ́ngɛ́. Bóbína malámu, bato bayéí sika na Kinshásá. Bósepelisa Mangɛ́ngɛ́ngɛ́."

Mamá Baliya atɛ́lɛ́mí sé na mbala mɔ̆kɔ́ na ebóngá. Abandí sé koyémba, "Mangɛ́ngɛ́ngɛ́ɛɛɛ>"

Bánsɔ bayambí, "Mangɛ́ngɛ́ngɛ́ɛɛɛ>..."

Nzémbo ekamátání bipái na bipái. Moto na moto akoyémba sé ndéngé elingí yĕ. Moto na moto akobɛ́tɛ sé mabɔ́kɔ ndéngé ekokí yĕ.

Maswâ malekí Mangɛ́ngɛ́ngɛ́. Bato basúsu balálákí balongwí na mpɔngí. Basúsu batíkálí sé káti ya mpɔngí.

Elɛngɛ́ mwâsí Bolúmbú, emɔ́nákí yĕ mánsɔ mâná masálémí na boleki Mangɛ́ngɛ́ngɛ́ akámwí sé kokámwa, ndéngé makambo masálémí na Mangɛ́ngɛ́ngɛ́. Atúní mpé mamá Baliya ntína níni basálaka bôngó.

Mamá Baliya mpé amóyánólí te, "Mangɛ́ngɛ́ngɛ́, ezalí likambo ya lɛlɔ́ tɛ̂. Ezalí likambo lisálémáká útá kala. Ntángo ínsɔ sɔ́kí maswâ makómí wâná esɛ́ngɛ́lí sé te likambo ya Mangɛ́ngɛ́ngɛ́ líbima. Oyéba na bolámu te Mangɛ́ngɛ́ngɛ́ ezalí esíká eye monama mwa Kinshásá mozalaka. Sɔ́kí olingí ókóma na maláli káti ya Kinshásá tɛ̂, osɛ́ngɛ́lí sé óbína. Sɔ́kí obíní tɛ̂, bwáká atá mwá séngi, bôngó ndé obíkí. Sɔ́kí osálí elɔ́kɔ mɔ̆kɔ́ tɛ̂, nzóto ya yɔ', ntángo okokóma na Kinshásá, ekozala mikɔlɔ mínsɔ sé pási pási. Mangɛ́ngɛ́ngɛ́ ezalí esíká ya nsɔ́mɔ míngi mpenzá. Sɔ́kí otálákí malámu, ndé omɔ́nákí mɔ́tɔ ngɛlíngɛlí mwa monama mozalí kopeláká wâná. Lokóla mpé masoló ma Mangɛ́ngɛ́ngɛ́ makopésaka nsɔ́mɔ míngi káti ya butú, tótíka mangó."