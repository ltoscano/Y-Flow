
Mabadiliko ya Makatibu Wakuu kuibua mengi May 31, 2012

MABADILIKO ya watendaji serikalini yaliyofanywa na Rais Jakaya Kikwete, yameelezwa kuwa yataibua zaidi mjadala kutokana na baadhi ya wateuliwa kuwa na mahusiano yenye shaka, Raia Mwema limeelezwa.
Baadhi ya watendaji ndani ya serikali wakiwamo wale ambao wamekuwa wakifanya kazi na walioteuliwa ama kubadilishwa nafasi zao, wamesema mabadiliko hayo yanaashiria mwangi mkubwa serikalini hapo baadaye. 
Miongoni mwa waliozungumza Raia Mwema, kuhusiana na mabadiliko hayo ni pamoja na watumishi wa Wizara ya Mambo ya Ndani na taasisi zake, watumishi na maofisa wa Wizara ya Nishati na Madini na baadhi ya watendaji serikalini kutoka idara nyeti.
Sehemu kubwa ya watumishi hao wameonyesha kutoridhishwa kwao na mabadiliko yaliyofanywa na Rais Kikwete, japo sababu zao zimetofautiana kwa wengine kuona kwamba waliwahitaji walioondolewa na wengine kuona kwamba waliohamishwa walihitaji kupumzika.
Kuhamishwa kwa aliyekuwa Katibu Mkuu Wizara ya Mambo ya Ndani, Patrick Rutabanzibwa kwenda Wizara ya Ardhi na Maendeleo ya Makazi, kumechukuliwa kama mkanganyiko katika uteuzi wa Rais Kikwete, kutokana na kuingia wizara hiyo akitokea Wizara ya Maji.
Ofisa mmoja mwandamizi katika moja ya taasisi iliyo chini ya Wizara ya Mambo ya Ndani, ameliambia Raia Mwema kwamba, uamuzi wa kumhamisha Rutabanzibwa, unaweza kuwa umetokana na mahusiano na Waziri wake Laurence Masha, yaliyoonekana kuathiri utendaji kazi wake.
Hata hivyo, ofisa huyo alionekana kuwa makini kuzungumzia undani wa mahusiano hayo lakini aligusia mradi wa vitambulisho vya taifa ambao wizara hiyo imekuwa ikionekana kutoa taarifa zilizoibua mjadala na malumbano katika jamii.
“Unajua mradi wa vitambulisho umeivuruga sana wizara na kwa kweli wizara yetu haina bahati, katibu mkuu aliyeondoka hakuwa amejipanga akaondolewa na huyu naye amekuja hata hajazoea naye ameondolewa, lakini huu mradi wa vitambulisho umewakoroga sana,” alisema.
Pamoja na mradi wa vitambulisho, Rutabanzibwa amekuwa akitajwa katika masuala mazito ikiwa ni pamoja na kuwa mmoja wa wakurugenzi wa kampuni tata ya Meremeta Gold Limited, ambayo inahusishwa na uchotaji wa zaidi ya Sh bilioni 155 za Benki Kuu ya Tanzania (BoT).
Pamoja na kuwa Rutabanzibwa alielezwa kuwa mmoja wa Wa tanzania wachache waliokataa rushwa ya kampuni ya Independent Power Limited (IPTL) iliyoingia mkataba tata na serikali wa kuzalisha umeme, bado kuna watumishi serikalini wanaosema kwamba anahusika kwa kiasi kikubwa na matatizo yaliyojitokeza katika mkataba huo.
Uteuzi mwingine uliohojiwa na baadhi ya watumishi serikalini ni wa Prosper Mbena kuwa Katibu wa Rais kuchukua nafasi ya David Jairo, kwa maelezo kwamba ofisa huyo wa serikali kabla ya kwenda kuwa Msaidizi wa Katibu wa Baraza la Mawaziri, alifanya kazi Hazina katika kitengo ambacho kilihusika na utoaji wa fedha za Commodity Import Support (CIS) ambazo hadi sasa zina utata mkubwa.
Mbena anatajwa pia kuwa alikuwa na nia ya kutaka kuwania ubunge jimbo la Matombo, Morogoro kupitia Chama cha Mapinduzi (CCM) wilaya ya Morogoro Vijijini, dhamira ambayo bila shaka itakuwa imekatishwa na uteuzi huo.
Uteuzi wa Jairo kwenda Wizara ya Nishati na Madini umeelezwa kuwa na malengo maalumu kutokana na ukaribu wa ofisa huyo na Ikulu, ikizingatiwa wizara hiyo sasa imekumbwa na misukosuko mingi ikiwamo ya ukosefu wa umeme wa kutosha na utata katika manunuzi ya mitambo.
Pamoja na kusifiwa kuwa mtu mwenye msimamo na mwenye kufuata maadili, Jairo ameelezwa na watendaji serikalini kwamba anaweza kuwa amepelekwa kutekeleza maelekezo maalumu ya Rais Kikwete katika kutatua matatizo yanayoikabili wizara hiyo na mashirika yake.
“Tujiandae na kishindo kutoka Wizara ya Nishati na Madini kuhusiana na masuala nyeti ikiwamo yanayohusu mgawo wa umeme, masuala ya madini na mafuta. Jairo anaenda pale kutekeleza maelekezo maalumu ya bwana mkubwa (Rais),” anasema ofisa mwingine wa serikalini.
Jairo anatajwa kuwahi kufanya kazi Wizara ya Nishati na Madini akifanya kazi na Rais Kikwete alipokuwa wizara hiyo, jambo linaloongeza uzito wa hoja ya kwenda kufanya ‘kazi maalumu.’ Jairo anachukua nafasi ya Athur Mwakapugi ambaye pamoja na kukaribia umri wa kustaafu, mzimu wa mkataba tata wa mradi wa umeme wa dharura wa Richmond bado unamsumbua.
Baadhi ya watendaji wanasema Mwakapugi huenda akakumbana na yaliyomkuta aliyekuwa Katibu Mkuu wa Wizara ya Fedha, Gray Mgonja, aliyejikuta akifikishwa mahakamani baada ya kustaafu.
Uteuzi wa mwanasheria Sazi Salula kutoka Wizara ya Sheria na Mambo ya Katiba, kwenda kuwa Katibu Mkuu Wizara ya Mambo ya Nje na Ushirikiano wa Kimataifa, kumeelezwa kulenga kuboresha mijadala ya mikataba ya kimataifa, lakini historia yake ndani ya Ofisi ya Mwanasheria Mkuu imehojiwa.
Maofisa wa Wizara ya Sheria na Katiba, wameeleza kwamba Salula alitajwa kuwa mmoja wa watu waliokuwa wachukue nafasi ya Mwanasheria Mkuu wa Serikali baada ya kustaafu kwa Johnson Mwanyika, lakini kukawa na baadhi ya walioonyesha kutoridhika naye kuchukua wadhifa huo kabla ya kuteuliwa kwenda Mambo ya Nje.
Wengine walioteuliwa ni Mbarak Abdulwakil kwenda kuwa Katibu Mkuu Wizara ya Mambo ya Ndani akitokea Ofisi ya Makamu wa Rais, alikokuwa Naibu Katibu Mkuu na Christopher Sayi aliyepanda kutoka Naibu Katibu Mkuu kuwa Katibu Mkuu Wizara ya Maji na Umwagiliaji, uteuzi ambao haukuhojiwa sana kutokana na wateuliwa hao kutojulikana sana.
Imeelezwa kwamba uteuzi wa Sethi Kamuhanda kwenda kuwa Katibu Mkuu wa Wizara ya Habari, Utamaduni na Michezo, kumelenga kuimarisha usimamizi wa sekta ya habari kutokana na mtendaji huyo kuwahi kuongeza gazeti la serikali la Daily News. Kabla ya uteuzi huo Kamuhanda alikuwa Naibu Katibu Mkuu, Wizara ya Mambo ya Nje na Ushirikiano wa Kimataifa.
Kamuhanda amechukua nafasi Dk. Florence Turuka ambaye anahamishiwa Wizara ya Mawasiliano, Sayansi na Teknolojia kama Katibu Mkuu akichukua nafasi ya Dk.
Naomi Katunzi, ambaye anamaliza mkataba wake wa utumishi wa Serikali mwezi ujao, Novemba, 2009.


