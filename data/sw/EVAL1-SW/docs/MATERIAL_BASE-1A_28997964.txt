Amani itarejea Misri kwa nguvu ya umma?
Aug 31, 2013 by Raia Mwema in Habari

KWANZA nitoe pongezi kwa mwanasafu wa gazeti hili, Ahmad Rajab, kwa makala yake niliyoisoma katika Gazeti la Raia Mwema, la Agosti 21-27, yenye kichwa cha habari: Mabavu ya majeshi hayawezi kutuletea kheri. Aidha naikariri dua aliyoiomba kwamba Mungu atuvue salama, atupishe mbali na hayo (yanayotokea Misri).

Tangu Julai 3 mpaka leo hii, watu wenye akili timamu na zilizo huru, wanaisikitikia Misri kwa yaliyotokea na yanayoendelea kutokea huko. Mauaji ya raia yamekithiri na tena yamekuwa ya wazi, mauaji ambayo yamewaacha Wamisri wakiwa wamegawika makundi matatu makuu. Kundi linalompinga Mohamed Mursi; rais aliyeondolewa madarakani na jeshi, kundi linalomuunga mkono Mursi na kundi pekee linaloundwa na jeshi. Aidha kumekithiri kamata kamata ya viongozi wa siasa, hususan wale viongozi wa kilichokuwa chama tawala. Viongozi waliochaguliwa kwa kura za wananchi wamekuwa mahabusu, wako gerezani na wale ambao hawakuchaguliwa ndio sasa wanaoshika hatamu za serikali.

Kihistoria, Misri ni nchi ya karne nyingi sana zilizopita. Nchi iliyokuwepo tangu zama na Nabii Ibrahim (a.s.) kabla hajahamia Hijazi (Saudi Arabia ya leo) na kujenga Al-Ka’aba katika mji mtakatifu wa Makka. Nchi inayotajika tangu zama za Nabii Yaaqubu na mwanawe Nabii Yusuf (a.s.). Baada ya karne nyingi na baada ya kuondoka ulimwenguni kwa Bwana Mtume (s.a.w.) na maswahaba wake, Misri ilikuwa ni ngome ya elimu kwa baraka ya Chuo Kikuu cha Al-Azhar ambacho ni chuo kikubwa na kikongwe katika ulimwengu wa Kiislamu. Si rahisi leo kwenda nchi yoyote bila ya kumkuta japo mtu mmoja tu ambaye alipata kuhitimu katika chuo kikuu hicho.

Mwaka 1956 Misri ilionyesha ushujaa mkubwa miongoni mwa nchi za Kiafrika, wakati wa utawala wa Rais Gamal Abdu Nasser kwa kuutaifisha mfereji wa Suez na kushinda katika vita dhidi ya Uingereza na Ufaransa. Misri ya zama za Rais Nasser ilikuwa ni tishio mbele ya serikali ya kizayuni ya Israel, kwani Rais Nasser alikuwa ni simba wa pekee aliyeweza kunguruma katika ulimwengu wa kiarabu. Kwa upande wetu Tanzania kama nchi na Waislamu kama wananchi wa Tanzania, ni dhulma kubwa kusahau misaada ya nchi ya Misri katika kipindi cha Rais huyo. Idhaa ya Redio ya Kiswahili iliyokuwa ikirusha matangazo yake kutokea jijini Cairo, chini ya mtangazaji marehemu Ahmad Rashad Ali na wenzake, ilikuwa ni chachu ya kutuhamasisha katika madai yetu ya kutaka uhuru wetu kutoka kwa wakoloni. Baada ya Uhuru, mara nyingi tulikuwa tukiwaona madaktari kutoka Misri na hata waalimu waliofundisha katika shule zetu za sekondari na katika misikiti na madrasa za Kiislamu. 

Misri baada ya mapinduzi ya 1952 na Gamal Abde Nasser kushika hatamu za uongozi wa nchi hiyo, kulikuwa na upinzani mkubwa baina ya Serikali ya Nasser na chama cha udugu wa Kiislamu (Ikhwanul-Muslimiina), kilichokuwa kikiongozwa na marehemu Sayyid Qutbu. Wawili hawa; Rais Nasser na Qutbu walikuwa wakitofautiana katika mambo mengi, lakini katika vita dhidi ya uzayuni walikuwa ni wamoja wakimkabili adui yao kwa nguvu moja.

Nyota mbaya iliielekea Misri miaka ya 1963 – 1967, ndani ya kipindi hiki cha miaka mitano na nusu hivi, nuhusi kubwa iliiangukia nchi hii yenye historia kongwe, nchi ya Msiri. Hayo yalijiri baada ya kuzidi kwa uhasama baina Rais Gamal Abde Nasser na Sayyid Qutbu, uhasama ulisababisha kuuawa kwa kiongozi huyo wa chama cha Ikhwanul-Muslimiina na kusambaratishwa kwa harakati za chama hicho. Na jingine ni kushtadi kwa hali ya uhasama baina ya Misri na Israili, hali iliyozilamisha nchi mbili hizi kuingia katika vita vikali. Misri ilipata hasara kubwa katika vita hivi kwa sababu ya khiana iliyofanywa na viongozi wa ngazi ya juu katika jeshi la nchi hiyo.

Siwezi kusema kuwa wanajeshi wa Misri khiana ndio sifa yao, lakini historia inaonyesha kwamba si jambo la muhali kwao kumfanyia khiana Rais wao na kuufanyia khiana umma uliowaamini na kuwapa dhamana ya kulilinda taifa lao.
Kwani haya yaliyofanywa na Jenerali Abul-Fattahi Sissi, siku ya Jumatano ya Julai 3, hayako mbali na yale yaliyofanywa na Jenerali Abdul-Hakiim Amir na wenzake dhidi ya Gamal Abdel Nasser wakati huo.

Jenerali Sissi amechukua ahadi kubwa kwa Wamisri kwa kudai kutangaza ramani ya njia itakayoipelekea Misri katika mustakabali mzuri. Ameipindua serikali halali ya Muhammad Mursi, serikali iliyochaguliwa na umma kupitia uchaguzi huru, kwa madai ya kutaka kuleta serikali nyingine ya kiraia na ya kidemokrasia dhidi ya serikali hiyo ya Mursi aliyodai ina malengo ya ugaidi na udini. Wamisri wamekaa mkao wa kusubiri kwa hamu serikali hiyo iliyoahidiwa na Jenerali Sissi, vinginevyo nguvu ya umma itaibuka tena kwa nguvu kubwa kuliko nguvu ya umma ya Januari 25, iliyomng’oa Husni Mubarak madarakani.


