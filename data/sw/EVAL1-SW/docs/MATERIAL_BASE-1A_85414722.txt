
Bado tuna jeuri ya kusifia Mapinduzi?
Jun 01, 2012

JANA tena Wa tanzania walipata off. Kama kawaida, kila inapofika Januari 12, Wa tanzania wote hupata fursa ya kupumzika ili kuadhimisha siku ya Mapinduzi ya Zanzibar ya Mwaka 1964. Kwa kawaida Wa tanzania wana njia mbalimbali za kusherehekea sikukuu yoyote inayokuja mbele yao.

Na madhali kwa kiasi kikubwa tumekwisha kuzoea kufanya mambo kwa mazoea basi hata jinsi tunavyosherehekea sikukuu zetu ni kwa mazoea yale yale.

Kwa vile sikukuu zote huwahusu Wa tanzania wote, inatokea pia kwamba hata uadhimishaji wao huishia kufanana. Mtanzania atakaribisha Mwaka Mpya kwa staili ya kuamka, kwenda shamba, kurudi nyumbani, kula chakula, kwenda kustarehe na kurudi nyumbani usiku akiwa amejichokea kimwili na kimfuko.

Na sikukuu zote zitakazofuata katika mwaka, zikiwamo Mapinduzi, Valentino, Maulid, Pasaka, Karume Day, Siku ya Wajinga, May 1, Sabasaba, Nanenane, Idd El Fitr, Mashujaa, Nyerere Day, Idd El Haj, Uhuru na Krismasi, ‘zitaadhimishwa’ kwa mazoea kama ilivyo kawaida.

Ukiachia tofauti inayokuwapo katika zile sikukuu za kidini, staili ya maadhimisho ya sikukuu zote za mwaka huwa haitofautiani sana. Huwa ni siku ya off. Zipo taasisi mbalimbali ambazo hutoa mikopo katika baadhi ya sikukuu.
Mara nyingi taasisi ninazozifahamu hutoa mikopo ya Iddi na Krismasi. Kwa mantiki hiyo – na hasa ukizingatia ugumu wa maisha wanaokuwa nao wafanyakazi, watokwa jasho na walalahoi – mikopo ya sikuku zile huwa na maana kubwa sana.

Na – kwa mwendelezo – hata sikukuu zenyewe huwa na maana kubwa kwa waumini wote. Wakristo watajiandikisha pia kupata mkopo wa Iddi na Waislamu kadhalika watajiandikisha kuchukua mkopo wa Krismasi. Hii haina maana kwamba mikopo ile ni kwa ajili tu ya kuwawezesha kununua kuku wa sherehe na viburudisho vingine, ni mtaji wa kupunguzia makali ya maisha.

Kwa hiyo Wa tanzania wengi – wale wanaofanya kazi na kunufaika na off au na mikopo ya sikukuu – hawawezi kuzithamini sana sikukuu nyingine za mwaka mbali na zile wanazopata mikopo.

Ni dhahiri kwamba ukiwauliza watu wengi waliopata off jana kwamba Tanzania ilikuwa inaadhimisha nini hawawezi kutoa jibu fasaha lililokamilika kuhusu umuhimu wa Januari 12.

Vyombo vya habari vimejitahidi sana kuchapisha makala na picha zinazoelimisha umma kuhusu historia ya Mapinduzi. Kila mwaka vyombo karibu vyote vya habari hufanya hivyo na mara nyingi tumeona hata makala zilizohoji masuala ya msingi kabisa kuhusu mapinduzi.

Kwa mfano zipo makala ambazo kila mwaka zimejaribu kuhoji kuhusu ushiriki, nafasi na hatma ya Jenerali Okello ambaye karibu katika kila picha muhimu yeye ndiye aliyeonekana kama kiongozi wa mapinduzi yale. Na kwa bahati mbaya bado hawajajitokeza wahusika ambao wameweza kutoa majibu yanayoweza kufumbua fumbo la Okello kwa ufasaha wa kuhitimisha mjadala.

Kwa hakika, makala nyingi zimejitahidi – na kufanikiwa – kubaki katika historia. Lakini huenda sikukuu hii ya Januari 12 inatakiwa sasa itupatie fursa sisi tunaoishi leo kuupindua ujinga wetu wa kutokujua kilichotokea Januari 12, 1964, ili basi tuweze kuyaenzi Mapinduzi yale kwa hadhi inayostahiki.

Kwamba hata tusipopewa mkopo wa siku ya Mapinduzi kwa ajili ya kupikia pilau na kujisikia raha ya kupindua, bado tuishi tukiyathamini mapinduzi yale kila sekunde, dakika, saa, wiki, mwezi na mwaka tunaokuwa tunaishi.

Lakini ili tuyathamini Mapinduzi, haitoshi tu kujua kilichotokea 1964. Iko haja pia ya kujua kile hasa kilichowasukuma wapinduaji kuthubutu kuchukua hatua nzito na za hatari kama walizochukua. Iko haja pia ya kufanya tathmini ya kilicholetwa miaka 46 baada ya mapinduzi yenyewe.

Endapo wanamapinduzi wale walitaka Wazanzibari waishi katika nchi ambamo kila mtu angeishi kwa kuheshimiwa utu wake, pasipo kupuuzwa, kudharauliwa, kukandamizwa au kunyonywa, je, hilo lengo limefanikiwa kwa kiasi gani?

Endapo wanamapinduzi wale walitaka Wazanzibari (au Wa tanzania, na Waafrika kwa ujumla) wajitawale wenyewe waepukane na unyonge wa kuwa manamba katika nchi yao wenyewe, je, hilo lengo limefanikiwa kwa kiasi gani?

Endapo wanamapinduzi wale walitaka Wazanzibari (au Wa tanzania, na Waafrika kwa ujumla) wajitawale ili wafikiri wenyewe, wafanye kazi kwa bidii na wajitegemee, je, hilo limefanikiwa kwa kiasi gani katika dunia ya leo ya wafadhili, wahisani, wadau wa maendeleo, misaada, misaada, misaada, misaada?
Je, katika maisha ya utegemezi kuna jeuri gani ya mapinduzi?

Tunawatakia CCM na CUF Zanzibar mazungumzo mema, maelewano ya dhati yenye lengo la kuisaidia Zanzibar, Tanzania na Afrika kujibu maswali yaliyoulizwa hapo juu.


