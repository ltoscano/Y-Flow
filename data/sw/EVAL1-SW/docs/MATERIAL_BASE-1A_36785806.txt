Zanzibar ingekuwa nyingine wangepatanishwa Abeid Karume na Ali Muhsin
May 24, 2012

HALI za maisha Zanzibar ni ngumu. Watu wanaishi lakini wengi wao wanaishi maisha ya taabu. Imekuwa kana kwamba Wazanzibari wa leo ni mahuluki taabu.
Asilimia kubwa ya vijana hawana ajira, wenye ajira wanalipwa mishahara ya chini kabisa kulinganishwa na wanavyolipwa wafanya kazi wenzao katika nchi jirani za Afrika ya Mashariki.

Wazanzibari wanayapata maji kwa taabu. Umeme vivyo hivyo. Ukija upande wa huduma nyingine zinazotolewa na Serikali ya Zanzibar mambo ni hayohayo.

Matatizo huzidi kuzuka pale serikali inapolazimika kutumia fedha nyingi isizoweza kuzimudu. Serikali hulazimika kufanya hivyo ama kutokana na shinikizo za kisiasa au uendeshaji na usimamizi mbovu wa wakuu wa idara.
Kati ya matatizo ya Zanzibar ni kwamba serikalini hakuna udhibiti wa kutosha wa madeni ya serikali na dhamana au rahani za madeni hayo.

Wizara ya Fedha ina mfumo maalumu wa matumizi ya kipindi cha wastani. Lengo la mfumo huo ni kuhakikisha kwamba fedha zinagawanywa kwa kipindi cha miaka mitatu kwa mujibu wa vipaumbele vya kitaifa na vya sekta maalumu.
Hadi sasa lakini utaratibu huo haufanyi kazi sawasawa. Bado masuala ya matumizi ya fedha za serikali yanapangwa kwa kipindi cha mwaka mmoja mmoja na hakuna mahusiano baina ya makadirio ya matumizi ya mwaka mmoja na viwango vya juu vya bajeti vya mwaka unaofuatia. 

Japokuwa katika kipindi cha miaka michache iliyopita kumepatikana maendeleo katika utoaji wa huduma za kimsingi za afya na elimu, kiwango cha vifo vya watoto wachanga ni 61 kati ya watoto 1,000 wanaozaliwa hai. Na inakisiwa kwamba utapiamlo unawaathiri kama thuluthi moja ya wakaazi wa Zanzibar.

Inakisiwa pia kwamba sasa Visiwa vya Zanzibar vina wakaazi wapatao milioni moja na robo — ikiwa asilimia 2.7 ya wakaazi wote wa Tanzania. Na idadi ya wakaazi wa Zanzibar inaongezeka kwa kima cha takriban asilimia 3.1.

Kama nusu ya idadi ya wakaazi wa Zanzibar wanaishi chini ya mstari wa umasikini. Hivyo, uwezo wao wa kuyakidhi mahitaji yao ya kimsingi ya maisha ya kila leo ni mdogo mno.

Tukiziangalia hali za maisha ya Wazanzibari kwa kile kipimo ambacho wataalamu wa kiuchumi wanakiita kizigeu wiano cha Gini cha tofauti kati ya tajiri na maskini (the Gini coefficient of inequality) tutaona kwamba kuna usawa zaidi wa hali za maisha huko Zanzibar kuliko ilivyo Tanzania Bara au hata katika nchi nyingine za Afrika ya Mashariki. Bahati mbaya huo ni usawa wa ufukara. Hali za wengi wao ni za umasikini.

Moja ya athari za umasikini huo uliozagaa katika jamii ni kuongezeka kwa ufisadi pamoja na vitendo vingine vya ulaji rushwa na vya matumizi mabaya ya mali za umma. Ufisadi huo unazidi kwenda arijojo kwa vile mashirika au taasisi zinazowajibika kuuzuia hazina uwezo wa kuuchukulia hatua madhubuti.
Taasisi hizo pia huvunjwa nguvu kwa tashwishi za kisiasa za viongozi waliopanda vichwa na kujiona kuwa wao ndio wao, wenye nchi na vyote vilivyomo nchini.

Huo uroho wao wa mali na matumizi mabaya ya madaraka yao ya kiserikali ndio unaowafanya wakawa watovu wa nidhamu na wakathubutu kukiuka sheria na kujichukulia mali za umma, toka ardhi, majumba au kuzikodisha, tena kwa ujeuri, rasilimali za umma kwa bei za kutupwa ilimradi wao binafsi wanufaike. Potelea mbali ikiwa nchi inaingia hasara.

Hata hivyo, na juu ya shida zao zote hizo za kiuchumi, Wazanzibari wako makini na wanaonyesha kuwa wana subira na uvumilivu mkubwa. Wanaendelea kuwa na matumaini, pengine yaliyo makubwa kuliko pale yalipopatikana maridhiano na suluhu kati ya Chama cha Mapinduzi (CCM) na Chama cha Wananchi — Civic United Front (CUF) — na kuundwa kwa Serikali ya Umoja wa Kitaifa.

Ilipoundwa serikali hiyo, Novemba 2010, Wazanzibari wengi waliamini kwamba yale matatizo ya kiuchumi na ya kijamii waliokuwa wakiyakabili kwa muda mrefu yatatoweka.
Miongoni mwa matatizo hayo ni kuruka kwa haraka kwa bei za vyakula na za bidhaa nyingine zilizo muhimu kwa maisha, ufisadi na uzorotaji wa kazi serikalini, huduma zisizoaminika au kutabirika za umeme na maji na uchumi ambao kwa jumla umekuwa ukirudi nyuma ijapokuwa takwimu za serikali zinaonyesha vingine.


