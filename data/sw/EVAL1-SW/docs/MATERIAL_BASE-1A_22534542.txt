
SHUJAA KONA MBAYA IRB
Na GEOFFREY ANENE
NAHODHA wa zamani wa timu ya taifa ya raga ya wachezaji saba, Innocent Simiyu anaamini Kenya inaweza kutamba katika mkondo wa raga IRB Sevens mjini Port Elizabeth, Afrika Kusini leo. 
Akizungumza na Taifa Leo hapo jana, Simiyu alisema vijana hao wa Paul Treu wanaweza kulemea Wales na Amerika na kufuzu kwa robofainali yao ya kwanza baada ya kusajili matokeo duni katika duru mbili za mwanzo za IRB Sevens huko Gold Coast na Dubai.
“Kibarua katika Kundi A ni dhidi ya Afrika Kusini ambao ni mabingwa watetezi na wana motisha ya kutwaa ubingwa wa Dubai Sevens wikendi iliyopita. Kwa maoni yangu Wales na Amerika wanaweza kupigwa. Tukimakinika na kuimarisha mchezo wetu naona tutafaulu kuingia robo-fainali yetu ya kwanza msimu huu,” alisema Simiyu, ambaye aliongoza Kenya misimu minne iliyopita.
Kenya na Wales zimekutana mara saba tangu Oktoba 2013 na takwimu zinawapa Waafrika hao asili mia 29 ya kushinda wazungu hao. Kenya imeshinda Wales mara mbili tu katika kipindi hicho ikiwa ni ushindi wa 12-7 huko Gold Coast na 21-17 nchini Amerika msimu jana. Wales nayo ilizaba Kenya 24-19 huko Dubai, 10-7 (Hong Kong) na 24-19 (Scotland) msimu uliyopita, 28-5 katika Michezo ya Jumuia ya Madola 2014 na 24-19 katika duru ya kufungua msimu 2014-2015 miezi miwili iliyopita.
Afrika Kusini nao wameshinda Kenya mara saba kati ya nane walizokutana tangu Novemba mwaka jana. Walilemea Kenya 21-12 huko Dubai, 27-7 huko Port Elizabeth, 19-7 nchini Amerika, kuduwazwa 14-7 huko Scotland na kuwika tena 26-12 jijini Tokyo msimu uliyopita.
Timu hiyo ya zamani ya Treu pia ilichapa Kenya 20-0 katika Michezo ya Jumuia ya Madola 2014 na inajivunia kufunza Kenya jinsi ya kusakata raga huko Gold Coast mwezi Oktoba mwaka huu kwa kuipiga 45-0.
Kenya na Amerika nazo zimekabiliana mara tatu katika kipindi cha zaidi ya miezi 13, Wakenya wakipepea 31-5 huko Gold Coast na 22-5 jijini London msimu 2013-2014 kabla ya kusimamishwa 26-17 wikendi iliyopita huko Dubai.
“Malengo walioweka Treu na vijana wake ya kumaliza msimu huu katika nafasi kwanza za nne ni ndoto tu. Tangu kuanzishwa kwa IRB Sevens hatujawahi kumaliza ndani ya nne bora na kutoka kipenga cha kwanza niliona itakuwa vigumu kufuzu kwa Olimpiki 2016 kupitia mashindano haya,” alisema Simiyu. Duru ya Port Elizabeth ndio ya mwisho kwa mkufunzi mkuu wa Kenya, Treu baada ya kutangaza kujiuzulu siku ya Alhamis


