Mbuza, taa ya vijana Mbeya iliyozimika ghafla
Jul 17, 2014

MAREHEMU Emmanuel Mbuza (36), ni taa ya vijana jijini Mbeya iliyozimika ghafla, kifo chake kimewachanganya wengi, na katika mkanganyiko huo kila mmoja anasema lake.
Emmanuel Mbuza alizaliwa Oktoba 16, 1978 na kufariki Julai 08, katika Hospitali ya Tumbi Kibaha baada ya kuugua ghafla ambapo baadaye ilielezwa na madaktari kuwa ni sukari ilipanda.
Kwa vijana waliomfahamu, hawaamini kilichotokea, kwamba yule kijana mwenzao, aliyewaonyesha njia ya kuelekea kwenye mafanikio, hawako naye tena. 
Wanashindwa kuamini kilichomkuta kijana mwenzao, aliyejitokeza katika kizazi chao na kuwaeleza kwa vitendo kwamba kila jambo linawezekana chini ya jua, kwamba jambo la msingi katika maisha ni nia na kutokata tamaa, kwamba kijana anahitaji kuyakabili maisha na kupambana kwa dhati kujipatia mafanikio.
Marehemu Emmanuel au maarufu kwa jina lake la biashara la Mbuzax, alitoa elimu hiyo kwa vitendo, alikuwa ni mpiganaji tangu utoto wake, aliwahi sana kuianza safari ya kuyatafuta mafanikio katika maisha yake, hakusubiri kumaliza shule bali alipambana nayo tangu akiwa mwanafunzi.
Mbuzax alikuwa mfano wa kuigwa na vijana jijini Mbeya na taifa kwa ujumla, hakuwahi kuyakatia tamaa maisha, wenzake walimwita mpiganaji, na katika mapambano hayo alifikia hatua ya kujilipia mwenyewe masomo yake na hadi mauti inamkuta alikuwa ni msomi wa shahada ya uzamili.
Mafanikio ya kuonekana katika jamii ya kijana Emmanuel Mbuza aliyatengeza katika kipindi kisichozidi miaka kumi, ni katika kipindi hicho alipoanzisha Kampuni yake ya Mbuzax Promotion, kukamilisha masomo yake ya sekondari kidato cha sita, kupata shahada yake ya kwanza ya Sheria, Shahada ya Uzamili katika Utawala wa Biashara (Business Administration).
Ni katika kipindi hicho ambapo aliingia kwenye siasa na kuchaguliwa kuwa Katibu Itikadi na Uenezi wa CCM Wilaya ya Mbeya Mjini, Wakili wa kujitegemea, kufungua kituo cha radio cha Sweet FM jijini Mbeya na wakati mauti yanamkuta alikuwa katika hatua za mwisho kuanzisha kituo cha televisheni cha Sweet TV.
Emmanuel Mbuza alikuwa kichocheo kwa vijana wengine jijini hapa, wakaamini kuwa ukiweka nia, kila jambo linawezekana, na wengi walianza kufuata nyayo zake, aliwapa ujasiri wa kupambana na maisha. 
Mafanikio yake ndiyo yamekuwa msingi wa mitazamo mbali mbali inayotolewa baada ya kifo chake, walio wengi hawaamini kuwa ni kifo cha kawaida.
“Haiwezekani bwana, watu wamemfanyizia tu, kasi yake imewatisha, ilikuwa agombe ubunge,” alisikika kijana mmoja akilalalamika msibani.
Hata hivyo taarifa za hospitali zinabainisha kuwa marehemu alifariki kutokana na tatizo la kisukari.
Kaka wa marehemu ambaye ni Mhariri katika Kampuni ya Magazeti ya Serikali (TSN), Oscar Mbuza alieleza kuwa wanachokifahamu na kukiamini ni taarifa waliyopewa na madaktari kwamba alifariki kutokana na tatizo la sukari kupanda.
Pamoja na kauli ya familia, jijini Mbeya mtizamo wa wengi ni tofauti sana, wao hawaamini kwamba ni kifo cha kawaida, wanakihusisha zaidi na siasa wakiamini kuwa kasi yake ya mafanikio katika maisha iliwatisha baadhi ya wanasiasa.
Baadhi ya vigogo ndani ya CCM wanatajwa mitaani, madai yakiwa ni misimamo yake dhidi ya usimamizi wa rasilimali za umma jijini hapo.
Mashaka juu ya kifo cha kijana Emmanuel Mbuza, hayako kwa vijana au wananchi wa kawaida pekee, bali hata kwa baadhi ya viongozi wa kisiasa ambao wanaamini kuwa hulka yake ya kuweka wazi kile anachokiamini kutowafurahisha baadhi ya wanasiasa.
Marehemu ametajwa sana katika kinyang’anyiro cha kiti cha ubunge kwa Jimbo la Mbeya Mjini, ambalo kwa sasa Mbunge wake ni Joseph Mbilinyi (chadema), na hili linathibitishwa pia na Mwenyekiti wa CCM Wilaya ya Mbeya Mjini, Mwaitenda pale alipokuwa akitoa salama za chama chake siku ya mazishi.
“Aliwahi niuliza, Mwenyekiti, nini sifa za mtu anayetaka kugombea uongozi kama urais au ubunge, naamini alikuwa na ndoto yake, japo hakunieleza moja kwa moja,”Mwaitenda. 
Kauli hiyo ilionekana kuweka uzito katika misimamo ya baadhi ya wakazi wa jiji hilo walioamini kuwepo sababu nyingine nje ya kitabibu, lakini wakati huo huo ikizua zaidi kuhusu ndoto ya kijana huyo.
Wengi walijiuliza, ndoto ya kijana wao ilikuwa ni ipi hasa, ubunge au urais, na wengi wakiamini kuwana nafasi kubwa ya kukinyakua kiti cha ubunge, msingi wa imani hiyo ikiwa ni kasi yake katika kupigania kile alichokiamini na kukihita.
Wapo wanaoamini pia kuwa marehemu angeweza kujitosa katika katika kinyang’anyiro cha Urais kwani ujasiri huo alikuwa nao.
Hata hivyo Mjumbe wa Halmashauri Kuu ya CCM (NEC) Sambwee Shitambala anayatupilia mbali madai hayo akiyaita kuwa ni majungu.


