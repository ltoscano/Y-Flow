Serikali nazo hufanya njama za ugaidi
Jun 21, 2013

JUNI 13, mwaka huu, iliangukia Alhamisi. Lakini, mwaka 1980, tarehe kama hiyo iliangukia siku ya Ijumaa. Usiku wa manane wa Ijumaa hiyo ya Juni 13, 1980, simu ya nyumbani kwangu jijini London ilichagiza kulia bila ya kunionea huruma kwa usingizi mzito niliokuwa nao.
Niliposhituka na kuinyanyua, niliisikia sauti iliyojawa na huzuni ikisema mbiombio: “Wamemuua, wamemuua, wamemuua.”
Ilikuwa sauti ya mwenzangu, Sule. Jina lake rasmi ni Horace Campbell. Siku hizi, yeye ni Profesa katika Chuo Kikuu cha Syracuse, Marekani, na Mtunzi wa vitabu kadhaa kuhusu siasa.
Nilifadhaika na kumuuliza: “Nani aliyeuliwa na kauliwa na nani?” “Walter,” alijibu Horace. “Wamemuua Walter. Serikali ya Burnham imemuua.”
Walter aliyemtaja alikuwa ni Profesa Walter Rodney, mwanahistoria mzaliwa wa Georgetown, Guyana. Rodney na siasa zake za umajumui wa Kiafrika, alikuwa na taathira iliyowashajiisha wanaharakati na wasomi wengi duniani.
Burnham alikuwa Forbes Burnham, aliyekuwa Waziri Mkuu wa Guyana. Aliponipigia simu usiku huo wa manane, Horace alinipa kazi nzito. Alinitaka niijulishe Idhaa ya BBC World Service, nilikowahi kufanya kazi, kuhusu kifo hicho ili ikitangaze ulimwengu upate habari.
Ilikuwa kazi nzito kwa sababu BBC ina taratibu zake za kutangaza habari fulani, na hasa habari nyeti kama ya kifo cha mtu mashuhuri. Nashukuru kwamba Mhariri niliyezungumza naye katika chumba cha habari cha BBC, aliniamini.
Taarifa ya habari iliyofuatia, iliyataja mauaji ya Rodney ingawa BBC mwanzo ilichukua hadhari ya kusema “kwa mujibu wa habari zisizothibitishwa.”
Mchana wa siku hiyo aliyouliwa Rodney, Baraza la Usalama la Umoja wa Mataifa lilitoa mwito kuitaka Serikali ya Makaburu wa Afrika Kusini, imuachie huru Nelson Mandela.
Baadaye nilijua kwamba siku hiyo aliyouliwa Rodney, ndiyo siku hiyo hiyo aliyozaliwa Florent Malouda, mchezaji soka wa timu ya Chelsea.
Rodney alikuwa na umri wa miaka 38 aliporipuliwa kwa bomu kwenye gari alililokuwemo. Aliuliwa mwezi mmoja baada ya kuhudhuria sherehe za Uhuru wa Zimbabwe, mjini Harare.
Hadi sasa haijulikani kwa uhakika nani hasa aliyeamrisha Rodney auliwe. Wengi wanaamini alikuwa Burnham. Ndiyo maana wengi tulikirihishwa tuliposikia hivi karibuni kwamba Serikali ya Afrika Kusini ilipanga kumtunukia Burnham Tuzo ya Oliver Tambo. Baada ya kampeni ya kimataifa kuipinga hatua hiyo, Serikali ya Afrika Kusini imejirudi.
Alhamisi iliyopita, Serikali ya Guyana ilitangaza kwamba itaunda Tume ya Uchunguzi ya Kimataifa, kuyachungua mauaji ya Rodney.
Mwaka huo wa 1980 alipouliwa Rodney, mie na Horace tulikuwa wanafunzi katika Chuo Kikuu cha Sussex, Uingereza. Mimi nilikuwa ninamaliza masomo yangu ya Shahada ya Uzamili, na wakati huo huo nikiwa Mhariri wa Afrika na Mashariki ya Kati wa Jarida la Index-On-Censorship. Nilimuacha Horace akiendelea na utafiti uliompatia Shahada ya Udaktari wa Falsafa (PhD).
Tukiyaacha ya masomo, Horace alikuwa na timu yake ya soka iliyoitwa ‘Bantu Warriors,’ lakini sikuwa na nafasi wala hamu ya kulicheza gozi. Tukishirikiana kwa mingine. Tulikuwa mbele katika harakati za kamati iliyokuwa ikifanya kampeni ya kimataifaya kumpigania afunguliwe gerezani Ngũgĩ wa Thiong’o, Mwandishi mashuhuri wa Kenya, aliyetiwa korokoroni na utawala wa Rais Daniel Arap Moi.
Hamna shaka yoyote kwamba Horace akimwona Rodney kuwa ni guru wake. Ilikuwa rahisi kuvutiwa na Rodney aliyehitimu shahada yake ya udaktari wa falsafa akiwa na umri wa miaka 24.
Alitunukiwa shahada hiyo na Chuo cha School of Oriental and African Studies (SOAS), Chuo Kikuu cha London, baada ya kuandika tasnifu juu ya historia ya utumwa katika mwambao wa Guinea, Afrika ya Magharibi.
Akiwa na umri mdogo, alikuwa tayari amekwishapata umaarufu mkubwa duniani kwa vitabu vya historia alivyoviandika. Kilicho maarufu ni How Europe Underdeveloped Africa, kilichochapishwa mwaka 1972.
Kitabu hicho kinaeleza jinsi nchi za Ulaya zilivyolifisidi Bara la Afrika, na kwa kufanya hivyo, zikajitajirisha.
Rodney aliwahi kuwa Mhadhiri katika Chuo Kikuu cha Dar es Salaam, kwanza kutoka mwaka 1966 hadi 1967, na baadaye kuanzia 1969 hadi 1974.
Mara yangu ya mwanzo kukutana naye ilikuwa kati ya mwaka 1970 au 1971 nilipokuwa ziarani Tanzania. Ilikuwa majira ya magharibi kwenye ukumbi mmoja wa Chuo Kikuu cha Dar es Salaam, wakati wa mdahalo ambao mada yake nimeisahau.
Ninachokumbuka ni kwamba walioshiriki katika mdahalo huo, walikuwa ni pamoja na Abdul-Rahman Babu, aliyekuwa Waziri wa Tanzania wakati huo, na Issa Shivji.
Siku hizo, Shivji alikuwa mwanafunzi hapo chuoni, lakini alikuwa mwanafunzi aliyekwishawapiku wenzake kwa kijitabu alichokiandika kiitwacho The Silent Class Struggle in Tanzania.


