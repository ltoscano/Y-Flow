
Akutwa amefarikichumbani kwa
mpenzi wake

August 24, 2014

MTU mmoja aliyetambulika kwa jina la Amanda Makamba (36), mkazi wa Kijiji cha Gulwe kilichopo wilayani Mpwapwa mkoani Dodoma amekutwa akiwa amefariki ndani ya chumba cha mtu aliyesadikiwa kuwa ni mpenzi wake aliyejulikana kwa jina la Hamisi Nagwa (38), fundi rejeta na mkazi wa Hazina wilayani humo. Akitoa taarifa kwa waandishi wa habari mkoani hapa Kamanda wa Polisi Mkoa wa Dodoma na Kamishna Msaidizi Mwandamizi wa Polisi (SACP), David Misime alisema kuwa tukio hilo lilitokea Februari 11, mwaka huu saa moja asubuhi ambapo polisi wilayani humo walipokea taarifa kuwa katika eneo la Hazina wilayani humo kuna mtu amemuua mwanamke huyo na ambapo polisi walifika eneo la tukio na kukuta mwili wa marehemu ukiwa ndani ya chumba cha mtuhumiwa huyo. Aliongeza kuwa katika uchunguzi wa awali umebaini kuwa marehemu huyo aliuawa kwa kupigwa na kitu butu kichwani kwani ndani ya chumba hicho kulikutwa kipande cha nondo ambacho kinachosadikiwa kutumika kufanya mauaji hayo lakini pia marehemu alikutwa na alama za kungíatwa meno shavuni jambo ambalo linaonesha kulikuwa na mapigano baina yao. “Uchunguzi wa awali umebaini kuwa Amanda Makamba aliuawa kwa kupigwa na kitu kichwani kwani katika chumba hicho kulikutwa na kipande cha nondo ambacho kinasadikiwa kutumika kufanya mauaji hayo lakini pia marehemu alikutwa na alama za kungíatwa na meno shavuni,” alisema Misime. Aidha alibainisha kuwa Hamisi anahusika na mauaji hayo kwani naye alikunywa sumu ambayo inasadikiwa kuwa ni maji ya betri ambapo amelazwa katika Hospitali ya Wilaya ya Mpwapwa akiwa hajitambui. Alieleza kuwa uchunguzi zaidi juu ya tukio hilo unaendelea ili kuweza kubaini chanzo cha tukio hilo na kuongeza kwa kuwataka wananchi kuacha kujichukulia sheria mkononi.


