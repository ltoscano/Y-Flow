  Sony yabadili nia kuhusu kuonyesha filamu
LOS ANGELES, Marekani KAMPUNI ya picha ya Sony ilisema siku ya Jumanne kwamba itaonyesha filamu ya vichekesho iitwayo “The Interview” katika baadhi ya kumbi za sinema leo siku ya Krismasi, jambo linaloonekana kubadili msimamo wake wa awali wa kufuta uzinduzi wake kwa sababu ya tukio la kuvamiwa kwa mtandao wake ambapo Korea Kaskazini ililaumiwa.
Siku sita tu baada ya kuahirisha uzinduzi huo, hatua iliyokashifiwa ulimwenguni kote, Afisa Mkuu mtendaji wa Sony, Michael Lynton alithibitisha kwamba filamu hiyo itaonyeshwa kwenye kumbi za sinema leo. 
“Katu hatuogopi kuizindua filamu ‘The Interview’ na tuna furaha kwenye sinema hiyo itatazamwa katika kumbi mbalimbali siku ya Krismasi,” akasema Lynton.
Alieleza kwamba sinema hiyo ambayo inapingwa na Korea Kaskazini, itaonyeshwa kwengineko siku zijazo.
Na AFP


