
Wanasoka Copa, Euro ni darasa tosha
Ufundi, umakini, soka ya kisasa, staili za kufunga, kuzuia na mengine mengi, ni shida kwa wachezaji wetu wanapokuwa uwanjani.
Kwa upande mwingine, makocha, wasimamizi wa mabenchi ya ufundi na wao wanatakiwa kubadilika.
Kutokana na unyeti wa maeneo yao, wanatakiwa kupata mafunzo mapya kila mara, kuona jinsi gani ya kusimamia timu. Kikubwa ni kutengenezea timu mbinu mpya za ushindi.
Tunafungwa kirahisi kwa kuwa aina ya soka ni ileile, aina ya uchezaji wa wachezaji wetu ni ile ile na matokeo yake tunafungwa kwa staili ile ile.
Kwa hali ilivyo, kwa makocha na wachezaji, ninadhani Fainali za Copa America kwa mataifa ya Amerika Kusini, zinazofanyika nchini Marekani ni kati ya maeneo muhimu ya kujifunza.
Ukiacha fainali hizo, Fainali za Mataifa ya Ulaya, Euro 2016 zinafanyika nchini Ufaransa kwa kushirikisha mataifa 24, pia ni eneo la kujifunzia.
Kufanyika kwa mashindano hayo, ni wazi kutakutanisha wakali wa soka kutoka mataifa yanayotisha kwa soka na ndiyo pa kuchotea ufundi na ujuzi.
Kuna nchi kama England, Ufaransa, Italia, Denmark, Ureno, Hispania hakuna anayebisha umahiri wa soka yao.
Hakika ni nafasi ya makocha, wachezaji, watu wa ufundi na wadau wengine wa soka, kujifunza kupitia mechi hizi.
Ukweli soka ya kisasa ni muhimu kila mahali, na ndiyo maana wenzetu wanafanya vizuri.
Makocha wanaweza kujifunza mbinu mbalimbali, kuanzia kwa golikipa hadi namba 11 na kisha kupeleka mazingira hayo uwanjani kwa wachezaji kufanyia kazi.
Kazi hiyo itakuwa rahisi zaidi ikiwa wachezaji wenyewe watakubali kutumia muda mrefu kuangalia mechi hizo na kuona nini wenzao wanakifanya na wao kukitumia uwanjani.
Soka siku zote ni ileile, kinachobadilika ni mbinu, usasa zaidi wa kucheza, mbinu na ujanja wa kuucheza mpira.
Mfano, katika mechi ya Tanznaia na Misri ambayo tulipwa mabao 2-0 juzi juzi, ni wazi kuna maeneo ambayo kama wachezaji walitakiwa kujiongeza zaidi.
Wachezaji wetu walifungwa bao la mpira uliokufa, ilitakiwa kujiongeza kwa mana ya kwamba wawasome wachezaji kabla ya faulo kupigwa.
Yaani mpira unawekwa chini, refa anawapanga wachezaji, mtu anarudi nyuma anapiga na kufunga. Hapa ni ujanja, wachezaji wetu walizubaa.
Kitakachoshangaza sasa, makocha, wachezaji na wanaosimamia mabenchi ya ufundi, hawatumii mashindano haya kujifunza na kinachofanyika ni kuendelea na mambo mengine.
Nidhamu ya soka iko kila mahali, lakini hatutaki kuitumia kwa wanaohusika na maeneo hayo. Ukiangalia Misri, walituzidi kimpira na maarifa ya soka, sasa hapo ndipo kwa kucheua, kufanya kile kilichokifanyika.
Kupiga faulo, kupandisha mashambulizi kutokea pembeni, pasi za njiani ambazo mtu anaikutia mbele na ujanja wa kuua mtego wa kuotea, vyote hivi vipo kwenye Euro iliyoanza juzi na Copa America inayoendelea, ni vema kujifunza.
Kila mara, Shirikisho la Soka Afrika (CAF) hutoa kozi kwa makocha wa soka kwa nchi za Afrika ikiwamo Tanzania.
Wanapewa mafunzo na zaidi ni wale wa timu za Ligi Kuu, lakini sasa mafunzo hayo hayapo kama ilivyokuwa zamani.
Kutumia mashindano kama hayo kwa makocha, ni njia mwafaka za kupata ujuzi mwingine mpya na kuja na nguvu mpya.
Pia ni nafasi ya makocha kuwahimiza wachezaji wao kuangalia mechi hizo ili kuongeza kiwango chao na pia kuwapa kazi kila mchezaji kwa kila kilichotokea kwa kila eneo la namba yake ili akifanyie kazi.
Ninaamini baada ya fainali hizo na hadi bingwa kupatikana, kila mtu wa eneo lake atakuwa amepata darasa tosha. 
0655 264003


