
Dk. Mwakyembe ategwa Aug 22, 2012

KASI ya Waziri wa Uchukuzi, Dk. Harrison Mwakyembe, kusafisha uongozi wa Mamlaka ya Reli kati ya Tanzania na Zambia (TAZARA) imekutana na kizuizi cha sheria, Raia Mwema, limeelezwa.
Kikao cha Baraza la Mawaziri wa Uchukuzi kutoka Tanzania na Zambia kilichoketi Juni, mwaka huu, kimeweka msimamo wa kutowasimamisha kazi Mkurugenzi wa TAZARA, Akashambatwa Mbikusita, ambaye ni raia wa Zambia pamoja na naibu wake, Damas Ndumbaro, raia wa Tanzania ambao wanatuhumiwa kuhujumu mamlaka hiyo.
Uamuzi huo wa kutowasimamisha kazi kama ilivyokuwa dhamira ya Dk. Mwakyembe, umetokana na uchambuzi wa kifedha ambao mamlaka hiyo ingekumbana nao ikiwa ni malipo kwao baada ya hatua ya kuwaengua kazini. 
Tuhuma zinazowakabili watendaji hao wakuu ni pamoja na kufanya udanganyifu kwenye mizani ya TAZARA wakati wa kusafirisha mizigo ya shaba kutoka New Kapiri-Mposhi Zambia hadi Dar es Salaam.
Tuhuma nyingine dhidi yao ni kuhusishwa katika wizi wa mafuta ya kuendeshea treni na kuuza baadhi ya rasilimali za TAZARA kinyume cha utaratibu.
Zaidi ya hapo, pia wanatuhumiwa kushindwa kuwasilisha kwa kipindi kirefu makato ya wafanyakazi kwenye Mfuko wa Hifadhi ya Jamii (NSSF).
Kwa mujibu wa vyanzo kadhaa vya habari, uamuzi wa kikao cha mawaziri hao wa uchukuzi cha Juni, kilichofanyika jijini Dar es Salaam uliangalia maeneo kadhaa ikiwamo masharti ya mikataba yao ya ajira.
“Kikao hicho cha Juni kilihusisha serikali zote mbili, yaani Tanzania na Zambia. Zambia iliwasilishwa na Waziri wake wa Uchukuzi, Yamfwa Mukanga na Tanzania iliwakilishwa na Dk. Mwakyembe.
“Kikao hicho kiliamua kutokuwasimamisha mkurugenzi na naibu wake kutokana na mikataba ya ajira. Mikataba hiyo inawalinda na kama ingevunjwa basi, serikali hizi mbili zingeingia gharama kubwa katika kuwalipa watu hao kutokana na kuvunja mikataba yao,” kilieleza chanzo chetu cha habari. 
Taarifa zaidi zinabainisha kuwa viwango cha malipo kwa watendaji wa wadhifa huo na hasa kwa kuzingatia viwango vya uongozi uliokuwapo kabla ya viongozi hao wa sasa ni Dola za Marekani 3,500, ambazo kwa wakati huo, yaani miaka miwili iliyopita, ilikuwa ni takriban shilingi milioni 5.2.
Kwa sasa inakadiriwa kuwa, viongozi wanalipwa kati ya Dola za Marekani 4,500 hadi 5,000 (kati ya sh. milioni sita hadi saba).
Mbali na uamuzi wa kutowasimamisha watendaji hao, kikao hicho cha Baraza la Mawaziri wa Uchukuzi kilibaini ya kuwa, uamuzi wa kuwasimamisha kazi maofisa saba wa mamlaka hiyo haukufanyika kwa haki.
“Ilibainika kwamba, Bodi ya Wakurugenzi haikuhusika katika uamuzi wa kuwasimamisha maofisa hao saba na kwamba uamuzi huo ulifanywa na mwenyekiti wa bodi ya wakurugenzi pekee jambo ambalo si sahihi kisheria. Kwa hiyo, kikao kiliagiza bodi ichunguze suala hilo na kuchukua hatua zinazostahili,” kinaeleza chanzo chetu cha habari.

Maelezo hayo kutoka chanzo chetu cha habari yanarandana na maelezo aliyopata kuyatoa Dk. Mwakyembe hivi karibuni, alipoulizwa masuala kadhaa kuhusu TAZARA na mwandishi wetu.
Katika majibu yake Dk. Mwakyembe alisema: “Tumeamua kuunda kikosi kazi cha kupitia upya sheria iliyounda TAZARA (sheria namba 10 ya mwaka 1995) ambayo ndiyo msingi au chanzo cha matatizo mengi yanayoikabili mamlaka hii. Bila kufanya hivi tutakuwa tunatwanga maji kwenye kinu.” Dk. Mwakyembe aliongeza: “Aidha Baraza la Mawaziri lililokaa lilibaini kuwa maofisa saba waliosimamishwa kazi kwa makosa mbalimbali hawakusimamishwa na bodi ya wakurugenzi bali mwenyekiti wa bodi kitu ambacho si sahihi kisheria, hivyo tuliagiza bodi ikae na kulichunguza suala hilo na kuwachukulia hatua endapo watakutwa na hatia.”


