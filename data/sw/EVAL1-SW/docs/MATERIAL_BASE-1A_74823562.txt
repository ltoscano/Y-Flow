
Madereva wawe waangalifu wakipeleka jamaa kwenye sherehe za kulipa mahari
NJOROGE KIRATU, Juja.
INAONEKANA sherehe za mahari ni miongoni mwa sherehe hatari kuhudhuria nchini.
Japo zinafaa kukamilika kwa bashasha ghaya, mara nyingine hata hivyo ajali za barabarani zinavuruga. Ninanuia kugusia baadhi ya misiba hiyo.
Mnamo Machi 9, ndugu 12 waliangamia katika eneo la Salgaa walipokuwa wakitoka kulipa mahari ya mmoja wao.
Vile vile, Aprili 5, ndugu wengine 13 waliaga dunia walipotumbukia mtoni Isivuni walipokuwa wakielekea Tala kutekeleza shughuli zizo hizo.
Lakini tanzia baya zaidi ilishuhudiwa mnamo Agosti 20, 2011wakati basi lilibingiria na kujitoma mtoni na kuwaua abiria 23 wa jamaa moja wilayani Mbooni-Mashariki.
Waathiriwa walikuwa wanarudi baada ya kulipa mahari katika eneo la Kathonzweni. La kutambulika ni kuwa, baadhi ya madereva hao walikuwa wageni.
Kwa mujibu wa idara ya trafiki, watu 3200 waliupoteza uhai barabarani mwaka uliopita.
Yafaa ishara za kuonyesha maeneo teule ambayo madereva wanakubaliwa kuendesha magari ili kuhakikisha kuwa wanaelewa maeneo hayo vyema. 


