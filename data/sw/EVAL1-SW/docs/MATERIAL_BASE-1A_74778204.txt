
Bidii za Ndathi FC ziliipa zawadi ya Mwaka Mpya kwenye gozi la Gituanja
Na DUNCAN MWERE
KINYANG’ANYIRO cha kuwania taji la Mheshimiwa Duncan Gituanja Kiara aliye Kiongozi wa Walio Wengi katika Bunge la Kaunti ya Nyeri kilitia nanga mwishoni mwa juma kwa mbwembwe na tafrija za kila aina.
Jumla ya timu kumi na nne zilishiriki kipute hicho cha mwezi mmoja zilizogawanywa katika makundi mawili kutoka eneo Kieni. Katika kundi la kwanza, timu zilizofana ni pamoja na Scorpion Jet, Jet Junior, Munyu Tiger, Munyu Stars, Warazo Villa na Maston United.
Kwenye kundi la pili lilijumuisha Ndathi United, Ndathi Youngster, Mukumbu Santos, Kabaru FC, Mbiriri FC na Mbogoini FC. Mechi hizi almaarufu Gituanja Cup huandaliwa katika Shule ya Msingi ya Ndathi iliyo katika Wadi ya Kabaru Kieni Mashariki.
Kwenye fainali ya kukata na shoka baina ya vigogo Ndathi FC na limbukeni Mukumbu Santos, Ndathi FC waliibuka kidedea kwa kuifunga mabao 2 – 0.
Magoli hayo yalifumwa wavuni na Stephen Kande na David Kariuki. Awali katika hatua ya semi fainali ya kwanza Mukumbu Santons waliibwaga Scorpion FC 2 – 0 huku wenyenji Ndathi wakizima Munyu Stars 1 – 0 washindi walipokea pesa taslimu, jezi na mipira.
Wakati wa fainali hizo zilizohudhuriwa na maelfu ya mashabiki wa soka kutoka kila pembe ya Kieni, Mheshimiwa Gituanja aliye Mwakilishi wa Wadi ya Kabaru aliwahakikishia wachezaji na mashabiki wa soka kuwa mechi sawa na hizo zitaandaliwa hivi karibuni.
“Kombe hili litakuwa likiandaliwa mara kwa mara na ligi ya kina dada itajumuishwa kwenye kipute hicho,” akasema.
Aidha kiongozi huyo alisema mechi za voliboli na mbio za nusu marathoni zitaandaliwa mwezi ujao sio tu eneo la Kieni hata Kaunti ya Nyeri kwa jumla.
Aliwaahidi wachezaji timu bora na zilizoimarika kinidhamu zitashiriki ligi ya Kaunti. Aliwarai vijana dhidi ya kutumia dawa za kulevya.
Gituanja aidha alifahamisha Dunda Nyanjani kuwa atakuwa mstari wa kwanza kuhakikisha pesa zilizotengewa michezo zimetumika kikamilifu.
“Nitahakikisha fedha za michezo katika Kaunti ya Nyeri zimetumika ipasavyo,”
akasema Gituanja. Vilevile alishangaa kuwa michezo kwa jumla ingali nyuma Jimboni Nyeri ikilinganishwa na kaunti za Murang’a, Kiambu na Kirinyaga zilizo eneo la Mlima Kenya.
Kwenye ligi ya Mathira Kaunti ya Nyeri, timu ya Mathaithi FC inayoshiriki ligi ya Mkoa ilitumia vyema uwanja wa Kiarithainikwa kuchabanga Wasomi wa Chuo Kikuu cha Karatina maarufu kama White Rhino mabao 3-0. Mathaithi walioshambulia ngome ya Wanazuo hao walipachila mabao mawili katika kipindi cha kwanza kupitia Nyota Richard Mwai.
Katika kipindi cha pili Francis Nderitu alizima matumaini ya White Rhino kwa kupachika goli la tatu. 


