Uwingi huu anaouzungumzia Jaji Warioba kautoa wapi?
Feb 20, 2014

HATIMAYE Bunge la Katiba limetangazwa na kuanza kazi. Wananchi 3,636 waliwania nafasi baada ya kupendekezwa na mashirika, asasi na vyama vya siasa. Baada ya mchakato wakateuliwa 201 ambao watashirikiana na wabunge wa Muungano na Wawakilishi kutoka Zanzibar. Hivyo jumla yao watakuwa 640. 
Ukiachia hao waheshimiwa 640, kutakuwepo pia wapambe na wasaidizi watakaowahudumia ambao inakisiwa watakua zaidi ya 1500. Nao pia watalipwa posho kwa siku 70 au 90, pamoja na gharama zingine kama usafiri, takrima, malazi na kadhalika.
Wengine wanasema hizi ni “gharama za demokrasia” na wengine wanaziita “gharama za matanuzi.” 
Pamoja na hayo, kuna masuala yanayoulizwa kuhusu kuingia kwa wabunge 357 na wawakilishi 80 bila ya kuchujwa. Maana yake hawa 201 walioteuliwa na Rais wanazidiwa na wabunge watakaotamalaki hili bunge maalumu la katiba.
Na hata hawa 201 kati yao kuna wanasiasa watakaoshiriki na wabunge wa kawaida. Huu ni utamalaki wa wanasiasa (kutoka vyama) dhidi ya makundi ya kijamii. Tunaweza kusema wanasiasa kwa ujumla watakuwa takriban asilimia 70.
Kwa upande wa pili tunaweza kusema kuwa, wabunge na wawakilishi angalao wamechaguliwa kwa kura za wananchi tofauti na hao kutoka asasi za kijamii ambao wanawajibika kwa wafadhili wao badala ya kwa wapiga kura. Kama tujuavyo, katika nchi tegemezi kama yetu NGO nyingi zinategemea ruzuku kutoka wafadhili wa kigeni ambao ndio “wanaochagua wimbo”.
Kuhusu huu Muswada wa Katiba utakaojadiliwa, Jaji Warioba amekuwa akisisitiza kuwa wao wamechukua maoni ya wananchi na kuwa kilichomo katika rasimu ya katiba hii ni matakwa ya wananchi walio wengi, hasa lile suala la mfumo wa serikali tatu. 
Msimamo huu unapingwa na mhadhiri wa Chuo Kikuu cha Dar es Salaam, Mwalimu Sabatho. Kwanza anasema si lazima kwa tume yoyote kutoa mapendekezo kwa kuzingatia idadi ya wananchi waliozungumza. Tume ya Nyalali ilipendekeza vyama vingi ingawa takribani asilimia 80 ya watoa maoni walipendekeza tuendelee na mfumo wa chama kimoja.
Ni kwa sababu haikuwa busara kuendelea na chama kimoja hata kama ni matakwa ya wengi. Tume ya Nyalali iliyazingatia haya na ikapendekeza vyama vingi.
Tume hiyo hiyo ya Nyalali ikapendekeza Muungano wa serikali tatu licha ya kuwa watoa maoni wengi walitaka tuendelee na serikali mbili.
Tukirudia Tume ya Warioba, kwa Tanzania Bara, waliozungumzia Muungano walikuwa 39,000. Kati yao, ni watu 27,000 tu ndio waliozungumzia Muundo. Na kati ya hao, watu 16,470 (61%) walitaka serikali tatu. Kwa Tanzania Visiwani, waliozungumzia Muungano walikuwa 38,000 na ni nusu yao tu (19,000) waliozungumzia muundo. Kati ya hao, watu 11,400 (60%) walitaka serikali ya mkataba.
Sabatho anasema ukijumlisha idadi ya watu ambao hawakugusia muundo wa Muungano, Bara na Visiwani, ni 27,000. Hawa ni wengi kuliko watu 16,470 waliotaka serikali tatu.
Ukikokotoa jumla ya waliotaka mkataba na serikali tatu ni watu 27,870, na hawa ni 36% ya jumla ya watu waliozungumzia Muungano. Jumla hii ni tone ya maji baharini ikilinganishwa na watu wapatao 333,537 waliotoa maoni katika Tume ya Katiba.
Kwa maneno mengine, waliotaka mkataba au serikali tatu walikuwa asilimia nane tu ya waliotoa maoni. Pia, watoa maoni 287,537 sawa na asilimia 86% hawakugusia kabisa Muungano au muundo wake.
Ndipo Sabatho anauliza : ‘’Sasa iweje watu 16,000 wawakilishe maoni ya Wa tanzania milioni 45? Je, uwingi aliousema Jaji Warioba kautoa wapi?’’.
Halafu kuna suala la kila nchi shiriki kuwa na mamlaka ya kushiriki katika mahusiano ya kimataifa. Siku moja Tanganyika na Zanzibar zitajikuta zimejiunga katika mashirika ya kimataifa, kila moja kivyake, na wakifika huko waanze kupigana vikumbo.
Tena tunaweza kupigana vikumbo hata kwa mambo madogo kama ni rais yupi atangulie kupigiwa mizinga, au nani awe wa kwanza kutajwa kati ya rais wa Tanganyika na wa Zanzibar!
Katika itifaki wataongezeka rais, makamu wake, waziri mkuu, spika, jaji mkuu, pamoja na msururo wa wapambe na magari yenye ving’ora. Vyeo vyote hivyo vitaambatana na mishahara minono na ‘miposho’ mikubwa itakayobebwa na wananchi wa kawaida. Matanuzi nayo yataongezeka.


