
Laana ya ukabila itamponza Raila tena 2017
Na MOHAMMED MAINA
Laana ya RAILA Amollo Odinga ni mwanasiasa nguli ambaye amekuwa akiamrisha ajenda za siasa za taifa kwa muda mrefu.
Alipojitosa uwanjani kuwania Urais mwaka jana wengi walimpigia upatu wa kushinda.
Hata hivyo mambo yalimwendea upogo kwenye mazingira tatanishi.
Kwangu mimi ninaamini kuwa Raila ana kila kigezo, safi na uwezo wa kuwa Rais wa Kenya.
Swali ambalo nimekuwa nikijiuliza ni je, kwa nini mwanasiasa huyu gwiji hajapata upenyu wa kuingia ikulu? Jibu kwa swali hili ni rahisi.
Raila amekuwa mhanga mkuu wa siasa za ukabila ambazo ndizo nyenzo kubwa ya kufikisha mtu ikulu.
Kwenye uchaguzi mkuu uliopita Raila alimpiku Rais Kenyattta mkoani Nyanza, Magharibi, Mashariki, Nairobi na mkoa wa Pwani lakini bado akashindwa kwa sababu ya uchache wa kura za kikabila.
Kwa upande wake Rais Kenyattta aliweza kujipatia kura kutoka ngome yake ya mkoa wa Kati wakati Raila akisuasua kwa kura 84,010 pekee kutoka mkoa huu.
Mkoani Bonde la Ufa Rais Kenyattta akiabiria ‘koti’ la naibu wake alimkomoa vibaya Raila kwa kujipatia kura 2,188,422 huku Raila akijizoa kura 707,541 pekee.
Sifa kuu iliyosababisha matokeo haya ni ukabila. Wapiga kura nchini Kenya huchukulia uchaguzi mkuu kama fursa ya kukita mibabe wao wa ukabila madarakani kwa maslahi ‘yao’.
Kiongozi anaweza kuwa na kila sifa na kigezo lakini kama hatoki kwenye jamii yenye idadi kubwa ya watu basi kamwe hawezi kuwa Rais.
Hebu msomaji jiulize ni sifa zipi ambazo Rais Uhuru anazo za kuongoza zinazoonekana na jamii ya Wakikuyu lakini hazionekani na jamii ya Waluo? Je, mambo yangekuwaje kwenye uchaguzi mkuu uliopita iwapo William Ruto hakufunga wapiga kura wa jamii za Kamatusa kumkirimu Rais Kenyatta kwa kura zao?? Bila shaka ingekuwa kitendawili kigumu kwa Rais Kenyattta kumdungua Raila.
Kwa kuzidi kutishwa na kivuli cha Raila, Rais Kenyattta ameanza kuchanga karata zake mapema kwenye mkoa wa Pwani, Magharibi na Nyanza.
Kero la ukosefu wa ajira, mizozo ya ardhi, kutengwa kwa jamii za maeneo haya serikalini, kufeli kwa serikali kutimiza ahadi zake za kisiasa na saratani ya ukabila ndizo laana kuu kwa Rais Kenyatta.
Ili Rais Kenyattta arudi ikulu 2017 lazima adumishe ngome zake za kikabila za kura kwa kudumisha ndoa yake ya kisiasa na Ruto. Hali ikiwa hivyo Raila hana chake 2017. 


