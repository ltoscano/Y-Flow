
Kesi ya Zitto sasa Aprili mosi

August 24, 2014

MAHAKAMA Kuu Kanda ya Dar es Salaam, jana imeahirisha kesi ya aliyekuwa Naibu Katibu Mkuu wa Chama cha Demokrasia na Maendeleo (CHADEMA), Bw. Zitto Kabwe dhidi ya chama chake kutokana na Jaji anayeisikiliza John Utamwa, kutofika mahakamani akidaiwa kuumwa. Kesi hiyo ilipangwa kutajwa jana kwa ajili ya kusikilizwa na kupangiwa hadi Aprili mosi mwaka huu na Msajili wa Mahakama hiyo, William Mtaki. Bw. Kabwe ambaye pia ni Mbunge wa Kigoma Kaskazini, alifungua kesi hiyo dhidi ya Bodi ya Wadhamini wa CHADEMA na Katibu Mkuu wa chama hicho, Dkt. Wilbrod Slaa. Katika kesi hiyo namba 1 ya mwaka 2014, Bw. Kabwe anaiomba mahakama iizuie Kamati Kuu ya chama hicho isijadili uanachama wake hadi rufaa anayokusudia kuikata Baraza Kuu la chama kupinga kuvuliwa nyadhifa, itakaposikilizwa. Pia Bw. Kabwe aliiomba mahakama hiyo imwamuru Dkt. Slaa ampatie mwenendo na taarifa za Kikao cha Kamati Kuu ya chama hicho kilichomvua nyadhifa alizokuwanazo ndani ya chama na iwazuie walalamikiwa kumwingilia katika utekelezaji wa majukumu yake kama Mbunge wa jimbo hilo. Tayari mahakama hiyo imetoa amri ya zuio la muda kwa CHADEMA kutomjadili Bw. Kabwe au kuchukua uamuzi wowote kuhusu uanachama wake. Uamuzi huo ulitolewa Januari 7 mwaka huu na Jaji Utamwa, kutokana na maombi ya Bw. Kabwe, kupitia kwa Wakili wake Bw. Albert Msando. Awali mawakili wa CHADEMA, Mwanasheria Mkuu wa chama hicho, Bw. Tundu Lissu na Mkurugenzi wake wa Katiba, Sheria na Haki za Binadamu, Bw. Peter Kibatala walipinga maombi hayo wakidai hayajakidhi matakwa ya kupewa zuio la muda. Katika uamuzi wake, Jaji Utamwa alikubaliana na hoja za Bw. Msando kuwa maombi hayo yametimiza matakwa yote ya kupewa zuio hilo.


