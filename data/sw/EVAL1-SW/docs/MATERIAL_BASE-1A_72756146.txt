
Iweje raia pekee ndio wanaathirika na visa vya ukosefu wa usalama?
NINASHANGAZWA na jinsi visa vya ukosefu wa usalama vinazidi humu nchini hata baada ya Rais kuweka sahihi mswada wa usalama.
Wasafiri waliokuwa wanasafiri sehemu za Mombasa na kuwekewa misumari njiani ni ishara kwamba usalama bado haujaimarika. 
Je, kwani usalama uko katika majumba ya kiserikali pekee na wananchi wake hawalindwi? Mauaji ya Mandera yaliibua hisia mseto baada ya Kiongozi mmoja serikalini kuongea matamshi ambayo hayakuridhisha.
Iwapo serikali ina nguvu mbona hamkuwatoa Wakenya huko kabla ya unyama huu kutendeka? Serikali kudai iliwaarifu wakenya kuondoka na wakakataa hakuridhishi hivyo kuweka wazi utepetevu unaozagaa katika idara za usalama ambao ni hatari kwa usalama wa taifa hili kwa jumla. Ni wazi kwamba kuna ulegevu wa kiwango kikubwa kiasi kwamba Wakenya hawana imani na idara ya ujasusi kufuatia visa mbalimbali vya mashambulizi ya kigaidi nchini. Viongozi wetu wameingiwa na mapuuza ambayo ndiyo yanachangia magaidi kushambulia zaidi.
SUSAN MUNYWOKI, Kupitia barua pepe


