TFF YAZUIA WAANDISHI KURIPOTI UCHAGUZI

May 11, 2013

Chama cha Waandishi wa Habari za Michezo Tanzania(TASWA), kimelilalamikia Shirikisho la Mpira wa Miguu Tanzania (TFF) kwa kitendo chake cha kuwazuia waandishi kuingia ndani ya Ukumbi wa Water Front,Dar es Salaam kuripoti yaliyojiri katika Uchaguzi Mkuu wa shirikisho
hilo uliofanyika jana.
Katika tukio hilo waandishi walifukuzwa na polisi ambao walipewa maelekezo na viongozi wa TFF kuwaondoa karibu na jengo la Water Front kulikofanyika uchaguzi huo na kuwalazimisha kukaa mbali na mahali hapo, huku baadhi ya waandishi wakisusia uchaguzi huo na kuondoka.
Akizungumza na waandishi wa habari jana nje ya jengo la Water Front, Mwenyekiti wa TASWA,
Juma Pinto alisema TFF kuwazuia waandishi kuingia ndani ya ukumbi huo, haikuwa busara kwa kuwa jamii ilipaswa kufahamu mambo yaliyokuwa yakiendelea.
“Jumatatu (leo) tutaiandikia barua TFF kulalamikia kitendo hiki cha waandishi kuzuiwa kwani wao, kama walikuwa hawawataki waandishi
walipaswa kuwaambia mapema na si kuwaacha wamekaa nje kuanzia asubuhi hadi saa 9 alasiri,” alisema Pinto.
Pinto alisema alijaribu kuzungumza na Mwenyekiti wa Kamati ya Uchaguzi ya TFF, Hamidu Mbwelezeni ambaye aligoma waandishi kuingia ndani akidai kwamba wanatakiwa kukaa nje ya ukumbi huo hadi saa 1 jioni, wakati wa kutangaza matokeo.
Alisema kwa kitendo hicho waandishi wamedhalilika kwa kauli za dharau walizokuwa wakipewa kwa kuhoji uhalali wao kuzuiwa,
wakati ni haki yao kuujulisha umma ukweli wa mambo kuhusu uchaguzi huo ambao wamekuwa wakiuripoti tangu hatua za awali.
“Habari hizi ni haki kwa Wa tanzania kufahamu jinsi soka linavyoendeshwa na si wao kuweka
masilahi yao binafsi mbele kama walivyofanya,” alisema Pinto.
Hata hivyo habari za ndani zilieleza kwamba, baadhi ya wajumbe walikuwa wakilalamikia
maandalizi mabovu ya uchaguzi huo. Jumla ya wagombea 4 7 walipigiwa kura katika uchaguzi
huo, uliotanguliwa na Mkutano Mkuu.
Katika uchaguzi huo, nafasi ya Rais ambayo ilikuwa ikiwaniwa na Jamal Malinzi na Athuman
Nyamlani, ilionekana kuvuta hisia kwa wapiga kura na wadau wa soka waliokuwa wakifuatilia kwa karibu.
Hadi gazeti hili linakwenda mitamboni habari za matokeo ya uchaguzi huo, yalikuwa bado hayajatangazwa.Uchaguzi wa Bodi ya Ligi Kuu
ulifanyika Ijumaa huku, Hamad Juma akichaguliwa kuwa Mwenyekiti na nafasi ya Makamu Mwenyekiti ikinyakuliwa na Said Abeid.


