
Evra apata nafasi kubaki Man United
BEKI wa kushoto wa Ufaransa, Patrice Evra ametia saini mkataba mpya wa mwaka moja na klabu yake ya Manchester United na hivyo kumaliza mjadala wa kuhama.
Hatua hiyo itapelekea kipindi chake uwanjani Old Trafford kufikia misimu 10 kuanzia msimu ujao, tangu alipotua hapo na kufanya kazi na makocha wanne katika kipindi hicho Sir Alex Ferguson, David Moyes, Ryan Giggs na Louis Van Gaal aliyeteuliwa hivi majuzi. 
Kumekuwepo na ripoti kwenye vyombo vya habari vya Uingereza kwamba angeondoka kuelekea kati ya klabu ya Juventus au Inter Milan zote zikiwa za Italia lakini Van Gaal anadaiwa kumshawishi kusalia na klabu akisema atahitaji tajriba na uzoefu wake kwenye kikosi cha nyuma atakachounda punde tu atakapoanza majukumu yake mapya.
Mlinzi huyo aliyetimiza umri wa miaka 33 wiki iliyopita, alijiunga na United kutoka AS Monaco mwaka 2006 na amewachezea mara 379, na kushinda mataji 10 makuu.
Amekuwa beki wa kushoto nambari moja na amekuwa akishikilia wadhifa wa unahodha wakati ambapo beki Nemenja Vidic anayeondoka hakuwa akipangwa mechini.
Mholanzi Alex Buttner alitua Old Trafford mwaka 2012 kuwa msaidizi wa Evra na vyombo vya habari Uingereza vinasema United wamewasilisha ofa ya pauni 27 milioni kumnunua difenda Luke Shaw 18, wa Southampton kujaza nafasi hiyo kwa siku za baadaye.
United wanatarajiwa kufanyia kikosi chao mabadiliko makubwa kabla ya msimu ujao chini ya uangalizi wa van Gaal baada ya kumaliza nambari saba kwenye Ligi ya EPL msimu uliokamilika.


