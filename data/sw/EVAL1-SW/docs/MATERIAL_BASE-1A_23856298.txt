
UVCCM WAITEGA CUF URAIS 2015

July 31, 2013

Jumuiya ya Umoja wa Vijana wa Chama Cha Mapinduzi (UVCCM), imesema Katibu Mkuu wa Chama cha Wananchi (CUF), Maalim Seif Sharrif Hamad ni kiongozi ambaye hastahili kupewa fursa ya kuwa Rais wa Zanzibar. Naibu Katibu Mkuu wa UVCCM Zanzibar, Shaka Hamdu Shaka, aliyasema hayo juzi katika mkutano mkubwa wa hadhara ambao ulifanyika Nungwi, Mkoa wa Kaskazini Unguja. Alisema Maalim Seif hataki kuachia madaraka ya kisiasa ili kutoa fursa kwa kundi la vijana kushika nafasi za juu badala yake amejenga himaya ya kuwa mgombea urais wa kudumu katika chama hicho tangu mwaka 1995. “Tokea mwaka 1992 hadi leo, amekuwa Makamu Mweyekiti wa CUF, mgombea urais wa kudumu na Katibu Mkuu, hataki kuwapa nafasi vijana, haigi mwenendo wa kidemokrasia wa CCM ambao viongozi wake huachiana vijiti,” alisema Shaka. Aliongeza kuwa, umefika wakati wa kiongozi huyo kujiondoa katika ulingo wa siasa ili kuwapisha wengine sambamba na kuwataka vijana wa CUF kujiondoa katika chama hicho na kujiunga na CCM ili waweze kuonesha uwezo wao. “Ndani ya CUF, hawawezi kupata nafasi chini ya uongozi wa Maalim Seif…tazameni CCM ilivyo, vijana tunapata nafasi ya kuonesha uwezo, vipaji vyetu kisiasa,” alisema Shaka. Alisema imekuwa ikiheshimu misingi ya demokrasia tangu enzi ya TANU na ASP kwa kufanya mabadiliko ya viongozi wa ngazi za kisiasa na kiserikali tofauti na vyama vingine vya siasa. Shaka aliongeza kuwa, katika Jamhuri ya Muungano, baada ya hayati Mwalimu Julius Nyerere kuondoka madarakani, alimpisha Bw. Ali Hassan Mwinyi ambaye naye alimwachia kijiti Bw. Benjamin Mkapa na sasa Rais Jakaya Kikwete. “Upande wa Zanzibar, baada ya kuondoka hayati Abeid Amani Karume, alimpisha Bw. Aboud Jumbe Mwinyi ambaye naye alimwachia, Idris Abdul Wakil, Dkt. Salmin Amour, Dkt. Amani Karume na sasa Dkt. Ali Mohamed Shein. “Wizara ambazo ziko chini ya upinzani Zanzibar, hazina utendaji mzuri na uwajibikaji mzuri… waliopewa dhamana ya madaraka wameshindwa kutimiza wajibu wao,” alisema. Aliitaja Wizara ya Afya chini ya Waziri Juma Duni Haji na kudai haiwatendei haki wananchi ambapo katika Hospitali ya Mnazi Mmoja, mambo ya utawala na utoaji huduma si wa kuridhisha kama ilivyotegemewa na wengi. “Waziri mwenye dhamana anapaswa kutimiza wajibu wake, yeye ni kiongozi aliyepewa fursa na Rais…katika hospitali hii hakuna huduma za kuridhisha, matatizo ya madaktari, wauguzi na wafanyakazi ni muhimu kusikilizwa,” alisema.


