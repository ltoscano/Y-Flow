
Zogo kumhusu Kimaiyo likome
MALUMBANO yanayoendelea kati ya wanasiasa wa eneo la Rift Valley kuhusiana na kustaafu ghafla kwa Inspekta Mkuu wa Polisi David Kimaiyo ni ya aibu na yanapasa kukomeshwa.
M yanapasa kukomeshwa.
Kwa upande mmoja, viongozi wa sehemu hiyo wakiongozwa na Gavana wa Elgeyo Marakwet Alex Tolgos na wabunge wa Marakwet Mashariki na wenzake wa Keiyo North na Marakwet Mashariki wanamshutumu Seneta wa kaunti hiyo Kipchumba Murkomen kwa madai kuwa alichochea kutimuliwa kwa Bw Kimaiyo kutoka wadhifa wake.
Tunaamini kwamba Bw Kimaiyo ni mtu mzima, mwenye akili timamu aliye na ujasiri wa kujizungumzia na kulalamikia udhalimu wowote aliotendewa. Hivyo basi, haifai kwa wabunge wa jamii hiyo kujitokeza na kujidai kumtetea afisa wa serikali ambaye aliamua kwa hiari yake kung’atuka madarakani baada ya kuhisi kwamba, majukumu ya cheo chake yalikuwa yameanza kumzidi nguvu.
Hatumtetei Bw Murkomen, lakini ukweli ni kwamba, msimamo wa seneta huyo kuhusiana na utendakazi wa Waziri wa Usalama wa Ndani Bw Joseph ole Lenku na Bw Kimaiyo umeungwa mkono na wengi.
Seneta huyo ni mmoja wa wale ambao, bila shaka, waliweka mbele usalama wa nchi badala ya kutetea mwenzao kwa misingi ya kiukoo. Ilikuwa dhahiri Bw Ole Lenku na Bw Kimaiyo walizidiwa na changamoto za kikazi, hali iliyobidi wawapishe wengine ambao wangehimili mawimbi ya kazi hiyo. 
Je, ikiwa kila jamii itamtetea ‘mwanao’ kila anaposhindwa na kazi, nchi hii itaendelea kweli? Na tangu lini vyeo fulani vikatengewa jamii fulani? Tunaungana na kundi la vijana na wasomi kutoka kaunti ya Elgeyo Marakwet ambao wamejitokeza kulaani msimamo wa wanasiasa hao ambao, bila shaka unachochewa na sababu za kibinafsi.
Usalama unapozorota, sote huathirika wakiwemo wale wanaopigania kurejeshwa kazini kwa Bw Kimaiyo. Na kwa Bw Murkomen na wasomi wenzake kutoka jamii hiyo, heko na wasimame kidete hadi mwisho.


