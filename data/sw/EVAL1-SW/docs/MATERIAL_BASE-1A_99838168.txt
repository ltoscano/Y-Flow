
Waandishi na ujenzi wa taifa May 31, 2012

SAFU ya wiki iliyopita ilikuwa ni mwendelezo wa mjadala kuhusu dhima ya vyombo vya habari katika ujenzi wa Taifa.
Yapo mambo ambayo sote tunaweza kukubaliana kwamba ni muhimu na ni lazima yafanyike kama tunataka kujenga taifa la watu wamoja na wenye matarajio yaliyo na mwelekeo mmoja.
Moja ya mambo hayo kama nilivyokwisha kusema ni kuwa na vyombo vya habari vingi, vyenye umiliki tofauti, vinavyowakilisha mitizamo tofauti lakini vinavyoamini katika misingi muhimu ya utaifa na vinavyotekeleza majukumu yake kwa kufuata misingi na maadili ya uandishi wa habari. Kwa mantiki hiyo pamoja na tofauti za kiumiliki, kisera, n.k., yapo mambo ya msingi ambayo vyombo vile vya habari vinapaswa kuyazingatia. 
Na uzingatiaji ule hautakiwi tu kutokana na uoga wa sheria – mathalan kama hii ya Magazeti ya 1976, ya hapa kwetu. Uzingatiaji ule unatakiwa kuongozwa na misingi ya utaifa na ile ya taaluma.
Na hapa ndipo paliponisukuma kuuliza swali: Sisi waandishi wa habari ni nani?
Hili ni swali muhimu sana kwa kila binadamu kujiuliza. Yupo msomaji wangu mmoja aliyejitambulisha kama J.L. Kamala, ambaye pamoja na kutulaumu sana sisi waandishi wa habari bado anakiri kuwa kujitambua ni jambo muhimu kwa fani yetu na pia kwa watu wa fani zote kwa ujumla.
Bado ninaona upo umuhimu mkubwa zaidi kwa waandishi wa habari kujitambua.
Umuhimu huu unatokana na jukumu walilo nalo katika ujenzi wa taifa kwa ujumla.
Kama ilivyo hatari kuachia nchi (yoyote) ikaongozwa na viongozi ambao hawajajitambua wao ni nani, ni hatari pia kwa vyombo vya habari kuendeshwa na wanahabari ambao hawajajitambua.
Ni dhahiri kwamba wakijitambua wao ni nani na wanaamini (au kusimama) katika nini watafanya kazi zao katika namna itakayolijenga taifa na kuwaletea heshima wao wenyewe.
Ipo mifano kadhaa ya uandishi wa habari unaojali misingi ya utaifa na maadili ya taaluma kuliko vishawishi vingine. Mifano hiyo tunayo hata hapa hapa Tanzania . Na vipo vyombo vya habari kadhaa hapa nchini ambavyo vimetoa mchango mkubwa katika kuibua mambo yanayokuwa yanafanyika kwa kificho lakini yenye athari kwa maslahi na maendeleo ya taifa na wananchi wake kwa ujumla.
Ninaamini wasomaji pia wanavitambua vyombo vyetu kila kimoja na mchango wake.
Ipo mifano mingine duniani. Nitaanza na ile maarufu zaidi. Kuanzia Juni, 1972, Marekani iligubikwa na kashfa kubwa ambayo ilitetemesha siasa za taifa hilo kubwa. Kamati ya Rais Richard Nixon ya kumsaidia achaguliwe tena ilikuwa imefanya madudu ambayo yalilazimisha Kamati za Bunge na Seneti zifanye uchunguzi kuyabaini.
Lakini Kamati zile za mihimili ya dola zisingefua dafu katika kubaini na kuanika ni nini hasa kilikuwa kinafanyika kama si mchango mkubwa wa magazeti kama The New York Times, Time Magazine na hasa The Washington Post. Magazeti yale yalijikita katika kufuatilia ni nini hasa kilitokea, ni nani alihusika wapi na alisaidiwa na nani na kwa ajili ya kulinda maslahi ya nani.
Kama vile ilivyotokea hapa kwetu katika suala la EPA, mchango wa vyombo vya habari Marekani katika kuibua taarifa zilizofichwa na kushadidia umuhimu wa taasisi husika kuchukua hatua uliuumbua utawala wa Nixon.
Waandishi wa The Washington Post, Bob Woodward na Carl Bernstein Wanakumbukwa sana – na wanaheshimika sana katika tasnia ya habari – kwa jinsi walivyojikita katika kufuatilia, kuchokonoa, na kudadavua yale yaliyokuwa yakifichwa na genge la Nixon na jinsi walivyoyaanika hadharani bila uoga.
Waandishi wale hawakuongozwa na nia ya kumkomoa mtu yeyote isipokuwa msingi wa kulinda maslahi ya taifa na walifanya hivyo kwa kuzingatia misingi ya uandishi wa habari.
Kashfa yenyewe ilidhihirisha kuwapo matumizi mabaya ya madaraka kwa upande wa Rais Nixon ambaye aliruhusu kikundi kilichokuwa kinafanya umafia wa kisiasa, kuvunja ofisi na kuiba nyaraka, kucheza na hesabu za matumizi, kurekodi mawasiliano waliyohitaji kujua kinachoendelea na kuwapo mfuko wa fedha chafu za kulipia umafia wao. Haya yote yalikuwa yakifanyika chini ya serikali ya Marekani iliyochaguliwa kidemokrasia na ambayo ilihitaji kulinda misingi ya utawala bora.
Mwisho wa sakata lote ni kwamba vigogo kadhaa walijiuzulu, wengine walifungwa jela na Rais Richard Nixon mwenyewe alijiuzulu urais mwaka 1974 kwa fedheha kubwa kwa kashfa iliyokuja kujulikana sana kama Watergate Scandal.
Mwaka 1989 Zimbabwe pia ilikumbwa na kashfa iliyokuja kujulikana kama Wallowgate Scandal. Katika kashfa hiyo viongozi waandamizi wa serikali ya Rais Robert Mugabe walikuwa wakifanya biashara ya magendo wakiagiza magari Afrika Kusini na kuyauza kwa faida nchini huku kukiwa na sheria iliyozuia jambo lile.
Mhariri wa The Daily News ya Zimbabwe , Geofrey Nyarota, na timu yake ya waandishi makini walifuatilia, wakachokonoa, wakadadavua na kuanika ni nani walikuwa wakihusika kufanya nini na walikuwa wakinufaika vipi na walikuwa wamevunja sheria ipi ya nchi na wananchi wangeathirika vipi na vitendo vile.
Wanahabari wale walifanya kazi yao kwa misingi ya kulinda maslahi mapana ya taifa na wananchi wao kwa ujumla na waliifanya kazi ile kwa kuzingatia misingi ya uandishi wa habari.
Wakati wanahabari wale wakikamatwa na polisi kupelekwa mahakamani kujibu mashtaka ya kuandika habari za uchochezi waziri mmoja mwandamizi, Morris Nyagumbo, alifedheheka na kuanikwa kwake katika kashfa ile kiasi kwamba aliamua kujiua. (Wengine wanasema “alisaidiwa” kujiua).
Lakini umahiri wa Geofrey Nyarota na wenzake haukuishia katika kuibua yale yaliyofichika tu. Kule mahakamani wanahabari wale walikuwa tayari kufungwa jela kuliko kutaja vyanzo vyao vya habari (vikiwamo polisi wa ngazi za juu).
Ilibidi Jaji Francis Manyarara – ambaye leo anaheshimika sana katika tasnia ya habari – atoe uamuzi uliozingatia matakwa ya taaluma ya uandishi wa habari.
Wakati kesi ikiendelea Jaji Manyarara alishikilia msimamo kwamba Mahakama haikuwa na budi kuheshimu msingi wa maadili ya waandishi wa habari wa kutotaja chanzo cha habari.
Upo pia mfano wa Ufilipino ambapo waandishi wa habari waliamua kufuatilia, kuchokonoa na kudadavua yale yaliyokuwa yakifichwa na Joseph Estrada, rais aliyeingia madarakani kutokana na umaarufu wake wa kucheza sinema. Waandishi wa habari walifanya kazi iliyozingatia misingi ya utaifa, na ile ya taaluma na matokeo yake Estrada aliondolewa madarakani kwa matumizi mabaya ya madaraka.
Nimetoa mifano hii michache, ya mbali na jirani na Tanzania ili kushadidia hoja yangu kwamba vyombo vya habari vina umuhimu mkubwa sana katika ujenzi wa taifa na hasa katika kuchochea maendeleo ya watu wote. Lakini pia ilikuwa ni nia yangu kuonyesha kwamba waandishi wa habari wakijitambua si rahisi wakajiweka katika mazingira ya kudharaulika.
Kwamba watu wanaofanya kazi inayoweza kumuondoa madarakani rais wa nchi kubwa kama Marekani, au rais maarufu kama Joseph Estrada au kusababisha mtu muhimu na mpigania uhuru wa Zimbabwe kama Morris Nyagumbo ajiue, si watu hivi hivi.
Ni watu wenye jukumu zito; ni watu wenye dhamana muhimu mno kwa umma wanaoutumikia.
Ni dhamana hiyo ya umma inayowalazimisha waandishi wa habari kuepuka kuongozwa na misukumo yoyote ile zaidi ya maslahi ya taifa zima na watu wake wote.
Ingawa mifano niliyoitumia ni ile ya uandishi wa habari wa kutingisha dola, bado haina maana kuwa hakuwezi kuwapo na uandishi bora wa aina nyingine.
Ipo mifano mingi hata hapa Tanzania ya mchango mkubwa wa vyombo vya habari katika kuchochea maendeleo ya Taifa katika nyanja mbalimbali. Na ipo mifano ya jinsi vyombo vya habari vilivyoweza kushirikiana na mihimili mingine ya dola katika masuala yenye maslahi kwa taifa zima na watu wake wote.
Kwa hiyo basi kutumia kwangu mifano ya uibuaji wa kashfa kulikuwa na lengo la kudhihirisha jinsi waandishi wa habari walivyo na dhamana kubwa katika jamii na ni kwa nini hawapaswi kusukumwa na jambo lolote zaidi ya maslahi mapana ya taifa na ustawi wa wananchi wake kwa ujumla.


