Kundi la Talebanlakiri kuwaua
wanajeshi 20

August 24, 2014

WANAJESHI 20 wa serikali ya Afghanistan wameuawa mashariki mwa taifa hilo kwa kile kinachoonekana kuwa ni visasi dhidi ya vikosi vya usalama kutoka Taleban. Shambulizi hilo lilitokea usiku wa kuamkia jana katika mkoa wa Kunar wakati watu waliojihami kwa bunduki waliposhambulia kizuizi kimoja cha barabarani katika eneo hilo la milima linalopakana na taifa la Pakistan. Kwa mujibu wa BBC, Wapiganaji wa Taleban wamewateka nyara wanajeshi wengine na kukiri kuhusika na mashambulizi hayo. Watu hao waliojihami kwa bunduki walikivamia kizuizi kimoja cha barabara katika shambulizi hilo ambalo Waziri wa Ulinzi wa nchi hiyo amedai kuwa lilihusisha mamia ya wapiganaji wa kigeni pamoja na wale wa Afghanistan. Wanajeshi hao waliuawa katika ufyatulianaji wa risasi katika eneo hilo la mashambani la mashariki mwa Afghanistan huku mmoja ya wavamizi hao pia akipoteza maisha yake. Mapigano hayo yaliendelea hadi jana asubuhi huku wapiganaji hao wakifyatua risasi zao kutoka maeneo ya juu ya milima. Rais Hamid Karzai ameshutumu mauaji hayo na kuahirisha ziara yake nchini Sri- Lanka na ametoa wito kwa serikali jirani ya Pakistan kuharibu kile alichokitaja kama makundi ya kigaidi ambayo hutekeleza mashambulizi ya mipakani. Msemaji wa kundi la Afghanistan ameiandikia barua BBC akikiri kwamba kundi hilo ndilo lililohusika na shambulizi na kuongezea kuwa wanajeshi saba wa Afghanistan wametekwa nyara na kundi hilo.


