
Wanasiasa hawa hakika wana degedege!
May 23, 2012

KWA kawaida degedege ni ugonjwa wa watoto. Dalili zake ni mtoto kupandwa na homa na mwili kutetemeka . Ni ugonjwa wa hatari sana. Utotoni tuliamini kuwa ukiugua degedege, basi, hutaugua tena ukubwani.
Kumbe kuna degedege la ukubwani pia; hususan kwenye masuala ya siasa na wakati wa kampeni za uchaguzi kama hizi za sasa. Nilipata kuandika kuwa siku hizi kila asubuhi ni burudani kusoma baadhi ya vichwa vya habari magazetini au kuangalia habari za kwenye luninga na kusikiliza redio.
Kila kukicha kuna kituko kipya Afrika, ilipatwa kusemwa.
Ndio, katika siku hizi za kampeni kuna wenye kutamka hadharani, kuandika magazetini, kuzungumza redioni na kwenye luninga mambo ambayo mtu mzima unaanza kuamini kuwa anayetamka au kuandika ameshikwa na degedege la ukubwani.
Kuna mifano hai; mgombea urais wa chama kimoja cha siasa habari na picha yake zilipambwa kwenye kurasa za mbele za magazeti yetu. Ni siku ile alipofungua rasmi kampeni zake za urais.
Mgombea yule wa urais alikuwa amevalia kofia ya kijeshi ( barret). Akamwaga sera zake mbele ya wanahabari kwamba akiingia madarakani, basi, ataanzisha kiwanda cha silaha ili tujilinde vyema. Na atafukuza wageni wote ikiwamo wawekezaji! Degedege si ugonjwa wa watoto tu! Mgombea yule wa urais alikuwa na dalili zote za degedege.
Mwanzoni mwa mwaka huu kilivuma chama cha siasa kwa jina la CCJ. Hakikupata usajili wa kudumu, kikaishia kuwa chama cha magazetini na kwenye vijiwe vya kahawa. Mwenyekiti wake ameripotiwa kuhama vyama vinne ndani ya miezi minane.
Na mwishowe ameonekana kwenye picha ya pamoja na Mzee Makamba wa CCM.
Mwenyekiti huyo amejisalimisha kwenye mikono ya CCM. Kulamba matapishi yako ni moja ya dalili za degedege la ukubwani!
Mwingine akatinga mbele ya wanahabari akiwa na mkewe. Naye anagombea urais.
Yeye akadai anahitaji apewe robo saa tu Ikulu akafanye mambo yake! Picha zake zikapambwa kurasa za mbele za magazeti yetu. Tumemwona mkewe pia. Mke hana tatizo, lakini mumewe ana kila dalili za degedege.
Mwingine akatinga kwenye Mkutano Mkuu wa CCM. Akakubali kuwa kila alipojaribu kugombea urais mara zote tatu ‘ilikula kwake’ . Akamfagilia sana mgombea wa CCM, Jakaya Kikwete. Akatamka, sasa ameamua kwenda kwao kugombea ubunge. Na kwamba CCM wasimwingilie.
Huyu degedege lake ni chronicle, kwa maana ni la muda mrefu. CCM wakiongozwa na mgombea wao urais wameingia kwenye jimbo la mgombea huyo na kupiga kampeni ya nguvu dhidi yake!
Mlolongo ni mrefu. Mlolongo wa matamshi yenye kuashiria wanaoyatamka wana dalili za degedege la ukubwani. Tufanye nini?
Nina mawazo; huko twendako tuangalie haraka namna tutakavyobadilisha taratibu zetu za uchaguzi ili tusiendelee kuifanya demokrasia yetu tunayoijenga kuwa ni kichekesho machoni mwa watu wengine wa dunia hii.
Huu ni wakati wa kujenga misingi ya demokrasia yetu wenyewe itakayotokana na ubunifu wetu. Si lazima tufuate kila kitu katika demokrasia za wenzetu wa Ulaya na Marekani.
Maana, demokrasia tunazoiga kwa kila kitu zinaweza kuwa zinafaa katika mazingira ya nchi za wenzetu na si hapa kwetu. Demokrasia si kama viungo vya soda ya Coca Cola; kwamba ladha ya Coca Cola ni hiyo hiyo katika kila nchi ya dunia hii.
Naandika hivi kwa vile hatuwezi kuwa na demokrasia ya vyama vingi ambapo inatosha tu kusajili chama cha siasa chenye wanachama 200 kutoka kila mkoa katika mikoa kumi ya Tanzania Bara na miwili ya Visiwani. Ni mazingira hayo ambayo yamevigeuza baadhi ya vyama vya siasa kuonekana kama Asasi Zisizo Za Kiserikali ( NGO).
Maana; ni kitu gani kinamzuia Mtanzania leo kushindwa kuwapata wanachama hao ?
Ni Wa tanzania wangapi leo watakaokataa kupokea shilingi elfu mbili tu na kujiandikisha kuwa mwanachama wa chama X kinachotafuta usajili?
Hivyo basi, chama cha siasa chaweza kabisa kuwa ‘NGO’ inayomilikiwa na mtu au kikundi kidogo cha watu. Na nani ajuaye? Labda kuna fedha za wafadhili ambazo vyama hivi, kwa kusajiliwa kwao na kutoa mgombea urais, zinaingizwa katika akaunti za wenye vyama.
Maana; haiyumkini mathalan, mgombea yule wa urais mwenye sera tatu kuu; kuanzisha kiwanda cha silaha, kufukuza wageni na kufukuza wawekezaji angeweza hata kushinda nafasi ya udiwani kwenye kata yeyote katika Jiji la Dar es Salaam.
Napendekeza tuwe na Katiba yenye kuweka ngazi tatu za uchaguzi; tuwe na Uchaguzi wa Serikali za Mitaa . Uchaguzi huu uwe wa kuwapata wenyeviti wa Serikali za Mitaa na Madiwani. Ufanyike miaka miwili kabla ya Uchaguzi Mkuu.
Chama chochote cha siasa kilichopata usajili na ambacho hakina wabunge bungeni kianze kwanza kushiriki uchaguzi wa Serikali za Mitaa kabla ya kuruhusiwa kushiriki uchaguzi wa wabunge ambayo ndio itakuwa ngazi ya pili.
Hapa ina maana kuwa Chama cha siasa chenye idadi fulani itakayowekwa ya Wenyeviti wa Serikali za Mitaa na madiwani ndicho kitakachofuzu kusimamisha wagombea ubunge katika uchaguzi wa wabunge utakaofanyika mwaka mmoja kabla ya uchaguzi wa rais.
Ngazi ya tatu ya uchaguzi ni ile ya uchaguzi wa rais ambao utafanyika mwaka mmoja baada ya uchaguzi wa wabunge. Chama kitakachoruhusiwa kusimamisha mgombea urais ni kile chenye idadi fulani itakayowekwa ya wabunge.
Katika utaratibu huu, hata kama chama husika kimefuzu hatua ya kwanza na ya pili, na katika chaguzi zitakazofuatia kikashindwa kupata idadi inayotakiwa ya wawakilishi kubaki katika ngazi husika, basi, chama husika kitashushwa ngazi kama ilivyo katika mchezo wa soka.
Utaratibu huu unaweza kutusaidia kuimarisha vyama vya siasa katika ngazi za chini na pia kuondokana na wagombea wengi wa kiti cha Urais kama ilivyo sasa.
Na mapinduzi makubwa tunayoweza kuyafanya ni kuangalia uwezekano wa kuwa na utaratibu ambapo wapiga kura wetu huchagua chama badala ya wagombea.
Hii itapunguza sana tatizo la rushwa katika chaguzi. Hii itatusaidia sana kuwapata wagombea makini ambao baadhi yao kwa sasa wanasita kujiingiza katika siasa kwa kuhofia kusukumwa katika utaratibu wa kutoa rushwa ili washinde chaguzi au hata uteuzi.
Wenye staha zao wanaanza kuikimbia siasa. Hili si jambo zuri kwa nchi.
Utaratibu wa kuchagua chama badala ya wagombea unaweza pia kutufikisha mahali ambapo mwenyekiti wa chama kilichoshinda ndiye atakuwa rais katika vipindi viwili atakavyokuwa mwenyekiti wa chama husika. Hapo tutaondokana na uchaguzi wa rais na gharama zake.
Utaratibu huu pia utamaanisha kuwapo na mgawanyo wa viti vya bunge utakaotokana na wingi wa kura ambazo chama husika kimejipatia.
Kitakachohitajika ni orodha ya wanachama wa chama husika ambao wanaweza kuingia bungeni endapo chama husika kitapata viti bungeni.
Utaratibu huu unaweza kabisa kutupeleka kwenye kuwa na vyama viwili au vitatu vikubwa vya siasa.
Hata Mwalimu Nyerere alipata kunukuliwa akisema kuwa Tanzania inahitaji vyama viwili au vitatu vya siasa na si utitiri wa vyama vingi.
Hatari ya kuendelea na utaratibu wetu wa sasa bila kuufanyia mabadiliko ya kimsingi ni kuifanya siasa kuendelea kuonekana kuwa ni ‘mchezo mchafu’.
Lazima tuachane na kuandaa mazingira ya wapiga kura kusikia matamshi ya ‘wagonjwa wa degedege’ badala ya wanasiasa mahiri.


