Nini kitakachokupa furaha ya dhati ukimaliza kupiga kura?
May 24, 2012

KILA ninapowasikiliza wanasiasa mwaka huu ninaduwaa. Ninawasikiliza na kuwatazama katika televisheni wakizungumza ninajiuliza maswali mengi sana.
Na pale ninapofuatilia wanayoyafanya na kuyapanga wao na wapambe wao, ninaanza kujiuliza kama kweli niko Tanzania au niko nje katika moja ya nchi zisizokalika kama duniani.
Swali la kujiuliza kwa yeyote mwenye uzalendo wa kweli kwa nchi hii, mwenye heshima kwa utu wake na anayethamini kufikiri sawasawa, ni kwamba je; ni kitu gani hasa kituongoze katika kufanya uamuzi siku ya Oktoba 31 wakati kila mmoja wetu atakapojifungia katika kichumba cha kupigia kura?
Je, ni kitu gani hasa kitakachotufanya tuweke alama ya vema kumchagua kiongozi wetu awe katika ngazi ya udiwani, ubunge au urais? Je, tutaongozwa na fulana na khanga walizotoa? Je, tutaongozwa na hongo ya shilingi elfu tano? Je, tutaongozwa na soda au bia tuliyonunuliwa kwa siku moja na mgombea? Je, hiyo ndiyo thamani yetu kama raia wa nchi hii miaka takriban 50 baada ya Uhuru?
Je, Wa tanzania wenzangu tutaongozwa na ahadi lukuki tulizozisikia kutoka kwa wagombea? Watafanya hiki, watanunua kile, wataleta hiki, watahakikisha mvua inanyesha mara nne kwa mwaka, watahakikisha mnakula milo sita kwa siku, watahakikisha wanajenga daraja hata pasipokuwa na mto, hivi mkiwatazama usoni mnawaamini?
Je, ni mara ngapi mmeahidiwa maisha ya kufikirika halafu mlipomaliza kupiga kura mkalia. Baadhi ya mliowachagua wakawa hawawasikilizi wakiwaambia kura mlizowapa walikwishakuwalipa kwa zile soda, fulana, khanga na elfu tano walizowapa kipindi cha kampeni. Si mlikwishamalizana? Haiwezekani eti fulana za kampeni mvae, soda za kampeni mnywe, halafu bado mtarajie maendeleo.

Mlipoanza kuhoji kwamba mbona raha mlizoahidiwa katika kampeni hamzioni, wapo pia waliowaambia raha haziji tu kwa nyie kukaa vijiweni. Kwa hiyo mkawa mmeingizwa mjini na watu mliowaamini kabisa. Ninyi mkawa watiifu mkawapa kura kutokana na ahadi zao lakini wao wakawageuka na kuwaambia muache uvivu raha haziji kwa kukaa vijiweni. Lakini wao, raha yao inakuja kwa kura zenu.

Je, mtaongozwa na hofu mnayojengewa na baadhi ya wagombea? Je, mnawaamini wanaohubiri sera za kuwajengea hofu kwamba wagombea fulani au vyama fulani vitamwaga damu mkivichagua? Je, kwa akili zenu, kwa uzoefu wenu, na kwa wale mnaomuogopa Mungu, mkiwatazama wagombea wote na vyama vyao, ni nani mwenye hulka ya kutaka kumwaga damu?

Kwa hakika, ni kweli vipo vyama ambavyo vikishinda vitamwaga damu, tena kwa wingi. Lakini ni damu ya ngâ€™ombe na mbuzi kusherehekea ushindi wa kuchaguliwa. Lakini vyama vya Wa tanzania wenzetu hawa haviwezi kumwaga damu kwa sababu havina faida ya kufanya hivyo.

Je, mtaongozwa na propaganda kuhusu udini? Uzoefu unatuonyesha kwamba katika nchi nyingi duniani, wanasiasa wakiishiwa sera huhamia katika masuala yanayogusa hisia zaidi kuliko fikra. Huko wanajua wanaweza kutisha watu na hata kuwachochea wakachukua hatua juu ya jambo lolote.
Wakosa sera mara nyingi huhamia katika dini (kwa sababu wanajua katika nchi zetu dini ni suala nyeti) au huhamia katika ukabila (wakijua kwamba Afrika ni mkusanyiko wa makabila mbalimbali, tena mengine yakiwa bado na uhasama wa kihistoria) ama huhamia katika jambo jingine ambalo ni rahisi kuwagawa wananchi.

Lakini ukweli mchungu unabaki pale pale. Nchi ikiendeshwa kwa sera mbovu mara nyingi si kwa sababu watu wa dini moja wamekula njama za kutekeleza sera mbovu. Na wala huwa si kwa sababu watu wa kabila moja wamekula njama za kutekeleza sera mbovu. Huwa ni kwa sababu watu walio madarakani, ambao ni mchanganyiko wa dini, kabila na kutoka maeneo tofauti, wanakutana na kupanga kujinufaisha wao binafsi kwa gharama ya dhiki ya mamilioni ya wananchi wengine.

Kutokana na Katiba yetu, dini haiwezi kuwa tatizo katika uongozi wa nchi kwa sababu kikatiba nchi yetu haina dini. Lakini tumeshuhudia jinsi hapa Afrika viongozi wale wale wanaoingia kwa udini, wanavyotekeleza sera zinazowaumiza wananchi wote wakiwamo wa dini zao!


