
Baada ya machafuko, Sudan Kusini yaelekea kupoteza sifa kujiunga EAC
Dec 27, 2013

JUMUIYA ya Afrika Mashariki (EAC) imeitahadharisha Sudan Kusini kwamba, mapigano yanayoendelea nchini humo kati ya majeshi ya serikali na waasi, yataathiri maombi ya nchi hiyo kujiunga EAC.
Mapigano baina ya majeshi ya serikali ya nchi hiyo na wanajeshi walioasi ambao wanaungwa mkono na aliyekuwa Makamu wa Rais, Dk. Riek Machar, yalizuka wiki iliyopita na inakadiriwa watu zaidi ya 500 wameuawa.
Mapigano hayo pia yametia doa nchi hiyo yenye “umri wa miaka miwili tu” inayoongozwa na Rais Salvar Kiir na chama chake cha SPLM, tangu ilipojipatia uhuru wake Julai 11, mwaka 2011, baada ya kugawanyika kutoka Sudan Kaskazini.
Katika taarifa iliyotolewa kwa gazeti hili la Raia Mwema na Msemaji wa EAC, Owoora Richard Otieno, Jumuiya hiyo imesikitishwa na mgogoro huo.
Sudan Kusini iliomba kujiunga EAC mapema mwaka jana na Novemba, mwaka huu, nchi hiyo ilituma ujumbe mzito mjini Arusha, ambapo pamoja na kuwasilisha maombi rasmi ujumbe huo ulitembelea makao makuu ya jumuiya yaliyopo mjini hapa.
Ujumbe huo uliohusisha mawaziri kadhaa na wanadiplomasia wa nchi hiyo, ulikusudia pamoja na mambo mengine, kuanzishwaji mazungumzo kuhusu mchakato wa kuiruhusu nchi hiyo kujiunga EAC.
Mazungumzo ya awali yalifanyika kwa kuhusisha timu ya wataalamu kutoka Sudan Kusini na wale wa EAC, kati ya Novemba 8 na 9 mwaka huu mjini Arusha na kisha Novemba 18 na 19, mjini Entembe nchini Uganda.
Katika taarifa hiyo ya EAC, Owora anabainisha kuwa, ni kweli majadiliano ya hatua za awali yamefanyika na tayari kikao cha Baraza la Mawaziri wa nchi wanachama kilichoketi Novemba 28 na 29 Kampala Uganda, kilikubali kupitisha rasimu ya mipango ya majadiliano na mazungumzo kuhusu maombi ya nchi hiyo.
“Kimsingi Baraza la Mawaziri pia waliazimia na kuagiza Sekretarieti ya EAC kuandaa mazungumzo ya kwanza na nchi hiyo Januari, mwaka 2014, kuanza mchakato wa kujadili maombi hayo,” alieleza Owora.
Kwa mujibu wa maelezo hayo ya Owora, rasimu ya majadiliano hayo yangewasilishwa katika mkutano mkuu wa viongozi wakuu wa EAC (summit), unaotarajiwa kufanyika Aprili, mwakani, katika nchi itakayopangwa.
“Mgogoro wa sasa ulioibuka nchini humo, utaathiri moja kwa moja mazungumzo yaliyokwishafanyika ambayo yalikuwa yamefikia hatua nzuri kuelekea kukubaliana na maombi ya nchi hiyo” alisema.
Alisema iwapo mapigano hayo yataendelea yataiondolea nchi hiyo sifa ya kujiunga EAC, kutokana na vigezo vilivyowekwa katika mkataba wa kuunda jumuiya hiyo.
Miongoni mwa sifa zinazohitajika kwa nchi kuwa mwanachama wa EAC ni pamoja na kuzingatia utawala bora, demokrasia, utawala wa sheria, haki za binadamu na haki za kijamii (social justice).
“Tunaomba pande zote zinazopingana katika mgogoro huo kukubaliana kukaa katika meza ya majadiliano ili kupatia ufumbuzi mgogoro huo ambao unaendelea kukua kila kukicha huku maisha ya watu yakipotea,” alisema Owora.
Aidha, taarifa zaidi kutoka ndani ya EAC zinaelea kwamba Sudan Kusini ilikuwa ikipigiwa chapuo kuingia katika EAC na nchi za Uganda, Kenya na Rwanda, ambazo zinadaiwa kuwa na maslahi ya kiuchumi na kijamii kwa taifa hilo changa.
Mmoja wa maofisa wa EAC aliliambia Raia Mwema kuwa kutokana na msingi huo, juhudi kubwa zilikuwa zikifanyika na mataifa hayo matatu kuhakikisha mchakato wa kuingiza nchi hiyo kuwa mwanachama unaharakishwa.
Maslahi yanayodaiwa kuwa nayo nchi hizo tatu ni pamoja na urahisi wa kupata mafuta kutoka Sudan Kusini ambayo imekuwa mzalisha wa bidhaa hiyo adimu na pia soko la bidhaa za viwandani zinazozalishwa hasa nchini Kenya.
Hata hivyo, wakati juhudi zikiendelea kufanyika kutatua mgogoro huo, mapigano yalikuwa bado yakiendelea nchini Sudan Kusini na kwa mujibu wa taarifa zilizopatikana kutoka katika mitandao ya vyombo vya habari vya kimataifa, bado wanajeshi walioasi wanashikilia mji wa Bor, uliopo Jimbo la Jonglei, nchini humo.
Shirika la Utangazaji la Uingereza (BBC) limemkariri Mratibu wa Misaada ya Kibindamu wa Umoja wa Mataifa (UN), Toby Lanzer, akisema hofu kuu imetanda katika mji wa Bor.


