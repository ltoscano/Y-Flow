Dalili njema kwa Stars zaanza kuonekana
Dec 13, 2012

MICHUANO ya Kombe la Challenge ilimalizika nchini Uganda wiki iliyopita ambapo wenyeji walitawazwa kuwa mabingwa wapya.

Tanzania ilichukua nafasi ya tatu â€“ kwa maana kwamba Zanzibar ilishika nafasi ya tatu huku Tanzania Bara ikishika nafasi ya nne.

Niseme ukweli kwamba sikutarajia makubwa sana kutoka kwa timu zetu wakati zilipoondoka lakini sasa natarajia makubwa kutoka kwao baada ya mashindano hayo.

Zanzibar ilikwenda Uganda pasipo kucheza walau mechi moja ya kirafiki. Tanzania Bara ilikwenda mashindanoni ikiwa na mshambuliaji wa kati mmoja tu, John Bocco.

Najua dhana hii ya mshambuliaji wa kati inaweza isieleweke kwa maana hata Mrisho Ngassa anaweza kutumika kama mshambuliaji lakini kuwa mshambuliaji kunahitaji mtu mwenye akili na mbinu za namba hiyo.

Uganda ilikuwa na watu kama Emmanuel Okwi, Brian Umony, Robert Ssentongo na Mike Serumaga katika nafasi hizo na ndiyo maana wengi waliwapa nafasi mabingwa hao watetezi hata kabla mashindano yenyewe hayajaanza.

Hata hivyo, kilichotokea kwenye mashindano hayo kinatoa faraja kwa Wa tanzania. Kuna dalili kwamba sasa tunatengeneza timu ya taifa ya kushindana.

Nitasema kwa nini.

Mosi, tumetoa wafungaji bora wawili kwenye mashindano hayo. Tatizo kubwa la Tanzania katika kipindi cha miaka kumi iliyopita limekuwa ni ukosefu wa washambuliaji au mshambuliaji ambaye una uhakika wa kupata walau bao moja katika kila mechi.

Inaonekana ujio wa Bocco una faida kwa taifa letu. Huyu ni mshambuliaji aliyepachika mabao matano katika mashindano hayo. Ni aina tofauti ya mshambuliaji kulinganisha na wote wengine tulionao.

Nakumbuka miaka minne hadi mitano iliyopita, aliyewahi kuwa Kocha Mkuu wa Tanzania, Marcio Maximo, alikuwa akilazimika kujaza viungo wengi na kucheza na mshambuliaji mmoja tu, Ngassa, na zaidi akitumia mfumo wa mashambulizi ya kushtukiza.

Sababu yake ilikuwa kuwa Tanzania haikuwa na mshambuliaji wa maana wa kati. Leo hii, taifa letu lina Bocco pamoja na mshambuliaji nyota wa TP Mazembe, Mbwana Samatta.

Gwiji wa soka duniani, Pele, aliwahi kusema kwamba soka ni mabao na kwamba kama hufungi huwezi kushinda. Tumetoa wachezaji wawili waliofunga mabao matano kwenye mashindano hayo, Bocco na Ngassa. Hii ni mara ya kwanza kwa Tanzania kutoa wafungaji bora wawili kwenye mashindano yoyote ya kimataifa iwe kwa ngazi ya klabu au kimataifa.

Vyovyote vile utakavyoona, haya ni maendeleo. Ninashangaa CECAFA imetoa tuzo ya mfungaji bora wa mashindano hayo kwa Robert Ssentongo aliyefunga mabao manne!

Lakini hii si ajabu kwani niliwahi kukwaruzana na kigogo mmoja wa TFF Agosti mwaka huu ambaye alimtangaza mfungaji bora wa mashindano kutoka klabu ya Simba lakini akataja idadi ya mabao pungufu! Nilipokwenda kumwambia ukweli alipandwa na jazba na kuniambia nisiingilie mambo yasiyonihusu !

Jambo la pili ni ukweli kwamba tulikwenda Uganda tukiwa na timu zenye vijana wadogo huku wengine wakicheza mashindano yao makubwa ya kwanza kimataifa.

Nimefurahishwa sana na uwezo walioonyesha vijana kama Frank Raymond Domayo, Salum Abubakar Salum na Khamis Mcha. Mcha wa Zanzibar Heroes alifunga mabao manne katika michuano hiyo.

Ni Mcha huyohuyo ambaye mapema mwaka huu alifunga mabao saba katika mashindano ya kimataifa ambayo Zanzibar ilialikwa barani Asia.

Mashindano hayo pia yalitoa nafasi kwa vijana kama Ramadhani Singano, Edward Christopher na Issa Rashid (Baba Ubaya), kuonyesha uwezo wao.

Hawa ni baadhi ya wachezaji watakaotengeneza uti wa mgongo wa timu yetu ya taifa miaka michache ijayo. Miongoni mwa matatizo yaliyokuwapo katika siku za nyuma ni ukweli kwamba hatukuwa tunajua nani watakuja watakapoondoka wanaochezea timu ya taifa.

Lingine linalotia matumaini ni Kim Poulsen, Kocha Mkuu wa Timu ya Taifa. Kwa bahati nzuri huyo ni mtu ambaye amekuwa
kocha wa timu za vijana na hivyo anajua nani wanapaswa kupewa nafasi huko baadaye.

Tabia yake ya kutopenda utani kazini na imani yake katika ufanyaji wa mazoezi, unafanya mtu apate imani na mustakabali wa timu hiyo. Wachezaji walio chini yake wanazungumza namna wanavyofanya kazi kumudu mazoezi yake.

Ndiyo maana hakuna mechi katika mashindano haya ya Challenge ambako timu yetu ilionekana kukosa pumzi katika dakika za mwisho. Kilichotokea katika mechi ya Uganda kilikuwa ni kuzidiwa kiuwezo na wala si kuchoka.

Ukiwa na timu inayoweza kupigana kwa dakika tisini maana yake ni kwamba una timu unayoweza kuiamini kwenda nayo vitani.


