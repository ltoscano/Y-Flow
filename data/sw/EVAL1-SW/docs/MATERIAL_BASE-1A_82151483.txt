Kuna Mgongano wa Kimaslahi au ulinzi wa Maslahi ya Umma?
Oct 17, 2013

WIKI iliyopita niliandika makala iliyochambua ni nini iwe njia ya kupita kufikia kukamilisha mchakato wa kukamilisha ‘sheria ya marekebisho ya sheria ya mabadiliko ya Katiba ya mwaka 2013’ kwa muafaka wa kitaifa. Kufuatia nia safi ya Rais Jakaya Kikwete, kupitia hotuba yake adhimu kwa taifa ya mwezi uliopita, wengi tulibaki tukijiuliza ni nini kifuate? 

Rais anataka muafaka wa kitaifa na anataka kutuunganisha Wa tanzania wote ili tufike salama kwenye kukamilisha mchakato wa kuandika Katiba Mpya. Hili, narudia tena, kwa yeyote yule mwenye akili timamu na mwenye kulitakia mema taifa letu atalikubali, na kwenye hili asirudi nyuma kamwe. Akijaribu kurudi nyuma kwa hakika nafsi yake itamsuta na kwa Mungu atapaswa kujibu. Mzigo wa taifa hili uko mikononi mwake. Hautui mpaka dhamana tuliyompa imuondoke.

Sisi kazi yetu ni kumshauri na kuonesha tunachokitamani, na yeye atapima na kuamua.

Kwa mujibu wa Katiba ya Jamhuri ya Muungano, Ibara ya 62 na 63, Bunge lina sehemu mbili, Rais wa Jamhuri na wabunge, na kwa maana hiyo sheria ama jambo lolote lile haliwezi kuwa limekamilishwa bila kupitia moja ya sehemu hizi. Sheria tunayoizungumzia hapa imepitia hatua ya kwanza ya kupitishwa na wabunge, inasubiri uamuzi wa sehemu ya pili sasa, Rais wa Jamhuri. Anaweza kuamua lolote kwa mamlaka aliyopewa na Katiba ya Jamhuri wa muungano, kusaini ama kutokusaini.

Katika makala ile nilijaribu kuchambua kwa ufupi sana, nini kitatokea kama angechukua njia ipi. Binafsi, nilijitahidi sana kuepuka kuonesha msimamo wangu mkali kwenye jambo hili, kwa kuheshimu mamlaka ya Rais na kuepuka kuonekana najaribu ‘kumteka nyara’ fikra zake.

Ukweli utabaki kuwa ukweli tu kwamba, niliegemea zaidi kwenye njia ya muafaka wa kitaifa na ambayo itatuacha wabunge wote na Wa tanzania ‘washindi’. Staili hii ni ya Marekani, inayoitwa ‘win – win situation’. Sikuweka msimamo wa chama changu (CCM) ila nilisema ukweli tupu.

Nimepata maoni na maswali mengi kutoka kwa wasomaji, nitajibu baadhi ya hoja hapa. Kwanza, nisisitize kuwa mchakato wa kupitishwa kwa sheria ile bungeni ulikamilika ipasavyo na hakukuwa na upungufu wowote ule kwa mujibu wa Katiba, Sheria, Kanuni na tamaduni zilizopo. Wengi wanataka kuaminishwa ama wanajilazimisha kuamini kuwa sheria haiwezi kutungwa na kupitishwa na Bunge bila kupelekwa kwa ‘wadau’. Si kweli, maana si lazima. Hili ni jambo la busara tu ndani ya kamati husika kuamua kukusanya ‘maoni’ na ‘ushauri’ wa watu ambao wanaaminika kuwa ni ‘wadau’ ama walengwa wa sheria inayotungwa. Napigia mstari tena, kuwa ni ‘busara’ tu na hivyo si hitaji la lazima la Katiba, Sheria ama Kanuni.

Vyombo vyenye kazi ya kutunga sheria ni Rais kwa upande mmoja na wabunge kwa upande wa pili. Wabunge walikwishamaliza kazi yao, bado tunasubiria Rais naye afanye ya kwake.


