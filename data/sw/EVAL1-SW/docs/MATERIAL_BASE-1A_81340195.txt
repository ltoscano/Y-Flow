
Kampuni za maji zadaiwa
Na MATHIAS RINGA
KAMPUNI za Maji za kaunti za Pwani zinadaiwa Sh1.3 bilioni na Bodi ya Huduma za Maji Pwani (CWSB). Kulingana na meneja wa CWSB, Bw Chihanga Donda, kampuni zinadaiwa Sh1.3 bilioni kwa kukosa kulipa ushuru wa maji ambayo husambazwa kwa wingi na bodi hiyo.
Bw Donda alisema kuwa bodi huwa ina jukumu la kuzalisha maji kwa wingi, alafu husambaza bidhaa hiyo kwa kampuni za maji za Mombasa, Kwale, Kilifi, Malindi na Taita-Voi.
Bodi huzalisha takriban lita milioni 100 za maji kwa siku kutoka kwa vituo vya maji vya Mzima (Taita Taveta), Baricho (Kilifi) na Visima vya Tiwi na mto wa Marere katika kaunti ya Kwale.
Akionge na Taifa Leo jana, Bw Donda alisema kuwa kampuni ya Maji ya Mombasa inadaiwa Sh561 milioni, kampuni ya Malindi Sh227 milioni, kampuni ya Kilifi Sh209 milioni, Kampuni ya Kwale Sh153 milioni na kampuni ya Tavevo Sh194 milioni.
UHABA WA FEDHA Kutokana na kampuni hizo kukosa kulipa ushuru wa maji, alisema, Bodi inakumbwa na uhaba wa fedha.
“Kampuni za Maji zinadaiwa na Bodi kiasi cha Sh1.3 bilioni kutokana na kutolipa ushuru wa maji ambayo husambaza kwa kampuni hizo kila siku,” akasema.
“Bodi inakumbwa na changamoto za kifedha hivi kwamba inashindwa kulipa madeni na vile vile kugharamia urekebishaji wa mabomba na hata mitambo ya kuzalisha maji,” akaeleza.
Bw Donda alihimiza wakuu wa kampuni hizo kulipa madeni hayo la sivyo Bodi itawachukulia hatua kali. 
Bodi, alisema, huenda ikaamua kukatiza usambazaji wa maji kwa kampuni hizo iwapo hawatalipa madeni yao. Mkurugenzi Mkuu wa Kampuni ya Maji ya Mombasa, Bi Alome Achayo alisema kuwa deni hilo la Sh561 milioni ni la zamani mno. Bi Achayo aliarifu madeni hayo yalikosa kulipwa kwa kipindi cha miaka 20 iliyopita.
Hata hivyo, Bi Achayo alisema kuwa kampuni za maji zinakumbwa na changamoto kama vile ada za chini za uuzaji maji, gharama kubwa za usambazaji maji kwa wateja, wizi wa maji na mabomba makuukuu.
Kampuni yake, alisema, italipa deni kulingana na kiwango cha fedha ambacho hukusanywa kwa mwezi.
Bi Achayo alidokeza kuwa kampuni yake ndiyo hugharamia ulipaji wa bili ya matumizi ya umeme katika kituo cha uzalishaji maji cha Baricho.
Mkurugenzi Mkuu wa Kampuni ya Maji ya Kilifi, Bw Boniface Mwamuye alisema kuwa kampuni hiyo hulipa Sh13 milioni kwa mwezi pamoja na Sh2.8 milioni katika lengo la kulipa madeni. 


