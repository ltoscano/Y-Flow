Wiki iliyoibadili dunia, Waziri Membe na ‘Sports Diplomacy’
Jun 25, 2014

KATIKATI ya mwaka jana, wakati mchezaji wa zamani wa mpira wa kikapu nchini Marekani Dennis Rodman alipokuwa Korea ya Kaskazini na kukutana na kiongozi wa taifa hilo, Kim Jong – un, dunia ilijifunza somo moja kubwa kwamba wakati mwingine diplomasia ya michezo (sports diplomacy) inaweza kuwa na nguvu zaidi kuliko diplomasia ya jadi tuliyoizoea, ya kisiasa.
Rodman hakuwa mfanyakazi wa Serikali ya Marekani na hakutumwa na serikali ya nchi hiyo, lakini umaarufu wake katika mchezo wa kikapu ulimpatia fursa hiyo adimu ya kukutana na kuzungumza na kiongozi wa taifa hilo lenye uhusiano ‘baridi’ na nchi nyingi duniani hasa za Magharibi, fursa ambayo si kitu cha kutarajia hivi karibuni kwa viongozi wa nchi za Magharibi.
Mchezaji huyo ndiye aliyeifahamisha dunia kuwa kiongozi huyo ana mtoto wa kike. Pamoja na kwamba hakutumwa na Marekani, kukutana kwake na kiongozi huyo hakujaleta uhusiano mzuri baina ya mataifa hayo lakini kitendo cha kuweza kukutana na kiongozi huyo asiyetabirika kwa misimamo yake ni ishara kwamba michezo inaweza kwenda mbali zaidi ya siasa.
Pengine kilele cha mafanikio ya diplomasia ya michezo kinaweza kuelezwa vyema na uhusiano wa Marekani na China wakati wa kilele cha vita baridi katika kile kilichokuja kujulikana kama ‘ping – pong diplomacy’.
Mwaka 1971 timu ya Marekani ya mpira wa tenis ilipata mwaliko ikiwa Nagoya Japan kwenye michuano ya ubingwa wa dunia wa mchezo huo kutoka kwa timu ya China, wakati huo hakukuwa na kikundi chochote cha Wamarekani walioalikwa nchini China tangu wakomunisti walivyoanza kutawala mwaka 1949.
Mwaliko huo ulikuja wakati vita baridi vikiingia umri wa robo karne bila dalili za kuisha kwa vita hiyo iliyohusisha mataifa ya Magharibi yakiongozwa na Marekani kwa upande mmoja na Mashariki ikiongozi na Umoja wa Kisovieti (USSR) kwa upande mwingine.
Baada ya mwaliko huo Rais wa Marekani wakati huo, Richard Nixon hakutaka kupoteza fursa hiyo, kisirisiri alimtuma waziri wake wa mambo ya nje Henry Kissinger kwenda Peking kupanga ziara ya kutembelea China. Miezi saba baadaye, Februari 1972 alitembelea China.
Waziri Mkuu wa China, Chou En-lai hakuficha mshangao wake “Haijawahi kutokea katika historia, michezo ikatumika kwa ufanisi namna hii kama njia ya diplomasia ya kimataifa ” alinukuliwa akisema. Kwa Rais Nixon hiyo ilikuwa ni “wiki iliyoibadilisha dunia”.
Michezo inaweza kuibadilisha dunia na inaweza kubadilisha uchumi wa nchi na taifa lolote lile kutegemea na jinsi inavyotumiwa. Miaka michache nyuma, yako makundi katika jamii yetu ya Tanzania yaliyokuwa yakionekana hayana umuhimu mkubwa sana katika jamii, pamoja na ukweli kwamba jamii ya Tanzania ilikuwa ikiishi kwa kuongozwa na msingi wa utu wa mtu lakini hilo halikuweza kuondoa mgawanyo huo wa kitabaka, baadhi ya makundi yalikuwa na umuhimu zaidi ya mengine.
Mahitaji ya wakati na mabadiliko ya mifumo ya maisha ya dunia ya sasa yamelazimisha baadhi ya mambo kubadilika. Jamii ya wanamichezo na wasanii wa muziki na filamu walikuwa hawaonekani kama sehemu muhimu ya jamii.
Leo watu wanaounda makundi haya, pamoja na yale ya mama lishe, machinga, waendesha boda boda, ama kwa wingi wao au ushawishi walio nao watu hawa, kumewafanya kuwa watu muhimu kwa namna fulani katika jamii yetu, kiuchumi, kisiasa na kijamii.


