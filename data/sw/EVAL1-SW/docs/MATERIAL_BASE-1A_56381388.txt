Ugaidi mara tatu na hakuna wa kuwajibika?
Jun 21, 2013

Kwa mara nyingine, Tanzania yetu imeshuhudia tukio la kigaidi lililopelekea vifo vya watu wasio na hatia. Jumamosi iliyopita, wakazi wa jiji la Arusha walikumbwa na janga la kigaidi baada ya bomu kurushwa katika mkutano wa kampeni za CHADEMA kwa ajili ya uchaguzi wa madiwani.

Kwa hesabu za haraka, tukio hilo la kigaidi ni la pili kutokea jijini Arusha kwa siku za hivi karibuni, na la tatu tukijumuisha na lile la mauaji ya Padre Evaristus Mushi huko Zanzibar.

Cha kusikitisha ni kwamba hadi wakati ninaandika makala hii, haki haijatendeka kwani licha ya kukamatwa na kufunguliwa mashtaka kwa WATUHUMIWA wawili, mmoja kwa tukio la Zanzibar, na mwingine kwa tukio la kanisani Arusha, mwenendo wa kesi hizo na hisia miongoni mwa wananchi mbalimbali unaleta hisia hiyo ya haki kutotendeka na/au kuonekana imetendeka.

Lakini hata kama haki ingekuwa imetendeka katika matukio hayo mawili ya mwanzo, ukweli kwamba leo hii tunaongelea tukio jingine la kigaidi unamaanisha kitu kimoja tu: taasisi zetu za usalama zimezidiwa uwezo wa kukabiliana na tishio hilo linaloonekana kuzidi kukua la ugaidi. Niliwahi kuandika huko nyuma kuhusu mapungufu kadhaa katika taasisi zetu za usalama ambayo ninaamini kuwa yalipelekea taifa letu kushuhudia majanga hayo.

Na kama nilivyobashiri, japo niliomba Mungu aepushie mbali, kwamba pasipo hatua za haraka tunaweza kushuhudia vitendo vya kigaidi vikiendelea, kwa bahati mbaya (au makusudi?) mwishoni mwa wiki tumeona bayana mwendelezo wa matukio hayo.

Na japo nisingependa iwe hivyo, kuna uwezekano wa hali hiyo kuendelea kwa sababu tuliowakabidhi dhamana ya kupambana na ugaidi wameshindwa jukumu hilo muhimu.

Lakini kwa upande mwingine, tukizungumzia ugaidi, hisia za haraka zinaweza kuelekezwa kwa kesi inayomkabili Mkurugenzi wa Usalama wa CHADEMA, Wilfred Lwakatare, ambaye licha ya kuachiwa kwa dhamana na mahakama, Mkurugenzi wa Makosa ya Jinai ameonyesha nia ya kupinga dhamana hiyo akitaka kiongozi huyo wa CHADEMA arejeshwe rumande.

Labda msomaji unaweza kujiuliza kama mie, hivi kipaumbele cha taifa letu kwa sasa ni kuendeleza kesi hiyo ‘ya kisiasa’ au kukabiliana na matishio halisi ya ugaidi ambayo tayari yameshapoteza maisha ya Wa tanzania wenzetu?

Haihitaji upeo mkubwa wa kufikiri kubaini kuwa kesi inayomkabili Lwakatare ni ya kisiasa zaidi, na ambayo kimsingi inapaswa kufutwa kwa sababu baadhi ya wabunge wa CCM wameshaitolea hukumu kwamba sio tu Lwakatare ni gaidi bali pia CHADEMA ni chama cha kigaidi.

Tukiweka kando ‘ishu’ ya Lwakatare na tuhuma za CCM kuwa CHADEMA ni chama cha kigaidi, binafsi nina maswali kadhaa ambayo labda kwa kuyaweka hadharani yanaweza sio tu kutupatia majibu lakini pia kuamsha tafakuri mpya kuhusu hatma ya nchi yetu kiusalama. 

Baada ya matukio ya tukio la ugaidi huko Zanzibar na hatimaye Arusha, baadhi ya wananchi tulishauri viongozi husika serikali wawajibishwe. Hao ni pamoja na Waziri wa Mambo ya Ndani, Emmanuel Nchimbi, Inspekta Jenerali wa Polisi Said Mwema, na Mkurugenzi Mkuu wa Idara ya Usalama wa Taifa, Rashid Othman. Swali: kwanini hadi sasa linatokea tukio la tatu la kigaidi viongozi hao hawajawajibishwi?

Katika hili, ni vigumu kukwepa kumtupia lawama Rais Jakaya Kikwete kwani yeye ndiye aliyewateua na pia ndiye mwenye mamlaka ya kuwawajibisha, tukiamini kuwa watendaji hao wamegoma kujiwajibisha wenyewe. Je itakuwa makosa kuhisi kuwa Rais Kikwete bado ana imani nao licha ya mapungufu yao ya wazi ya kiutendaji kazi?

Kwa vile watendaji hao wamegoma kuwajibika, na Rais haelekei kuwa na mpango wa kuwawajibisha, na kibaya zaidi, tayari kumeshatokea matukio matatu ya kigaidi, kwanini tusihisi kuwa usalama wa nchi yetu unazidi kuwa hatarini kwa sababu hakuna jitihada zozote za makusudi za kuhakikisha kuwa matukio ya ugaidi sio tu yanazuiwa bali yanakomeshwa kabisa?

Lakini pia tukio hilo la majuzi huko Arusha limekuja wakati Tanzania ipo kwenye ‘vita ya maneno’ na Rwanda kufuatia ushauri (wa nia njema tu) wa Rais Kikwete kwa Rwanda kuwa itafute suluhu na waasi wa kundi la FDLR ambao wanaotuhumiwa kuhusika na mauaji ya kimbari ya mwaka 1994-5.

Pamoja na kuafikiana na ushauri wa Rais Kikwete, lakini hivi nchi yetu haionekani ‘kituko’ kwa ‘kujifanya washauri wa amani na usalama wa Wanyarwanda’ ilhali sie wenyewe tunaishi kwa hofu ya matukio ya ugaidi ambayo hayana dalili ya kutotokea tena?


