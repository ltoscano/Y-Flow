
Mabalozi wafafanuliwa sheria mpya za usalama
SERIKALI wiki jana iliwaalika mabalozi wa kigeni kwa mkutano kuhusu sheria mpya za usalama kama njia ya kuepusha mzozo wa hadharani kama ulioshuhudiwa kabla na baada ya kupitishwa kwa sheria hiyo.
Pia ilisemekana kuwa serikali iliwataka wawakilishi hao wa mataifa ya kigeni wawe na ufahamu wa kina kuzihusu sheria hizo.
Japokuwa hatua hiyo ilionekana kama ya kuzima moto baada ya seriNa AGGREY MUTAMBO kali ya Marekani kuzikashifu sheria hizo mpya, Katibu katika wizara ya Mashauri ya Nchi za Kigeni, Dkt Karanja Kibicho, aliambia Taifa Jumapili kwamba mkutano huo ulikuwa tu sehemu ya kuwaelewesha mabalozi.
“Ni uamuzi wetu kuwaalika na kuwaleta pamoja watu kutoka pembe tofauti ambako kumekuwa na maoni mbalimbali kuhusiana na sheria hii.
Lengo kuu ni kuhakikisha kuwa watu hawaikosi sheria bila ya kuwa na maelezo ya kutosha kuihusu,” akasema.
“Tuliipitia sheria hiyo pamoja na kukawa na kipindi cha watu kuuliza maswali. Kwa hakika tulisambaza nakala za sheri hiyo kwao ili wajisomee baadaye na kuielewa vyema,” akaongeza.
Siku ya Jumanne, maafisa wa ngazi za juu wa serikali waliohusika katika kuibuni sheria hiyo walikutana na mabalozi zaidi ya 40 katika hoteli ya Inter Continental, Nairobi, katika kinachoonekana kuwa hatua ya kuitetea na kutaka waielewe zaidi sheria hiyo mpya.
Miongoni mwa walioalikwa walikuwa wawakilishi wa mataifa ya Uingereza, Marekani, Japan, Ufaransa, Ujerumani, China na mataifa mengine makubwa duniani, mashirika ya kimataifa yenye makao yake Nairobi pamoja na mabalozi kutoka nchi za Afrika.
Mbali na Dkt Kibicho, maafisa wengine wa serikali waliohudhuria walikuwa Katibu ktika wizara ya Usalama , Monicah Juma, msaidizi wa Mkuu wa Sheria Njee Muturi na Mkuu wa Utumishi wa Umma Joseph Kinyua ambao waliwahutubia walioshiriki.
Tangu sheria hizo zipendekezwe mwanzoni mwa mwezi huu, kumekuwa na majibizao makali, hasa kutoka kwa mrengo wa upinzani wa Cord.
Baada ya sheria hizo kupitishwa kwa nguvu bungeni, muungano huo ulienda mahakamani, na kesi yake inaendelea. 


