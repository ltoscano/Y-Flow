
Kura haina uhusiano na kodi-Gavana
Na TIMOTHY KEMEI
MAGAVANA jana walimlaumu Rais Uhuru Kenyatta kwa kuwapotosha Wakenya kuwa viwango vya kodi vitaongezeka wakiunga mkono kura ya maamuzi ya Pesa Mashanani.
Mwenyekiti wa Baraza la Magavana Bw Isaac Ruto, alipuuza maelezo ya Rais Kenyatta akisema ni uongo na kuwataka Wakenya kutoyatilia maanani.
“Si kweli kwamba kodi itaongezeka. Magavana hawajawahi kutaka kodi iongezeke kwa sababu tunaelewa Wakenya tayari wanatozwa kodi ya juu.
Tunachotaka ni kupewa kilicho chetu ili tuweze kutekeleza majukumu yetu kama magavana ipasavyo,” akasema Bw Ruto (pichani).
Alikuwa akiongea katika Wadi ya Seretet, eneo bunge la Belgut Kaunti ya Kericho aliposhiriki harambee.
Wiki jana, Rais Kenyatta alitangaza akiwa mjini Kericho kuwa serikali ya Jubilee haikuwa na pesa zaidi za kutengea serikali za Kaunti na akashangaa kwa nini magavana wanataka pesa zaidi ilhali hawajaeleza walivyotumia walizopewa mwaka jana.
“Hatuna pesa zaidi kupatia kaunti. Kama mtu anajua mti ambao ataenda kuvuna pesa za kupatia magavana anionyeshe uko wapi.
Tunapata pesa zote kutoka kodi na hatutaki kuongeza kodi ili magavana wapate pesa zaidi,” Rais Kenyatta alisema.
Bw Ruto alisema Wakenya wanataka kuona miradi mingi ya maendeleo ikianzishwa mashinani.
Aliongeza kuwa, hili litawezekana ikiwa magavana watapatiwa pesa zaidi na kuwataka Wakenya kuunga kura ya maamuzi ya Pesa Mashinani.
Alisema magavana walikataa pendekezo la Rais Kenyatta kuacha kampeni za kura hiyo alipokutana nao Ikulu ya Nairobi wiki jana kwa sababu hakuwapa njia mbadala ya kupatia serikali za kaunti pesa.
“Tutaendelea na kampeni za kura ya maamuzi na hatutakubali mtu yeyote kututisha. Tuna hali ambapo baadhi ya magavana wametishwa ili wasiunge kura ya maamuzi lakini hatutarudi nyuma,” akasema.
Ukusanyaji wa sahihi za kuunga kura hiyo utaanza kwa wakati mmoja katika kaunti za Bomet, Kericho na Kakamega mnamo Jumamosi ambapo utazinduliwa na magavana wa kaunti hizo.
Gavana wa Kericho Paul Chepkwony alisema magavana wamekuwa kama wake walioolewa majuzi katika boma na kupata hakuna vyombo vya upishi ilhali walitarajiwa kuwapikia waume zao.
Alisema magavana wanataka pesa zaidi ili kutekeleza vyema majukumu yao ya kikatiba.
Profesa Chepkwony alishangaa kwa nini serikali kuu ilisihesabu mgao wa pesa ilizotengea kaunti mwaka huu kwa kutumia mapato ya serikali ya kipindi cha 2009/2010 na kuzitengea Sh226bilioni.
Aliwataka wakazi kuunga kura ya Pesa Mashinani na kujitenga na ile ya ‘Okoa Kenya’ ya muungano wa CORD 


