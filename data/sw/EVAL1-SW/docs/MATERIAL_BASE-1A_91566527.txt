
EKELEGE WA TBS KORTINI

November 11, 2013

Aliyekuwa Mkurugenzi Mkuu wa Shirika la Viwango nchini (TBS), Bw. Charles Ekelege, amepandishwa katika Mahakama ya Hakimu Mkazi Kisutu, Dar es Salaam kujibu mashtaka mawili, likiwemo la kuisababishia TBS hasara ya zaidi ya sh. milioni 68.
Mbele ya Hakimu Augustina Mbando, Wakili wa Taasisi ya Kuzuia na Kupambana na Rushwa nchini (TAKUKURU), Janeth Machuya, alidai mshtakiwa alitenda kosa hilo kati ya Machi 28, 2008 na Septemba 7, 2009. 
Katika shtaka la kwanza, ilidaiwa mahakamani hapo kuwa katika tarehe hizo kwenye Ofisi za TBS, Dar es Salaam, akiwa Mkurugenzi Mkuu, alitumia madaraka yake vibaya kwa nia ovu.
Ilidaiwa Bw. Ekelege alitumia madaraka yake vibaya kwa kupunguza ada asilimia 50 kwa kampuni mbili za Jaffar Muhamed Ali Garage na Quality Motors sawa na sh. 68,068,800 bila idhini ya Bodi ya Wadhamini ya TBS.
Janeth alidai Bw. Ekelege alifanya hivyo akitambua ni kinyume na taratibu za TBS na kampuni hizo kupata faida ya kiasi hicho cha fedha.
Katika shitaka la pili, ilidaiwa katika tarehe hizo kutokana na punguzo hilo la kodi, Bw. Ekelege aliisababishia TBS kupata hasara ya kiasi hicho cha fedha.
Hata hivyo, mshtakiwa huyo alikana kutenda mashtaka hayo na yupo nje kwa dhamana baada ya kutimiza masharti yaliyomtaka kuwa na wadhamini wawili ambao walitakiwa kutia saini bondi ya sh. milioni 35 kila mmoja.
Upande wa mashtaka ulidai upelelezi wa kesi hiyo umekamilika na kuiomba mahakama kupanga tarehe ya kumsomea mshtakiwa maelezo ya awali na kupangwa Desemba 12, mwaka huu.


