
Mke hutumia juju yaonekana
SHANGAZI nafikiri mke wangu ni mchawi ama ana uwezo usio wa kawaida. Kila nikitembea nje tu ni lazima ajue hata kama nilijificha wapi. Isitoshe, nikifika nyumbani huwa naoga na kuwa safi ili kuficha dalili. Ametoa wapi uwezo huo? Kupitia SMS Sidhani mkeo ni mchawi bali naamini kuna namna fulani ambayo anaweza kujua ukichovya asali nje. Hiyo ni siri yake tu. Nijuavyo ni kuwa wanawake wanajua sana kuwasoma waume zao na wanaweza kujua kwa haraka wanapoanza mchezo wa kutembea nje.
MKE HUNIDHANIA VISIVYO Shangazi nimeajiriwa na shirika linalotoa mafunzo ya afya ya jamii kwa wanawake na mimi ni miongoni mwa wanaotoa mafunzo hayo.
Mke wangu anashuku kuwa nina uhusiano na baadhi ya wanawake wanaohudhuria mafunzo hayo.
Ukweli ni kwamba mimi nafanya kazi na ni yeye tu ninayependa.
Nifanye nini? Kupitia SMS Bila shaka mke wako ana wasiwasi kwamba unafunza wanawake na huenda wengine wakajaribu kukunasa.
Zungumza naye umuelezee kuwa hiyo ni kazi ambayo umeajiriwa kufanya na ndiyo inayowapa riziki.
Mhakikishie pia unampenda na kama inawezekana awe akihudhuria baadhi ya vikao hivyo.
MPENZI HULIZWA NA MADOGO SHANGAZI kuna msichana ninayempenda sana lakini anapenda sana kulia kuhusu mambo madogo madogo. Kwa mfano anapofanya kosa nikimuuliza sababu hulia tu badala ya kunijibu. Sijui ni ugonjwa ama nini nini. Nishauri.
Kupitia SMS Hiyo ni tabia ya kushangaza. Hujasema mwenzio ana umri wa miaka mingapi. Labda bado ni mtoto na ndiyo maana anashindwa kujibu maswali na badala yake analia. Tafuta wakati ambao hajakosea umuulize ni kwa nini anapenda kulia bure. Natumai atakujibu wala hataanza kulia.


