Songa mbele Kagasheki
Apr 18, 2013

VITA inayoendelea kwa upande wa Wizara ya Maliasili na Utalii, chini ya Waziri Balozi Khamis Kagasheki na kundi la baadhi ya mashirika yasiyo ya kiserikali yanayojificha nyuma ya kivuli cha ‘wananchi’ wa eneo la Loliondo, ni ya kutazamwa kwa jicho huru, tena kwa maslahi ya taifa.
Msingi wa vita hii ni uamuzi wa serikali kutaka kulinda pori Tengefu la Loliondo, ambalo lina faida kuu tatu. Mosi ni sehemu ya mazalia ya wanyamapori. Pili, ni sehemu ya mapito ya wanyamapori na tatu, ni vyanzo vya maji. 
Eneo hili ambalo baadhi ya wakazi wanataka kuendelea kuweka makazi yao hapo, linachangia kwa kiwango kikubwa kuimarisha mfumo wa ekolojia wa Hifadhi ya Serengeti.
Katika wakati huu wa mvutano kati ya wizara, baadhi ya NGOs na baadhi ya kampuni za upigaji picha za kitalii wanaojificha nyuma ya kivuli cha ‘wananchi’ ukiendelea, tayari Wizara ya Maliasili na Utalii imeweka bayana ya kwamba, maslahi ya wananchi yanazingatiwa katika mchakato wote wa kutwaa na kuhifadhi eneo husika, lenye kilomita za mraba 1,500.
Kwa mfano, wizara imesisitiza kuwa ardhi iliyobaki baada ya kuhifadhi eneo hilo muhimu la Pori Tengefu itasimamiwa na vijiji kwa mujibu wa sheria ya ardhi ya vijiji namba tano ya mwaka 1999.
Kwa hiyo, ni matumaini yetu serikali itaokoa na kuhifadhi pori hilo tengefu na wakati huo huo itazingatia, kama ilivyoahidi, maslahi ya wananchi kwa kuwaachia eneo jingine kubwa zaidi la ukubwa wa kilomita za mraba 2,500.
Tunajua, eneo hilo limekuwa likinufaisha baadhi ya kampuni za upigaji picha za kitalii, sambamba na baadhi ya NGOs. Kwa mfano, ni mwaka jana tu, Uwanja wa Ndege bubu uliojengwa katika mpaka wa Tanzania na Kenya eneo la Loliondo, ukitumika kuvusha watalii ulifungwa, uwanja ambao ni uthibitisho wa namna wanavyovuna fedha hadi kujiwekea miundombinu hiyo bubu.
Ulikuwa uwanja usiokuwa na vibali vyovyote halali vya nchi, kuanzia kutokuwapo kwa idara ya uhamiaji na vigezo vingine muhimu.
Kimsingi mbali na kuhamisha wananchi kutoka katika eneo la kilomita za mraba 1,500 na kuwaachia eneo la kilomita za mraba 2,500 ni suala moja, lakini suala jingine ni kwamba, kuna vita ya kimaslahi katika huo unaoitwa mgogoro.
Lakini kubwa zaidi na la uhakika, tunasema vita hiyo ya kimaslahi si kwa manufaa ya nchi na vizazi vijavyo, vita hivyo ya kimaslahi ni kwa manufaa ya baadhi ya NGOs, kampuni za upigaji picha za kitalii na baadhi ya wanasiasa wanaolipwa fedha nyingi kujenga hoja zinazoacha vita hivyo ya kimaslahi kwenye kivuli cha ‘wananchi.’ Tunasema, songa mbele Waziri Kagasheki.


