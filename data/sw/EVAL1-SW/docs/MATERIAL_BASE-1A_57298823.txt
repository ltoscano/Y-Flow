
Mfuko wapokea Sh462 bil
Habel Chidawali, Mwananchi hchidawali@mwananchi.co.tz
Dodoma. Hadi kufikia Machi Mfuko wa Barabara umepokea asilimia 53.4 ambayo ni Sh462.78 bilioni ya bajeti yake ya Sh866.63 bilioni.
Fedha hizo tayari zilishapelekwa kwa Wakala wa Barabara Tanzania (Tanroads), Wizara ya Ujenzi na Mawasiliano na halmashauri zote nchini.
Takwimu hizo zilitolewa bungeni mjini Dodoma jana na Naibu Waziri wa Ujenzi, Uchukuzi na Mawasiliano Edwin Ngonyani wakati akijibu swali la mbunge wa Busega (CCM), Dk Rafael Chegeni.
Katika swali lake mbunge huyo alitaka kujua Wilaya ya Busega imetengewa kiasi gani kwa mwaka huu wa fedha ili zitumike kutengeneza miundombinu ya barabara.
Naibu Waziri alikiri kuwa katika kipindi cha mwaka 2014/15 fedha za mfuko wa barabara zilikuwa hazitolewi kama ilivyotarajiwa kutokana na hali ya makusanyo kutoka vyanzo mbalimbali kutoridhisha.
Alisema katika mwaka wa fedha 2015/16 halmashauri ya Busega ilipelekewa Sh432.63 bilioni ambazo ni asilimia 75.9 ya fedha iliyotengewa ya Sh570.38 bilioni.
Waziri alisema hadi kufikia Juni mwaka huu, fedha zote za mfuko wa barabara zilizopangwa kugharamia kazi na matengenezo na ukarabati wa barabara katika bajeti ya mwaka wa fedha 2015/16 zitakuwa zimepokewa na wakala. 


