EWURA yazifutia leseni kampuni tisa
May 01, 2014

MKURUGENZI Mkuu wa Mamlaka ya Udhibiti wa Huduma za Nishati na Maji (EWURA), Felix Ngamlagosi, amesema Bodi ya Wakurugenzi ya Mamlaka hiyo, imefuta leseni za kufanya biashara ya mafuta kwa jumla (whole sale licenses) kwa kampuni tisa zinazojihusisha na biashara hiyo nchini.
Kwa mujibu wa Ngamlagosi, uamzi huo umefanywa Jumanne wiki hii, katika kikao cha Bodi ya EWURA kilichoongozwa na Mwenyekiti wake, Simon Sayore, baada ya kampuni hizo kukiuka masharti ya biashara. 
Kupitia taarifa yake iliyosambazwa kwa vyombo vya habari jijini Dar es Salaam jana, Ngamlagosi alifafanua kuwa kufutwa kwa leseni hizo kumetokana na ukiukwaji wa sheria na kanuni za biashara hiyo.
“Kampuni hizo zimefutiwa leseni kutokana na kukaa bila kuagiza mafuta kama leseni inavyowataka kwa kipindi cha zaidi ya miezi sita tangu kupewa leseni hizo na EWURA,” inaeleza taarifa hiyo ya Ngamlagosi.
Alizitaja kampuni zilizofutiwa leseni kuwa ni pamoja na Aspam Energy (T) Limited, MPS Oil Tanzania Limited, Panone Bulk Oil Importers Limited, Petcom (T) Limited, KMJ Tanzania Limited, Horizon Petroleum Company Limited, G.M and Company (T) Limited na Petronas Energy Tanzania Limited.
Mamlaka ya Udhibiti wa Huduma za Nishati na Maji (EWURA) imeundwa chini ya sheria ya EWURA, sura namba 414 ya Sheria za Tanzania.
EWURA ina majukumu ya kusimamia shughuli za udhibiti, kiufundi na kiuchumi katika sekta nne za petroli, umeme, gesi asili na maji safi na maji taka.


