
Baba mbakaji motoni
NYERI AFISA wa polisi jana alitoa ushahidi mbele ya mahakama ya Nyeri jinsi mshukiwa mmoja alimbaka mtoto wake wa miaka 16 baada ya kukosana na mke wake.
Peter Ringa anakabiliwa na shtaka la kumbaka mwanawe mnamo Julai 11, 2012 saa nane mchana katika eneo la Mweiga, Kaunti ya Nyeri.
Kulingana na Afisa wa polisi Vincent Omondi, mama mlalamishi na mwanawe ndio walioripoti kesi hiyo katika kituo cha polisi.
Bw Omondi alieleza kuwa baada ya kufanya uchunguzi, aliweza kubainisha kuwa mlalamishi alikuwa amefukuzwa shuleni kufuatia ukosefu wa karo.
Alisema kwamba mlalamishi motoni alikuwa akielekea kwao nyumbani, alipokutana na mjomba wake ambaye alimsindikisha hadi kwa nyumba ya baba yake mlalamishi.
Afisa huyo alisema kuwa baada ya muda mfupi, mjomba wa mlalamishi aliondoka na kumuacha na baba yake.
Alieleza mahakama hiyo kuwa mlalamishi alimueleza jinsi baba yake alimbaka kabla ya kutoroka.
Bw Omondi aliwasilisha blauzi na chupi ya mlalamishi kama ushahidi mbele ya mahakama hiyo.
Alisema kuwa baada ya kupata ripoti hiyo, alimuagiza mlalamishi apelekwe hospitalini ili kutibiwa.
Uchunguzi ulibainisha kuwa wazazi wa mlalamishi walikuwa wamekosana na kutengana kwa muda.
Hakimu mkazi John Aringo atatoa hukumu ya kesi hiyo mnamo Juni 25.
Na EVALYNE GITHINJI 


