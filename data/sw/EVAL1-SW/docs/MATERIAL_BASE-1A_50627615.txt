
Jela kwa kukuza bangi
MAHAKAMA ya Nyeri jana ilimtoza faini ya Sh20,000 mwanamume aliyepatikana na hatia ya kukuza bangi shambani mwake.
David Mureithi atafungwa jela miezi sita akishindwa kulipa faini hiyo, baada ya mahakama kuthibitisha kuwa, mnamo Novemba 20 mwaka jana, alipatikana akiwa na mimea 62 ya bangi kwenye shamba hilo. 
Mahakama iliambiwa kuwa siku hiyo, alipatikana na gramu 500 za bangi alizokuwa ameficha nyumbani mwake ili kuuza baadaye katika kijiji cha Mwihoko, Kaunti ya Nyeri.
bangi Kiongozi wa mashtaka Stancelous Mwangi, alisema mshtakiwa alikamatwa na polisi waliopewa habari na wakazi wa kijiji hicho dhidi ya mshukiwa kulima mihadarati shambani mwake.
Hapo ndipo maafisa hao wa polisi walimkamata mshukiwa huyo wa umri wa miaka 62 na kumpeleka katika kituo cha polisi cha Nyeri.
Mureithi aliamua kunyamaza kimya badala ya kutoa malilio yake mbele ya Mahakama kabla ya kuhukumiwa.
Hakimu Mkuu Phillip Mutua aliamuru mshukiwa kulipa faini ya Sh20, 000 au kufungwa jela miezi sita.
Na EVALYNE GITHINJI


