
Mwenyekiti Korogwe ‘kitanzini’ Dec 27, 2012

KASHFA za ufisadi zimezidi kumwandama Mwenyekiti wa Halmashauri ya Wilaya ya Korogwe, mkoani Tanga, Sadick Yusuf Kalaghe, safari hii akidaiwa kujilipa fedha za halmashauri kinyume cha utaratibu.
Katika kashfa hiyo mpya ambayo imeibuliwa hivi karibuni, inadaiwa kuwa Kalaghe amekuwa akijilipa posho hata kipindi ambacho hajahudhuria ofisini.
Mwenyekti huyo ambaye pia ni Diwani wa Kata ya Dindira anatuhumiwa kuhusika katika uvunaji wa miti katika Msitu wa Sakare wilayani humo kinyume cha sheria. 
Tuhuma za uvunaji miti kinyume cha taratibu anazohusishwa nazo Kalaghe ambaye pia ni Mwenyekiti wa ALAT Mkoa wa Tanga, Katibu wa Fedha, Uchumi na Mipango wa Chama Cha Mapinduzi wilayani Korogwe, ziliwahi kuundiwa tume na serikali ambayo hata hivyo, ripoti yake haikufanyiwa utekelezaji.
Katika tuhuma za sasa, Mwenyekiti huyo pamoja na Makamu wake, Luka Logan Kerika wanadaiwa kujilipa posho ya zaidi ya shilingi milioni 1.5 katika kipindi cha Julai, mwaka huu. 
Katika kpindi hicho cha Julai inadaiwa kuwa Kalaghe hakuhudhuria ofisini kutokana na kile kinachodaiwa kuwa ni kupata ajali ya gari wilayani Same wakati akiwa njiani kuelekea Mwanza kuhudhuria mkutano wa ALAT taifa .
Taarifa zilizopatikana kutoka ndani ya Halmashauri zinadai kuwa baada ya ajali hiyo Kalaghe alilazwa kwa muda katika hospitali ya rufaa ya KCMC iliyopo Mkoani Kilimanjaro na kwa mwezi mzima wa Julai hakuhudhuria hata mara moja katika ofisi za Halmashauri. 
Katika kipindi hicho Makamu wake ndiye aliyekuwa akimwakilisha katika shughuli mbalimbali za Halmashauri hivyo ndiye aliyepaswa kulipwa posho ya mwezi inayolipwa kwa mujibu wa sheria.
Kwa mujibu wa sheria na kanuni zinazosimamia fedha za Halmashauri Mwenyekiti anapaswa kulipwa posho ya shilingi 65,000 kwa siku atakazo kuwa ofisini na anatakiwa kuwa ofisini mara mbili kwa wiki kusikiliza na kutatua kero za wananchi.
Kwa mujibu wa nyaraka ambazo Raia Mwema imefanikiwa kuzipata Agusti tatu mwaka huu Mwenyekiti Kalaghe aliandika barua mbili tofauti kwenda kwa Mkurugenzi wa Halmashauri ya wilaya hiyo akiomba posho shilingi 620,000.
Katika barua ya kwanza ambayo hata hivyo haina kumbukumbu Kalaghe aliomba kwa Mkurugenzi posho ya shilingi 520,000 ikiwa posho ya mwezi Julai na pia posho ya shilingi 100,000 kama posho simu.
Barua hiyoiliyokuwa na kichwa cha habari MAOMBI YA POSHO YA MWEZI JULAI 2012 TSH 520,00 inasomeka:”Naomba posho ya mwezi Julai kama nilivyoomba katika kichwa cha habari” Katika barua ya pili ambayo aliandika siku hiyo hiyo Kalaghe aliomba shilingi 100,000 kama posho ya simu yake ya mkononi na barua nyingine aliandika kwa mkono aliyoandika Agusti 18 akiomba posho ya mwezi huo hata kabla haujafika mwisho.
Aidha tuhuma nyingine ni hatua ya kulipwa posho ya safari ya kwenda jijini Mwanza katika mkutano wa ALAT kati ya Juni 25 Julai 3 lakini wakati huo huo Mwenyekiti huyo alipeleka madai ya posho ya kufanya kazi za Halmashauri kati ya Juni 28/29 siku hizo mbili hakuwepo ofisini alilipwa posho hiyo.
Aidha Oktoba mosi mwaka huu Makamu Mwenyekiti wa Halmashauri hiyo Luka Logan Kerika naye aliandika barua ya kuomba kulipwa posho ya mwezi Julai wakati ambao Mwenyekiti wa Halmashauri hakuhudhuria ofisini.
Nyaraka zaidi zilizofikia Raia Mwema zinaoonyesha kuwa Halmashauri iliwalipa fedha hizo ambapo Kalaghe alilipwa kupitia hati ya malipo namba PV000713 ya Okotoba 17 mwaka huu kiasi cha shilingi milioni 1,040,000 ikiwa ni posho ya miezi miwili. 
Hati ya malipo inaoonyesha kuwa imeidhinishwa na Mkurugenzi wa Halmashauri Anna Mwahalende na kuandaliwa na Afisa Utumishi Ramla Juma.
Hata hivyo taarifa zinaeleza kuwa Mkurugenzi Mwahalende ambaye naye ana tuhuma lukuki za ufisadi tayari amesimamishwa kazi na serikali kufuatia malalamiko ya muda mrefu kuhusu matumizi mabaya ya fedha pamoja na kukabiliwa na kesi ya ubadhirifu katika mahakama ya hakimu mkazi Mkoani Kilimanjaro.
Makamu Mwenyekiti wake naye alilipwa kiasi cha shilingi 520,000 ikiwa posho ya mwezi Julai kwa ajili ya kukaimu nafasi ya Mwenyekiti wa Halmashauri kwa hati ya malipo namba PV000713.
“Kwa hiyo utagundua kuwa katika kipindi cha mwezi Julai pekee Halmashauri iliwalipa watu wawili kwa kazi moja, na hatua hiyo ni kinyume cha utaratibu wa matumizi ya fedha za Halmashauri’kilieleza chanzo chetu.
Mtoa habari wetu aliongeza kuwa malipo ya aina hiyo yamekuwa yakifanyika kila kwa wahusika kulipwa posho hata kwa kazi ambazo hawakustahili kulipwa posho hivyo kuigeuza Halmashauri hiyo kuwa “shamba la bibi”.
Raia Mwema iliwasiliana na Kalaghe kuhusu tuhuma zinazoelekezwa kwake na katika majibu yake alikataa kutoa ufafanuzi kwa madai kuwa “kuna watu wameamua kumshughulikia” ili aondolewe katika nafasi yake.
“Kuna watu wamepewa madaraka wameshindwa kazi walizopewa na badala yake wameamua kushughulika na watu wengine na watu hao wamekuwa wanatumia gazeti lenu kunichafua,” alilalamika Kalaghe.
Mwenyekiti huyo aliongeza: “Hao wanaokuletea habari za ufisadi wangu wao ni wasafi kiasi gani? Hata wao ni wachafu lakini nyie waandishi hamuandiki habari zao kwa sababu mnazojua.”
“Kama kuna mtu anadhani kwamba mimi nimetumia vibaya fedha za halmashauri basi achukue jukumu la kunipeleka katika vyombo vya dola kama polisi na TAKUKURU, wao watachunguza watapeleka kesi mahakamani na Mahakama itaamua kama mimi ni mhalifu ama la,” aliongeza.
Kwa upande wake Makamu Mwenyekiti wa Halmashauri hiyo, Luka Logan Kerika, alikiri kulipwa posho hiyo na kuongeza kuwa ilikuwa haki yake ya msingi kwani alitumikia halmashauri kwa mwezi Julai kama mwenyekiti kwa kuwa mwenyekiti (Kalaghe) hakuwapo ofisini.
“Kama kuna jambo la ziada tafadhali naomba uwasiliane na Mkurugenzi wa Halmashauri kwa upande wangu naamini kuwa sijahusika na jambo ambalo ni kinyume cha matumizi ya fedha za halmashauri,” alisema Kerika.
Mkurugenzi wa Halmashauri hiyo, Lukas Mweli, alisema hafahamu chochote kuhusu malipo hayo kwa kuwa amehamia wilayani humo mwezi moja uliopita.
“Hilo suala kama lipo ni mpaka nitakapofanya uchunguzi na kupitia nyaraka za malipo kwa kuwa mimi ni mgeni hapa na nina muda usiozidi mwezi moja hapa,” alisema mkurugenzi huyo.
Hata hivyo, taarifa ambazo hazithibitishwa kutoka chanzo kingine ndani ya halmashauri hiyo zinadai kuwa tayari taasisi ya Kuzuia na Kupambana na Rushwa (TAKUKURU) wilayani humo imeanza uchunguzi wa matumizi ya fedha hizo.
Taarifa zaidi zinadai kuwa katika miaka ya 1980, Kalaghe aliwahi kuswekwa jela kwa tuhuma za makosa ya uhujumu uchumi, kwa wakati huo nchi ikiongozwa na Mwalimu Julius Nyerere.
Hata hivyo, alipoulizwa kuhusu kuwahi kutiwa ndani kwa makosa ya uhujumu uchumi, Kalaghe hakuwa tayari kutoa ufafanuzi na kuahidi kutoa maelezo ya kina atakapokutana na mwandishi wetu ana kwa ana.
Katika hatua nyingine, baada ya gazeti hili kuripoti mara kwa mara kuhusu utata wa kiuadilifu kwa upande wa aliyekuwa Mkurugenzi wa Halmashauri ya Wilaya ya Korogwe, Mkurugenzi huyo, Anna Mwahalende, amekwishaondolewa katika halmashauri hiyo.


