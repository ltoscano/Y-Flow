
Bayern yafungua pengo la alama 14
BASTIAN Schweinsteiger na Arjen Robben walifunga na kuiwezesha timu yao ya Bayern Munich kuibuka na ushindi wa 2-1 dhidi ya Mainz na kuendelea kushikilia uongozi wa ligi hiyo kwa tofauti ya pointi 14.
Timu hiyo ya kocha Pep Guardiola imefungwa mabao manne pekee msimu huu. Imeshinda mara 14 na kutoka sare mara tatu katika mechi 17 wakiridhika na pointi 45.
Huenda timu hiyo ikachukua ubingwa kwa kuongoza kwa tofauti ya pointi 11. Mainz ilitangulia kupata bao kupitia kwa Elkin Soto.
Wakati huo huo, kocha wa Manchester United, Louis van Gaal amesema hajaamua kumpa Radamel Falcao mkataba wa kudumu.
Raia huyo wa Colombia ambaye anaichezea Manchester kwa mkopo amefunga bao moja pekee katika mechi nane tangu ajiunga na mabingwa hao wa zamani akitokea Monaco.
Falcao alifunga bao hilo Oktoba 5 klabu yake ikicheza na Everton.
Iwapo ataamua kumsajili kwa mkataba wa kudumu, itabidi van Gaal aweke mezani Sh6.2 bilioni.
Kocha huyo amesema kwanza anamtaka mshambuliaji huyo wa zamani wa Porto na Atletico Madrid arejee katiika hali yake nzuri ili atoe uamuzi wake.
“Hajacheza sana,” Van Gaal alisema baada ya kuulizwa iwapo atamsajili kwa mkataba wa kudumu.


