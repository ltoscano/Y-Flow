
Ubabaishaji unaondoa ladha ya masumbwi
Apr 03, 2015

UBABAISHAJI wa vyama vya michezo nchini upo kila mahali. Vyama vingi vya michezo vimekuwa vikilalamikiwa kuwa chanzo cha kudorora kwa michezo. Hali hiyo imewafanya Wa tanzania kuwa washiriki katika michuano mingi kuliko kuwa washindani.
Mwishoni mwa wiki iliyopita nchini kulikuwa na pambano la ngumi la kimataifa la WBF ambalo liliwahusisha, Mtanzania Mohamed Matumla ‘Snake Man’ na Mchina Wang Xin Hua.
Pambano hilo lililochezwa Ukumbi wa Diamond Jubilee jijini Dar es Salaam, likimalizika kwa Mtanzania kuibuka na ushindi wa pointi.
Katika pambano hilo kulikuwa na mabadiliko katika hatua za mwisho kwa kuwapambanisha mabondia ambao hawakuwemo katika ratiba ya mapambano ya utangulizi.
Hali hiyo imeleta hali ya sintofahamu. Kwanza mabondia hao hawakufuata taratibu za mchezo huo, ikiwa ni pamoja na kupima uzito.
Hali hiyo imewafanya baadhi ya wadau wa ngumi kuhoji utaratibu huo ambao ni kinyume na taratibu na mchezo wa ngumi kokote duniani.
Awali kwenye vipeperushi vilivyokuwa vinatangaza mchezo huo vilikuwa na picha za mabondia kadhaa ambao wangepanda ulingoni kuzitwanga katika michezo ya utangulizi, lakini dakika za mwisho ndio hao wakaingia mitini.
Siku moja kabla ya mchezo huo ndani ya ukumbi wa Habari Maelezo jijini Dar es Salaam, zilikuja habari za bondia Mmarekani Joseph Rabotte ambaye alitakiwa kucheza na Mtanzania, Ashraf Suleiman kuwa asingekuja kwenye pambano lake hilo.
Sababu walizozitoa waandaaji juu ya mabadiliko hayo ni kuuguliwa na ndugu yake. Hakuna anayepinga hilo, kwani dharura kama hizo zipo.
Mabondia wengine waliokuwa kwenye vipeperushi hivyo ambao walipanda ulingoni ni Japhet Kaseba aliyepigwa kwa K.O na Mada Maugo.
Thomas Mashali alitakiwa kucheza na Karama Nyilawila, Ashraf Suleiman akitakiwa kucheza na Rabotte. Haya ndio hayakufanyika.
Nyilawila alicheza na Ibrahim Tamba kutokana na Mashali kutokuja ulingoni, Suleiman akacheza na Benard Adie kutokana na Rabotte kutoa sababu hizo.
Raia Mwema liliwatafuta baadhi ya waandaaji wa mchezo huo pamoja na Mashali kuzungumza nao juu ya dosari hizo.
Mwandaaji wa pambano hilo Jay Msangi, alisema amesikitishwa na kitendo cha Mashali kutotokea kwenye ulingo na kusema yuko mbioni kwenda kituo cha polisi kumfungulia kesi ya wizi wa kuaminiwa.
Msangi alisema kuwa Mashali amefanya jambo la kihuni kuchukua fedha zao na kutocheza pambano hilo, na kuwa watamchukulia hatua ili iwe fundisho kwa mabondia wengine wenye tabia kama hizo.
Kwa mujibu wa Msangi, imekuwa tabia ya Mashali kufanya hivyo, akifafanua kuwa alishawahi kuchukua fedha kwa waandaaji wengine na hakuonekana wakati wa pambano.
Alisema vyama vya mchezo wa ngumi vinatakiwa kumuadhibu Mashali kwa kitendo hicho, huku akipendekeza adhabu ya kumfungia kushiriki mchezo huo nje na ndani ya nchi.
Mashali aliliambia Raia Mwema kuwa kwa sasa anapanga kustaafu ngumi kutokana na ubabaishaji uliopo kwa sasa.
Mashali alisema kuwa kabla ya kusaini mkataba wa kucheza pambano la Msangi alikuwa ameshasaini mikataba mingine ambayo alitakiwa kuicheza kabla ya hilo la Msangi.
Alisema kabla ya kutakiwa kupanda ulingoni dhidi ya Nyilawila wiki moja nyuma alikuwa na mchezo mwingine dhidi ya Abdallah Pazi ‘Dulla Mbabe’.
Alisema kuwa Msangi alitakiwa kufahamu kuwa kuna suala lolote linaweza kutokea kwa maana ya kuumia. Mashali alisema kuwa katika pambano lake na Pazi aliumia sehemu juu ya jicho hali ambayo kwa utaratibu wa mchezo huo asingeruhusiwa kupanda ulingoni mpaka baada ya siku 20.
Mashali anasema kuwa ngumi zimeingiliwa na watu wengi ambao hawajui lolote wala sheria zake, jambo ambalo alisema linashusha hadhi ya mchezo huo.
Bondia huyo anasikitishwa na habari zilizoenea kuwa amechukua fedha na kutokuonekana kwenye pambano na kusema mapromota wanatakiwa kufahamu sheria za ngumi na si kusikiliza maneno mengi kutoka kwa vyama vya mchezo huo ambao pia nao wanachangia kuwapotosha.
Mashali anawatupia lawama baadhi ya viongozi wa vyama vya mchezo huo ambao wamekuwa wanashirikiana na mapromota kutowajali mabondia na hasa suala la afya zao. Matokeo yake ni kujali maslahi yao.
“Sitaki tena masuala ya ngumi nimepanga kustaafu mchezo huu muda wowote kuanzia sasa endapo hakutakuwa na mabadiliko. Siwezi kufanya kazi kwa kuwanufaisha wachache na kuifanya familia yangu isione matunda ya kile ninachokifanya,” aliongeza Mashali.
Kwa mujibu wa Mashali, kuna haja ya vyama vya michezo kuufanyia kazi upungufu huo ili kurejesha hadhi ya mchezo wa ngumi nchini.
Kuna mengi yanasemwa lakini yanatakiwa kuchukuliwa kama changamoto kwa viongozi wa vyama vya mchezo huo ili kurejesha heshima ya ngumi kama ilivyokuwa miaka ya nyuma.


