
Wakazi wataka kaunti iondoe mirundiko ya taka
Na LUCY KILALO KASARANI WAKAZI wa mtaa wa Maji Mazuri, eneo Bunge la Kasarani, Kaunti ya Nairobi, wameitaka serikali ya Kaunti iwapatie suluhisho la takataka zilizorundikana katikati ya eneo la makazi na kuwafanya baadhi ya wamiliki wa nyumba na pia wapangishaji kuhama. 
Wakazi hao ambao walikiri kuwa tatizo limetokana na makundi ya vijana kushindwa na gharama ya kusafirisha takataka wanazokusanya kutoka kwa nyumba za watu, sasa wanaihimiza serikali hiyo itekeleze wajibu wake wa kuzizoa.
“Takataka zilizorundikana hapa zinatoka kwa wadi hii ya Clay City na jaa lililoibuka hapa, limewafanya wakazi na hata wamiliki wa nyumba wahame kwa kushindwa kustahimili uvundo uliopo. Pia limesababisha kuibuka kwa maradhi mengi kwetu hasa takataka hizo zinapochomwa,” alieleza mkazi Bw Ngacha Njeri.
Alieleza kuwa alikuwa miongoni mwa vijana walioanzisha vikundi vya uzoaji takataka miaka 15 iliyopita, lengo likiwa kuwasaidia vijana wajiepusha na uhalifu na dawa za kulevya na kulalamika kwa wakazi hakufai kudhaniwa kuwa mbinu ya kuwanyima kazi hiyo. 
Mkazi, Bw Simon Wachira alieleza kuwa wamejaribu kuwasiliana na maafisa husika lakini tatizo lililopo ni kwamba serikali ya Kaunti ina lori moja pekee linalohudumia eneo hilo na pia wanahitajika kulilipia.
“Kukodisha lori unahitaji Sh27,000 wanapobeba takataka kwa kila safari. Hii ni gharama ya juu kwa vikundi vya vijana ambavyo hutoza Sh150-200 kwa ploti ama nyumba.
Tumejaribu kutafuta usaidizi lakini hatujapata na tatizo hili limekuwa kero sasa kwa wakazi,” alieleza.
Samuel Gitonga, ambaye ni mwanachama wa kikundi cha vijana cha Makinika, alisema kuwa wao wako tayari kufanya kazi kwa sababu inawasaidia kujikimu kwa njia nyingi, lakini wanahitaji kupigwa jeki katika suala la kupata lori litakalobeba takataka hizo ili kuzimwaga katika maeneo yanasyostahili.
Hata hivyo, mbali na hofu ya maradhi na uvundo, Bi Rosemary Waweru alieleza kuwa takataka hizo zimekuwa shida kwa sababu watoto huishia hapo kukusanya kila aina ya uchafu na wakati mwingine huokota hata sindano ambazo huwa zimetumika hospitalini.
Lakini Diwani wa eneo hilo, Bw Erastus Muiruri Mbugu, alijitetea akisema kuwa yeye binafsi amefuatilia suala hilo la kumaliza takataka katika sehemu hiyo, lakini hajafaulu na kuweka lawama wa Waziri wa Mazingira wa Kaunti kwamba lazima awajibike.


