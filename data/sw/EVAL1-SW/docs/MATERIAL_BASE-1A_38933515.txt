Kifo cha Mwangosi chaibua harakati mpya
Sep 05, 2013

MWAKA mmoja baada ya mauaji ya aliyekuwa mwandishi wa habari wa Kituo cha Televisheni cha Channel 10, Daudi Mwangosi, serikali imeendelea kulaumiwa kwa kutochukua hatua kali dhidi ya wahusika wote wa mauaji hayo.
Mwangosi aliuawa akiwa mikononi mwa polisi Jumapili ya Septemba 2, mwaka 2012 katika Kijiji cha Nyololo, Mufindi mkoani Iringa, katika tukio ambalo limeibua taswira kwamba huenda serikali inaendelea na dhamira yake ya kuficha ukweli wa tukio hilo.
Wadau waliohudhuria kongamano la kumbukumbu ya mwaka mmoja baada ya mauaji ya Mwangosi lililoandaliwa na Klabu ya Waandishi wa Habari Mwanza (MPC) kwa kushirikiana na Umoja Klabu za Waandishi wa Habari Tanzania (UTPC), wamesema pamoja na kuwa mauji hayo yalitokea mikononi mwa polisi, hatua zinazochukuliwa ni kama serikali haioni athari za tatizo hilo kwa ustawi wa demokrasia na uhuru wa kujieleza nchini.
"Mimi sioni kama serikali inahangaika, wako wametulia kama vile kilichotokea ni kitu cha kawaida tu, hakuna uwajibikaji wa kutosha," anasema Paul Mabuga mwanahabari mwandamizi kutoka Kampuni ya Sahara Media Group, inayomiliki kituo cha televisheni cha Star TV na Redio Free Africa.
Baada ya mauaji hayo pamoja na kuwa ushahidi wa picha ya tukio hilo unaonyesha kuwa Mwangosi alikuwa amezingirwa na polisi wengi, lakini ni mmoja tu aliyeshitakiwa ambaye naye amekuwa akipelekwa mahakamani kwa kuficha sura ili asipigwe picha.
Msemaji wa Jeshi la Polisi Tanzania, Advera Senso, amepata kunukuliwa baada ya mauaji hayo akisema Mwangosi (dakika chache kabla ya mauaji yake kufanyika) alikuwa akikimbia kutoka upande waliokuwapo wananchi kuelekea walipokuwa polisi. Kwa mujibu wa maelezo hayo ya Senso kwa wakati huo, Mwangosi “alipigwa kwa kitu ambacho mpaka sasa hakijafahamika mpaka uchunguzi ufanyike.”
Maelezo hayo yaliyotolewa na Senso kabla ya picha ya tukio hilo la mauaji kuchapishwa magazetini yalisisitiza kwamba kuna kitu kilirushwa kikitokea upande wa wananchi na kumfikia ambacho kilimjeruhi pia askari mmoja, pamoja na mkuu wa kituo cha polisi.
"Kama isingekuwa zile picha ina maana kulikuwa na hatua za makusudi kabisa kuficha ukweli wa nani muuaji. Inawezekana ugoigoi wa kufuatilia suala hili unatokana na msingi huo. Hawakutaka tuujue ukweli, ajenda yao sijui ilikuwa nini," anahoji mwandishi George Ramadhan.
Kutokana na hali ya sasa, ofisa mmoja mstaafu wa Jeshi la Polisi ameliambia Raia Mwema kuwa serikali imekosa umakini na hekima za kushughulikia mauaji hayo kwa kuamua kupuuza dhana ya uwajibikaji na dhamana ya madaraka wanayopewa viongozi wa umma.
Kitendo cha kumpadisha cheo aliyekuwa Kamanda wa Polisi wa Mkoa wa Iringa wakati mauaji yanatokea akiwa eneo la tukio kinaashiria kutojali maana ya dhamana za uongozi na kupuuza uzito wa mauaji hayo.
"Hata kama kulikuwa na mpango wa kumpadisha cheo busara za uongozi zinataka baada ya tukio mpango huo ungeishia hapo, hata kama hakuamrisha yeye lakini anawajibika kwa kuwa ana dhamana inayomuwajibisha kwa makosa ya wasaidizi wake. Vijana mnasahau Mzee Mwinyi (Rais wa Awamu ya Pili) aliwajibika kwa makosa ya polisi waliofanya huko Shinyaga ambayo yalisababisha vifo vya mahabusu," alisema mstaafu huyo na kuomba asitajwe jina gazetini.
Mei mwaka huu, Rais Jakaya Kikwete alimpandisha cheo aliyekuwa Kamanda wa Polisi wa Mkoa wa Iringa, Michael Kamuhanda, kutoka Mrakibu Msaidizi Mwandamizi wa Polisi (SACP) na kuwa Naibu Kamishna wa Polisi (DCP), kitendo kilicholalamikiwa na wengi.
Katibu Jukwaa la Wahariri Tanzania (TEF), Neville Meena, alinukuliwa wakati huo na vyombo vya habari akieleza masikitiko yake kwa kitendo hicho.
“Hata kama hakuua yeye, lakini kwa matukio haya hasa hili la Mwangosi kwa sababu alikuwepo tangu mwanzo hadi mwisho wa tukio, tulitarajia aondoke na si kupandishwa cheo. Kuwepo kwake kumeendelea kutuumiza katika tukio zima, hakuchukua hatua kuzuia hata alipoambiwa. Inaonekana kwao ni utendaji kazi bora kulingana na walivyotaka," alikaririwa katibu huyo wa TEF.
UTPC na tuzo ya Mwangosi

Katika kumbukumbu hiyo Mkurugenzi Mtendaji wa UTPC, Abubakar Karsan, alisema umoja huo umeanzisha mfuko maalumu unaoitwa, David Mwangosi Support and Development Fund ambao wanapanga kuutafutia shilingi bilioni tatu kwa ajili ya kusaidia waandishi wanaopatwa na matatizo kazini.
Sehemu ya fedha za mfuko huo zitatumika kugharimia Tuzo ya Daudi Mwangosi kwa mtu aliyetoa mchango mkubwa na uliotukuka katika kuendeleza tasnia ya habari nchini. Tuzo hiyo itaambatana na zawadi ya fedha taslimu, shilingi milioni 10.


