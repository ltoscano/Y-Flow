Wataalamu mifugo elimisheni upigaji chapa mifugo

Imeandikwa na John Nditi, Morogoro

Imechapishwa: 03 Septemba 2016

WAFUGAJI wa jamii ya Kimasai wanaoishi wilayani Mvomero, mkoani Morogoro, wamewashauri wataalamu wa sekta ya mifugo, kuelekeza nguvu zao katika maeneo yao katika kutoa elimu stahiki inayohusu faida za utambuzi na upigaji chapa mifugo ili kuwaondoa hofu inatokanayo na imani zao za kimila.

Rai hiyo ilitolewa na mfugaji wa jamii hiyo, ambaye pia ni mjumbe wa Serikali ya Kijiji cha Mela, kata ya Melela, tarafa ya Malali, wilayani humo, Adamu Mkondo, wakati akichangia hoja kwenye mdahalo uliofanyika hivi karibuni mjini Morogoro. 
Mdahalo huo ulioandaliwa na Mtandao wa Mashirika yasiyo ya Kiserikali yanayofanya kazi na Wakulima na Wafugaji Wadogo nchini Tanzania ( PELUM), ambao ulifadhiliwa na Shirika la Misaada la Watu wa Marekani (USAID) na kuwashirikisha wajumbe 80 wa mabaraza ya ardhi, viongozi wa vijiji, wadau wa ardhi, kamati za uamuzi na viongozi wa wilaya ya Mvomero.
Alisema, jamii hiyo ya wafugaji inapaswa kupewa elimu ya kina kuhusu mabadiliko mbalimbali yanayohusu namna ya kufanya ufugaji bora wenye kuwaletea tija tofauti na sasa ambapo wengi wao hawana uelewa kuhusu utambuzi wa mifugo na upigaji chapa.
Hivyo alisema, jambo hilo linatekelezwa na Serikali, na lina faida kwao, kwa vile hakuna nchi inayopenda wananchi wake wapate hasara, hivyo ni vyema kwa maofisa wa sekta hiyo kwenda vijijini hasa kwa jamii ya wafugaji kutoa elimu hiyo ili waacha kufanya mambo kwa mazoea.
Pamoja na hayo alisema, wafugaji wengi, wamekuwa wakiwaajiri wachungaji wa mifugo yao kutoka makabila mengine ya wafugaji, hali inayochangia kutokuwa makini katika uchungaji, hali inayosababisha mifugo kuachwa hovyo na kwenda kula mazao ya wakulima shambani.
Ofisa Programu wa PELUM, Angolile Rayson, alisema utafiti uliofanyika mwaka 2014 katika vijiji vya Mangaâ€™e, Mlandizi, Kibaoni, Mela na Melela, uligundua kuwa vyanzo vya migogoro ya ardhi ni kuongezeka kwa mifugo, kuongezeka wawekezaji na uelewa mdogo wa vyombo vya usimamizi.
Ofisa Programu huyo alisema, mdahalo huo ulilenga kutoa elimu kuhusu haki za ardhi na utawala kwa ajili ya kuongeza uelewa wa Sheria ya Ardhi ya mwaka 1999 na Sheria ya Ardhi ya Vijiji ya mwaka 1999.


