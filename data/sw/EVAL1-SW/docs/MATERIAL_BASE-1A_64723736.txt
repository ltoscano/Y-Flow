
Gavana: Hali za jela ziboreshwe
Na OSCAR KAKAI
GAVANA wa Kaunti ya Pokot Magharibi, Simon Kachapin ametoa wito kwa serikali kuu kuboresha maisha ya wafungwa na kuweka vifaa vya kutosha katika magereza ili kuinua kiwango chao cha maisha.
Akiongea jana katika gereza la Kapenguria alipotembelea wafungwa, Kachapin alisema kuwa kuna haja ya kurekebisha tabia ya wafungwa kupitia kwa kuwaweka katika mazingira bora ili kuwafanya wafungwa kuacha kuvunja sheria .
“Watu hawa wanaweza kubadilishwa ikiwa wataishi katika mazingira mazuri,” alisema.
Alisema kuwa wafungwa wanastahili kusaidiwa ili wasivunje sheria baada ya kukamilisha vifungoa vyao.
“Watu wengi hujipata kwenye makosa sababu ya kukosa ujuzi wa kuwawezesha kujikimu maishani lakini wakisaidiwa na kupewa nguvu watabadilika na kuwa wananchi wema na kushiriki katika ujenzi wa taifa,”alisema.
Kiongozi huyo alisema kuwa gereza ni mahali pa kurekebisha tabia na kuna haja ya kuweka mikakati na vifaa vya kutosha.
Alisema kuwa wafungwa hudhulumiwa na kunyimwa haki na hata kushinda katika mazingira machafu.


