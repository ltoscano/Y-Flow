
Afisa wa IEBC afariki kwa kupigwa risasi
AFISA wa Tume ya Uchaguzi na Mipaka nchini (IEBC) jana asubuhi alipigwa risasi hadi kufa na watu wanne wasiojulikana wakati alipokuwa akiondoka kutoka kwa boma lake mjini Nanyuki.
Robinson Wachira Mwangi alivamiwa na wahalifu hao mwendo wa saa kumi na moja asubuhi akisubiri matatu katika lango la wazazi wake mtaa wa Likii ‘A’.
Kufikia kifo chake Bw Mwangi alikuwa mratibu wa shughuli za IEBC katika eneo bunge la Banisa, kaunti ya Wajir.
Mkuu wa polisi katika eneo la Laikipia Mashariki Kegode Kidiavai alisema wahalifu hao walimpiga risasi kifuani afisa huyo wa utawala wa zamani kabla ya kutoroka na mfuko wake uliokuwa na simu mbili za mkononi na tarakilishi yake.
“Afisa huyo alikuwa amepanga na wahudumu wa matatu achukuliwe nje ya lango la wazazi wake kuelekea Nairobi,’’ alisema Mkuu huyo wa polisi.
Na MUCHIRI GITONGA


