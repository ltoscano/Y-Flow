
RCC Lindi, Bunge vyatofautiana
Oct 11, 2013

HALMASHAURI ya Wilaya ya Liwale, Mkoa wa Lindi, iko njia panda baada ya Kamati ya Bunge ya Hesabu za Serikali za Mitaa (LAAC), kutoa maagizo yanayotofautiana na yaliyokwishatolewa na Kamati ya Ushauri (RCC) ya Mkoa wa Lindi.
Kamati hiyo ya Bunge, chini ya Mwenyekiti wa Kamati hiyo, Mbunge wa Bukene (CCM), Selemani Zedi, ilikuwa mkoani hapa ikiendelea na ukaguzi wa miradi mbalimbali katika wilaya za Mkoa wa Lindi.
Mgongano wa maagizo hayo kati ya Kamati ya Bunge na RCC yanahusiana na mradi tata na wenye sura ya ufisadi, unaohusu ujenzi wa bwawa la umwagiliaji katika kijiji cha Ngongowele, ndani ya halmashauri ya wilaya ya Liwale.
Wakati Kamati ya Bunge ya Hesabu za Serikali za Mitaa, imeagiza Halmashauri hiyo ifanye kila jitihada kutafuta na kupata fedha kwa lengo la kukamilisha ujenzi wa bwawa hilo ili kuokoa fedha zilizokwishazama ndani ya mradi huo, Kamati ya Ushauri ya Mkoa wa Lindi, ilikwishatoa maagizo kwa halmashauri hiyo kusitisha ujenzi wa mradi huo.
Uzinduzi wa mradi huo mkubwa wa umwagiliaji katika kijiji hicho, ulifanywa na Waziri Mkuu, Mizengo Pinda Novemba 14, 2009, na ujenzi wake ulitarajiwa kukamilika ndani ya miaka mitatu tangu uzinduliwe.
Kwa sasa mradi huo umesimama ujenzi wake, ukiwa tayari umetumia Sh bilioni 1.16 kati ya Sh bilioni 1.8 zilizokadiriwa kutumika hadi kukamilika, huku mradi mzima ujenzi wake ukiwa chini ya asilimia 50.
Katika kikao chake cha Desemba mwaka jana, RCC ya Mkoa wa Lindi ilisitisha uendelezwaji wa mradi huo baada ya kubaini kwamba kiasi cha fedha kilichokwishatumika hakiwiani na kazi iliyokwishafanyika, na hivyo kutoridhishwa na matumizi ya fedha hizo.
Mradi huo wa ujenzi wa bwawa la umwagiliaji, ulilenga kuhudumia mashamba ya mpunga yenye ukubwa wa ekari 500. Baada ya Kamati hiyo ya Bunge kufanya ukaguzi wa maendeleo ya mradi huo, ilionyesha kusikitishwa na hatua iliyofikiwa.
“Fedha zilizotumika hapa ni za wananchi, lakini hazina manufaa maana hakuna matokeo yoyote ya maana. Tulitegemea kukuta maji na kwanini umwagiliaji ufanyike masika na si kiangazi? Mtaalam (Mhandisi wa Maji Wilaya ya Liwale), unadhani kuna Value for Money hapa, hasa ikizingatiwa utatumika wakati wa masika tu?” alisikika akisema Zedi mbele ya Mhandisi wa Maji wa Halmashauri hiyo, Ramadhan Kazimoto.
Katika kujibu hoja hizo, Mhandisi huyo, Kazimoto, aliitupia lawama Serikali kwa kupeleka fedha kidogo kidogo, pamoja na Ofisi ya Umwagiliaji Kanda, ikidaiwa kuchangia baadhi ya kasoro zilizojitokeza kwenye mradi mzima huo.
Alisema katika awamu ya kwanza ya ujenzi wa mradi huo, Mkandarasi alikuwa tayari ameshalipwa na Ofisi hiyo, na hivyo kusababisha Mkandarasi kutosikiliza maelezo ya kitaalam yaliyokuwa yanatolewa na ofisi yake, na badala yake kusikiliza maagizo ya Ofisi ya Umwagiliaji ya Kanda, ambayo katika mradi huo ilichangia Sh milioni 316, huku halmashauri ya Liwale nayo ikitakiwa kuchangia Sh milioni 700 ambazo hazijatolewa hadi sasa.


