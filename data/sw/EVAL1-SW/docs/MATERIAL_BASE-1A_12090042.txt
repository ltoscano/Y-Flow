
Cameroon kujitia makali kwa kuijaribu Ujerumani
MOENCHENGLADBACH: Timu ya taifa ya Ujerumani leo itaialika Cameroon katika mechi ya kirafiki itakayowapa makocha wote nafasi ya kuteua wachezaji watakaoenda Brazil kwa Kombe la Dunia.
Hata hivyo, kocha wa Ujerumani, Joachim Loew atalazimika kuwaacha nje nyota wake kadhaa wanaokabiliwa na majeraha.
Nahodha, Phlipp Lahm anayesumbuliwa na jeraha la kisigino na kipa Manuel Neuer anayeuguza jeraha la begani hawatacheza katika mechi hiyo.
Nyota hao wa klabu ya Bayern Munich wamekuwa wakishiriki kwa mazoezi kwa uangalifu mkubwa tangu waumie wakati wa fainali ya German Cup wiki mbili zilizopita.
“Hatutaki kuwaharakisha Philipp Lahm na Manuel Neuer na leo hawatacheza,” alisema Loew. 
“Huenda Marcel Schmelzer na Bastian Schweinsteiger wakapata nafasi kikosini na nitajaribu kufanya mabadiliko kadhaa kulingana na vile hali ilivyo.” “Hii ni fursa muhimu ambayo itaniwezesha kujifunza mambo mengi ya Ujerumani kiufundi na pia kuhusu hali ya wachezaji kwa jumla.” Neuer ambaye ana umri wa miaka 28 anatarajiwa kurejea wakati Ujerumani itakapokabiliana na Armenia Ijumaa ijayo katika mechi yao ya mwisho ya kujipima nguvu itakayochezewa Mainz kabla ya kuondoka kuelekea Brazil.
Nafasi ya Neuer katika mechi ya leo itachukuliwa na Roman Weidenfeller wa Borussia Dortmund aliye na umri wa miaka 33, hii ikiwa mara yake ya pili kuwa katika kikosi cha kwanza.
Huenda kocha pia akampa nafasi Erik Durm kucheza kama beki wa upande wa kushoto.
Wakati huo huo, Uhispania inaweza kukutana na Brazil kwenye hatua ya 16 bora ya Kombe la Dunia kama moja kati ya timu hizo itamaliza ya pili kwenye kundi na nyingine kumaliza kileleni.
Lakini kiungo wa Uhispania, Cesc Fabregas amesisitiza kuwa timu yake haiihofii wenyeji hao, licha ya kuchapwa 3-0 kwenye fainali ya Kombe la Mabara mwaka uliopita.
Akihojiwa katika kipindi maalum Fabregas alisema hawaiogopi Brazil, lakini akaongeza kwamba mechi hiyo inaweza kuwa ngumu zaidi.


