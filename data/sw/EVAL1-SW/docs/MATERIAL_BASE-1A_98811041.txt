Mama Salma Kikwete ni nani katika serikali?
May 23, 2012

HIVI Mama Salma Kikwete, mke wa Rais, Dk. Jakaya Mrisho Kikwete ni sehemu ya uongozi wa taifa letu? Kama jibu ni ndiyo ni ibara gani ya katiba ya Jamhuri ya Muungano wa Tanzania inayofafanua nafasi yake na wajibu wake kwa Wa tanzania kwa kuwa mke wa Rais?
Kama jibu ni hapana, ubavu wa mama huyu wa kuzunguka na kutamba mikoani katika mikutano ya hadhara na hafla mbali mbali anazozifanya akikipiga kampeni za wazi wazi za kumfagilia mumewe na chama chake chake cha CCM kwa kutumia rasilimali za umma anautoa wapi?
Tunauliza maswali haya kwa sababu mwenye macho anaona na mwenye masikini anasikia kwamba mama huyu katika kampeni zake na hafla mbalimbali anazoandaliwa zinagharamiwa fedha za walipa kodi wa nchi hii.
Fedha za Serikali ya nchi hii yenye watu wapatao milioni 40 kwa maslahi ya chama chenye wanachama milioni 4.6 tu (idadi ambayo iliwahi kuthibitishwa na makamu mwenyekiti wa chama hicho, Pius Msekwa).
Ingawa uongozi wa Serikali na chama tawala cha CCM umeweka pamba masikion, ukweli wa mambo ni kwamba mama huyu amekuwa gumzo kwa mambo anayoyafanya hasa anapokuwa mikoani kwa kutumia nyenzo za serikali na kupata heshima zote anazopewa Rais kana kwamba yeye ni sehemu ya taasisi ya Urais.
Anafanya vyombo na taasisi za serikali mikoani na wilayani kuwa na wakati mgumu kiasi cha kughafurika kumsomea ripoti za maendeleo ya mkoa, Polisi kuhangaika huku na kule kuhakikisha usalama wake na katika kufanya hivyo, wananchi wa eneo husika kukwamishwa kwa muda shughuli zao kwa vile ‘Rais asiyetambuliwa na katiba’ anapitishwa.
Siyo siri kwamba hadhi ya Urais anayopatiwa mama huyu haikuonekana kwa mama Maria Nyerere, mke, wa muasisi wa taifa hili, Mwalimu Julius Nyerere na wengine wote waliofuata. Huyu ana nini cha ziada na kama anacho kwa nini haianishwi kwenye katiba ili Wa tanzania tumjue tusishangae na anachokifanya?
Tunadhani wakati umefika sasa wa nafasi ya mke wa Rais kuanishwa rasmi katika katiba Wa tanzania waujue wajibu na mipaka yake katika uongozi wa nchi hii ili kuondoa mkanganyiko huu ulioletwa na mke wa Rais huyu anayemaliza ngwe yake ya miaka mitano ya uongozi wake.
Ni muhimu kufanya hivyo ili kuanzia kipindi kijacho cha uongozi mke wa yule anayepewa dhamana ya kuingia katika ofisi ya juu kabisa, asipotoke, asibabaike, wala kufanya shughuli zake kwa kubabatisha akiwa ‘First lady’ wa nchi hii.
Kwa kuwa atakuwa ‘First lady’ wa nchi na siyo wa chama chochote, basi ni lazima tukishikilie kwamba katiba impatie nafasi ambayo itamfanya kuwa mlezi wa taifa kama alivyokuwa Mama Maria Nyerere kuanzia mwaka 1961 hadi mwaka 1985 alivyoondoka Ikulu baada ya Baba wa Taifa kustaafu kwa hiari yake mwenyewe kuliongoza taifa hili.


