
Benki kutoa ufadhili wa miradi ya maji jiji kuu
MWANGI MUIRURI BENKI ya Dunia jana ilithibitisha kutoa ufadhili wa Sh 7.4 bilioni za kupanua miradi ya maji katika kaunti za Kiambu na Nairobi.
Fedha hizo ambazo zitatolewa kwa serikali kuu kama mkopo, zitafadhili uchimbaji wa mabwawa ya maji katika maeneo bunge ya Gatundu Kusini na Kaskazini.
Mabwawa mengine ya kadri yatajengwa katika maeneo bunge ya Lari na Githunguri.
Hatimaye, miundo mbinu ya usambazaji ya maji hayo itaunganishwa na kaunti ya Nairobi ili kutatua kero la ukosefu wa maji katika mitaa mbalimbali ya jiji kuu.
Haya yalifichuliwa jana na maafisa wakuu wa benki hiyo na wenzao wa serikali walipotembelea bwawa la maji la Ngethu, ambalo linanuiwa kukarabatiwa.
Mwakilishi wa Benki ya Dunia, Bw Erick Williamson alisema kuwa ufadhili huo utatolewa kwa awamu tatu ambazo zitamalizika kabla ya mwaka ujao. Mkurugenzi wa huduma za maji nchini Bw Lawrence Simitu alisema kuwa mshirika mwingine katika mradi huo atakuwa French Development Agency (FDA).
Kwa sasa, mahitaji ya maji kwa wenyeji wa Nairobi ni lita 750 milioni kwa siku lakini uwezo wa serikali wa kutoa maji ni lita 530 milioni.
Ifikiapo mwaka wa 2020 mahitaji ya maji Nairobi yatafikia lita 1.6 bilioni. 


