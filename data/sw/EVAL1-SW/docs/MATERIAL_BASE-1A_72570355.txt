
Wasiwasi wazidi kuhusu kilimo cha miraa

NA CHARLES WANYORO
HALI ya wasiwasi imekumba wakulima wa Miraa wa eneo la Nyambene huku marufuku ya zao hilo nchini Uingereza ikitarajiwa kuanza kutekelezwa kesho, Jumanne.
Viongozi pamoja na wakulima wa zao hilo sasa hawana namna bali kuomba serikali ya Uingereza kuahirisha marufuku ya zao hilo ambalo linachangia kiasi cha Sh2 bilioni katika mapato ya nchi hii na kutegemewa na zaidi ya familia 500,000 katika wilaya tano kwenye maeneo ya Tigania na Igembe.
Miraa inachangia asilimia 80 ya mapato ya wakazi wa maeneo hayo ikifuatiwa na chai ambayo hukuzwa katika maeneo ya Tigania Mashariki na Igembe Kusini.
Zao hilo ni maarufu miongoni mwa wakazi wa eneo hilo kwani linahusishwa katika kila sehemu ya maisha yao; kiuchumi, kitamaduni na kisiasa.
Wanasiasa waliotaka kuungwa mkono kisiasa ni sharti watafune majani ya zao hilo ili kuwavutia wapiga kura.
Wanaotafuta wachumba pia ni lazima wawapelekee wazazi wa wachumba wao kitita cha miraa, zawadi ambayo inafahamika kama ncoolo.
"Endapo hutawapelekea wazazi wa mchumba wako miraa hawatakutambua. Wazazi wa mchumba wakipata miraa ni ishara kuwa unawajali," akasema Jennifer Kathure, mwenyekiti wa Maendeleo Ya Wanawake katika kaunti ndogo ya Igembe Kaskazini.
Bi Kathure alisema kuwa wanawake ambao hawajaajiriwa kutoka katika ukanda huo wanategemea zao hilo kujikimu kimaisha na hata kuchangiana katika harambee za akina mama.
Anasema kuwa miraa haina madhara kwa nguvu za kiume wala haipunguzi hamu ya ngono miongoni mwa wanaume. 
"Nilikua nikiona watu wengi wakitafuna miraa tangu wakiwa vijana na sasa ni wazee na wana watoto wengi. Eneo hili ni miongoni mwa sehemu ambazo zina idadi kubwa ya watu nchini," akasema Bi Kathure ambaye ana ekari tatu ya zao la miraa.
Wakulima wa masoko ya Laare na Mutuati yanazalisha asilimia 60 ya zao hilo ambalo baadaye husafirishwa nchini Uingereza , sasa hawajui hatima yao iwapo marufuku hiyo itaanza kutekelezwa.


