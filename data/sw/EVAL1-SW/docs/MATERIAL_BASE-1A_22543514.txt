
Rais Kenyatta aondolewa mashtaka ICC
Kulingana na mkuu huyo wa mashtaka, masaibu yake yalitokana na kuwa mashahidi wengi muhimu waliuawa, wengine wakahongwa na baadhi yao wakatoweka kwa njia zisizoeleweka.
Kwenye nakala alizowasilisha mahakamani, Bi Bensouda aliamini idadi kubwa ya mashahidi waliouawa walikuwa wafuasi wa kundi la Mungiki, na waliangamizwa wakati serikali ya Rais Mstaafu Mwai Kibaki ilipoendeleza oparesheni dhidi ya kundi hilo.
Oparesheni hiyo ilifanywa chini ya marehemu John Michuki aliyekuwa waziri wa usalama wa ndani. Mbali na kukosa mashahidi, kesi hiyo pia ilipata changamoto kubwa kwani mkuu huyo wa mashtaka alilalamika hangeweza kupata stakabadhi muhimu ambazo angetumia kuimarisha mashtaka dhidi ya Rais Kenyatta. 
Stakabadhi hizo zilijumuisha hati miliki za ardhi zinazomilikiwa na rais na washirika wake, vyeti vya kuonyesha magari anayomiliki, rekodi za akaunti zake za benki na rekodi za mawasiliano ya simu alizopiga katika kipindi cha uchaguzi wa 2007.
Kwa kuitetea serikali, Mwanasheria Mkuu Prof Githu Muigai aliambia mahakama ombi la Bi Bensouda halingetekelezwa kwa kuwa hakueleza wazi kile alichotaka asaidiwe kuthibitisha.
Ombi la Bi Bensouda kutaka hatua zichukuliwe na baraza la mataifa wanachama wa ICC, maarufu kama ASP, dhidi ya serikali kwa kutotimiza majukumu yake halikukubaliwa.
Hata hivyo, majaji hao walisema kulikuwa na sababu za kutosha kuona kuwa Kenya haikuwajibika, ingawa ingekuwa busara kama upande wa mashtaka ungetoa ombi lake mapema zaidi.
Bi Bensouda alikata rufaa dhidi ya uamuzi huo, na hii ilionekana kama mbinu ya kujaribu kufufua kesi dhidi ya Rais Kenyatta katika siku za usoni.
Hata hivyo, kwenye mahojiano baadaye, mkuu huyo alikiri itakuwa vigumu kupata ushahidi wa kuimarisha kesi ikiwa viongozi waliopo mamlakani bado walihangaisha juhudi zake. 


