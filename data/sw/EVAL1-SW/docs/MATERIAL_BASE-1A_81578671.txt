
Kazi imeanza Katiba mpya Jun 20, 2012

MWENYEKITI wa Tume ya Mabadiliko ya Katiba, Jaji Joseph Warioba, ameweka bayana maeneo manne muhimu ambayo tume hiyo ingependa kupata maoni kutoka kwa wananchi kuhusu Katiba mpya.
Warioba ambaye alikutana na wahariri Dar es Salaam jana, Jumanne, alitaja maeneo hayo kuwa ni kwanza, misingi ya Taifa.
Kwa mujibu wa Jaji Warioba, misingi ndiyo nguzo ya utamaduni wa nchi na wananchi wake, misingi ndiyo nguzo ya nidhamu ya nchi na wananchi wake, misingi ndiyo nguzo ya maadili ya nchi na wananchi wake.
Kuhusu hilo, Warioba anasema; “Katiba yetu imetaja misingi mikuu kuwa ni uhuru, haki, udugu, amani, demokrasia na Serikali kutofungamana na dini yoyote ingawa wananchi wana uhuru wa kuabudu.
“Misingi hii ndiyo nguzo ya mshikamano na utulivu wa wananchi. Baadhi ya watu wanasema ama misingi hii haitoshi au imetelekezwa. Wengine wanasema inatosha.Tume ingependa kupata maoni ya wananchi kuhusu eneo hili,” alisema.
Alitaja eneo jingine la kupata maoni kuwa ni kuhusu mamlaka ya wananchi, akisisitiza kuwa, Katiba ya sasa inaeleza kwamba wananchi ndio msingi wa mamlaka yote na msukumo mkubwa wa mchakato huu wa kupata Katiba Mpya ni matakwa ya kuwawezesha wananchi kutunga Katiba yao.
“Lakini kuna watu wanasema mamlaka ya wananchi hayakufafanuliwa, wanasema mamlaka ya taasisi za dola kama vile Serikali, Bunge, Mahakama, Tume mbalimbali za kikatiba, na hata vyama vya siasa, yamefafanuliwa. Lakini mamlaka ya wananchi hayakufafanuliwa na wala hakuna utaratibu wa kuyatumia madaraka hayo.
“Wanasema wananchi wanatumiwa tu kisiasa wakati mamlaka yao yote yameporwa.
Wengine wanasema mamlaka hayo yapo isipokuwa wananchi wameyakasimu kwa taasisi mbalimbali. Tume ingependa kupata maoni ya wananchi kuhusu eneo hili,” alisema.
Eneo la tatu alilobainisha Warioba aliyepata kuwa Waziri Mkuu, ni malengo muhimu na misingi ya mwelekeo wa shughuli za Serikali.
Utendaji wa Tume Warioba alizungumzia pia namna tume hiyo itakavyofanya shughuli zake zilizopangwa kukamilishwa ndani ya miezi 18.
“Tume imejigawa katika makundi saba na kila kundi litafanya safari nne mikoani kati ya sasa na mwisho wa mwaka. Kila kundi litafanya kazi kwa wastani wa mwezi mmoja kila Mkoa isipokuwa kwenye mikoa midogo kwa eneo ambapo Tume itatumia muda mfupi.
“Tutaanza na mikoa minane ya Dodoma, Kagera, Kusini Pemba, Kusini Unguja, Manyara, Pwani, Shinyanga na Tanga.
“Tunaomba wananchi wajitokeze kwa wingi na kutoa maoni yao kwa uwazi, bila ya hofu yoyote na kwa utulivu. Tunaomba wananchi wawe wavumilivu na watoe maoni bila jazba au kubeza.
“Tunaomba wananchi wawe wavumilivu sana kusikiliza mawazo ya wengine hata kama hawakubaliani na mawazo hayo,” alisema Warioba.
Malengo ya Tume Warioba alizungumzia pia lengo kuu la Tume yake kuwa ni kuhakikisha Wa tanzania kwa jumla wanatoa maoni yao.
Alisema: “Tungependa sana kama ingeliwezekana, kila Mtanzania apate fursa ya kutoa maoni yake. Lakini ukizingatia ukubwa wa nchi yetu na mazingira halisi, ni wazi haitawezekana kuonana na kila mtu.
“Pamoja na hivyo, ni kusudio letu kufanya kila linalowezekana kupata mawazo ambayo yataonyesha matakwa, mategemeo na mahitaji ya Wa tanzania wote. Katika upeo huo basi tutafanya kila jitihada kwa njia mbali mbali kujaribu kuhakikisha kwamba maoni ya Wa tanzania kwa ujumla yanawasilishwa na kufanyiwa kazi vilivyo.
“Pamoja na mikutano mbalimbali itakayofanyika katika mikoa yote, vile vile tutakuwa na mfumo wa kupokea maoni ya Wa tanzania wa kutoka pande zote za ndani ya nchi na nje ya nchi kupitia simu, barua pepe, mitandao ya kijamii kama facebook, twitter na blogu na pia kwa njia ya posta,” alisema.
Tume hiyo yenye wajumbe sawa kwa idadi kati ya Tanzania Bara na Zanzibar, iliteuliwa na Rais Jakaya Kikwete, kwa mujibu wa sheria ya mabadiliko ya Katiba ya mwaka 2011, sheria ambayo awali ilizua mvutano lakini baadaye Bunge likarekebisha kasoro zilizoibua huo mvutano. Warioba ndiye mwenyekiti wa tume hiyo, makamu mwenyekiti ni Jaji Mkuu mstaafu, Augustino Ramadhani.


