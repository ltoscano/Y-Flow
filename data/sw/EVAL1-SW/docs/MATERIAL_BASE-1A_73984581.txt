
Wasanii sasa kusajili kazi zao TRA Dec 13, 2012

MAMLAKA ya Mapato Tanzania (TRA) imechukua hatua kuhakikisha ya kuwa sanaa inachangia pato la taifa kwa kuandaa mpango wa kusajili kazi zote za filamu na muziki nchini kabla ya kazi hizo kuwafikia watumiaji.

Chini ya mpango huo, ifikapo Agosti mwakani , hakuna kazi yoyote ya filamu au muziki itakayoruhusiwa kuzalishwa ama kurushwa katika vyombo vya habari au kutumiwa na kampuni yoyote ya kibiashara kama vile kampuni za simu au vikundi vya burudani pasipo kazi hizo kusajiliwa rasmi katika mamlaka hiyo kwa kuwekewa stampu maalumu za kodi ambazo zinatolewa pi a na Mamlaka hiyo. 

Taarifa iliyotolewa na TRA kwa baadhi ya vyombo vya habari nchini kwa kushirikiana na Baraza la Sanaa la Taifa (BASATA), Bodi ya Filamu Tanzania (TFCB), Chama cha Hakimiliki na Hakishiriki (COSOTA) na Wizara ya Habari , Vijana , Utamaduni na Michezo imesema kwamba wasanii wote wa tasnia za filamu na muziki wanatakiwa kujisajili TRA, kwa ajili ya kupatiwa namba ya utambulisho wa mlipa kodi (TIN) ikiwa kama bado hawana namba hiyo.

Imeelezwa ya kuwa kundi lingine linalotakiwa kujiunga na mfumo wa kupatiwa namba ya utambulisho wa mlipa kodi ni pamoja na wakuzaji sanaa , wazalishaji , waagizaji , wasambazaji na umma wote kwa ujumla.

Kwa mujibu wa taarifa hiyo, utaratibu huo mpya wa uwekaji wa stampu maalum kwenye bidhaa za filamu na Muziki unatarajiwa kuanza Januari 2013 ili ifikapo Agosti kazi zote ziwe zimesajiliwa rasmi.

â€œ Kuanzia Januari 2013, hakuna kazi yoyote ya filamu na muziki itakayoruhusiwa kuzalishwa, si tu kuzalishwa bali pia hakuna kazi yoyote itakayoingizwa kutoka nje ya nchi kibiashara au kusambazwa na mtu yeyote au kikundi chochote bila kupata usajili.

Taarifa imesema ya kuwa mpango huo pia utawezesha kuondoa kilio cha wasanii ambao kazi zao zimekuwa zikinyonywa na maharamia wa kazi za wasanii. 

Kwa upande wa kazi zote za filamu na muziki ambazo tayari zimeingizwa sokoni, imeelezwa ya kuwa ni wajibu wa msanii au mrithi anayetambulika kisheria pamoja na msambazaji wake kuhakikisha kuwa kazi hizo zinakusanywa ili ziweze kuwekewa stampu kabla ya Julai mosi, 2013.

Kwa mujibu wa TRA, baada ya kipindi hicho hakuna kazi yoyote ya filamu au muziki itakayoruhusiwa kuzalishwa au kurushwa katika vyombo vya habari bila kwanza kusajiliwa na kuwekewa stampu maalumu za kodi.


