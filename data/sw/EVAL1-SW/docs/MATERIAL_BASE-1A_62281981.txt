
Watakaokatwa CCM wakubali yaishe
Sep 27, 2012

CHAMA cha Mapinduzi (CCM) kipo katika mchakato wa mwisho wa kupanga safu zake za uongozi kwa miaka mingine mitano ijayo kuanzia ngazi ya shina hadi taifa, huku wajumbe wa vikao vikuu vya chama hicho wakiwa wamejichimbia mjini Dodoma kwa ajili ya kufanya mchujo wa wagombea wa nafasi mbalimbali wa ngazi za kitaifa.

Kwa hakika kabisa, uchaguzi mkuu huu wa ndani ya CCM mwaka huu, ni uchaguzi muhimu sana katika historia ya chama hicho kutokana na ukweli kwamba ndio utakaoamua mustakabali wa Chama chenyewe katika kukabiliana na changamoto zinazoyakabili mawimbi ya mabadiliko ya kisiasa ndani ya nchi yetu.

Ni uchaguzi unaotarajiwa na Wa tanzania walio wengi, na hasa wale wanaojishughulisha na ufuatiliaji wa siasa za nchi hii, kutoa dira na mwelekeo halisi kuelekea Uchaguzi Mkuu 2015.

Kwa hiyo, ni matarajio ya wengi hao kwamba wajumbe wa Kamati Kuu (CC) na wale wa Halmashauri Kuu (NEC), chini ya Mwenyekiti Rais Jakaya Kikwete, watakuwa makini kujadili na kupitisha majina ya makada wake walioomba nafasi mbalimbali za uongozi za ndani ya Chama na Jumuiya zake tatu muhimu za; UWT, UVCCM na Wazazi.

Ni matumaini ya wote wanaokitakia mema CCM kwamba wagombea watakaopitishwa katika nafasi mbalimbali hizo za uongozi na hatimaye kupigiwa kura za mwisho na wajumbe wa mkutano mkuu taifa na mabaraza makuu ya jumuiya hizo taifa siku chache zijazo, watakuwa ni makada wale tu ambao kupitishwa kwao kutaweza kurejesha matumaini mahali yalikopotea, upendo mahali palipo na chuki na heshima ya kote kulikojaa dharau.

Siyo siri tena, kumekuwa na kasi kubwa sana ya Wa tanzania walio wengi kupoteza matumaini ya kuendelea kuongozwa na CCM. Wa tanzania walio wengi wameanza kupoteza upendo kwa CCM na viongozi wake wa ngazi zote. Wa tanzania walio wengi wameanza kujenga chuki kubwa kwa CCM na viongozi wake. Kibaya zaidi ni kuona wana CCM wenyewe wakiwaongoza Wa tanzania walio nje ya chama hicho
katika kupoteza matumaini, upendo na kujengeana chuki miongoni mwao wenyewe.

Kwa wanaoijua CCM ya Mwalimu Julius Nyerere, hakuna mwanachama wala kiongozi ambaye angesimama mbele ya wenzake na kujiita yeye ni bora kuliko wenzake au akajiita maarufu kuliko Chama. Sifa za mtu kuwa kiongozi ndani ya CCM na ndani ya Serikali yake, bado ziko pale pale kama zilivyokuwa enzi ya CCM ya Mwalimu. 

Enzi hizo, kabla ya mwanachama yeyote wa CCM kuchukua fomu ya kuomba uongozi ndani ya chama hicho, alipaswa kwanza kujitathimini yeye mwenyewe kwa kina kama anazo sifa kweli za kuomba nafasi ya uongozi anayoifikiria. Mwelekeo wa CCM ya leo, ni kinyume na enzi hizo. Leo mwanachama anayetaka kuomba nafasi ya uongozi hajitathimini kwa sifa za uongozi, bali anajitathimini kwa ukwasi wa fedha za kuwanunua wajumbe wapiga kura.

Ni kwa msingi huo, ndani ya CCM ya leo wapo wanachama na makada wanaojiona ni bora kuliko wenzao, ni maarufu kuliko chama, na ambao wanajiona kwamba bila wao kuwamo ndani ya uongozi wa chama, basi CCM haiwezi kuwa na uhai wala uhalali wa kuendelea kutawala nchi.

Ni wanachama na makada wa aina hiyo, ndio ambao majina yao yanapokatwa tu na vikao halali na vya kikatiba vya chama, huanza harakati za kujengeana chuki
na kuchochea migawanyiko ndani ya Chama.

Sisi tunasema CCM inayo nafasi bado ya kurejea kwenye mstari kwa lengo la kurejesha matumaini yaliyopotea miongoni mwa Wa tanzania. Na ili matumaini hayo yawepo, CC na NEC haina budi kuteua majina ya makada wake kwa kuzingatia vigezo vya sifa, uadilifu na uzalendo.

Wito wetu kwa wanachama wote ambao majina yao hayatarejeshwa, wanapaswa kukubali matokeo na kuendelea kuwa wanachama watiifu kwa chama chao ikisukumwa na ukweli kwamba nafasi zilizopo ni chache kuliko idadi ya walioomba, lakini pia wakizingatia msingi mmoja kwamba huyo aliyepitishwa ni mwana CCM mwenzake.


