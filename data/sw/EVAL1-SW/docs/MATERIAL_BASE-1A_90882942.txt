"Likambo mosúsu ya makási óyo ngáí nalingí nábúnga ezalí óyo Mondɛ́lɛ́ ya Bɛ́lɛsi alingí mbóka nyɔ́nsɔ ézala na bomómbo mpé tómɔ́na mayɛ́lɛ ya bísó tomíbimisa na kimómbo tɛ̂. Sɔ́kí bamɔ́ní te bato babandí koyébisa bandeko ba bangó makambo míngi mpɔ̂ ya •kolongwa• na kimómbo, balobí te wâná ezalí bolakisi ya bokɔ́tisi communisme na Kongó. Utá wáná, Bɛ́lɛsi akolakisa communisme ezalí lokóla bobomi bandeko, kobɔ́tɔla bato bilɔ́kɔ ya bangó, kokamata elɔ́kɔ ya moníngá kotúna tɛ̂ mpé na makambo masúsu míngi likoló. Mpé lisúsu ezalí lokóla kokamata băsí ya baníngá mpé moto pámba akolíya ndéngé alingí, akosála atá mosálá tɛ̂. Bakolakisa communisme ndéngé nyɔ́nsɔ mpɔ̂ te bato ya Kongó bámɔna makambo ya kolongwa na kimómbo •mabɛ́•. Balingí sé bangó báyángela bato ya Kongó makambo mánsɔ.

"Sɔ́kí mpé moto ya Kongó alobí te moto na moto abɔngí áyángela makambo ma yĕmɛi, bayókí yangó mabé. Bamópésí sé nkómbó ya communiste.

"Sɔ̂lɔ́ mpenzá, na makambo ya mbóka, ezalí makambo ya mokɛ́ tɛ̂. Ezalí mpé mosálá ya mbúla mɔ̆kɔ́ tɛ̂. Ezalí sɔ̂lɔ́ mosálá mwa mbúla míngi. Atá mpé tozwí lipandá, ekozala sé mpási mpɔ̂ útá mbóka míngi ezwá lipandá ekomɔ́na sé makambo ndéngé na ndéngé, maye makoyébisa bísó te bozwí lipandá ezalí malámu, kási ezalí sé ebandeli ya etumba monɛ́nɛ. Bozwí lipandá elingí koloba te bato básála ndéngé nyɔ́nsɔ mpɔ̂ ya bolongwi na mpási. Sɔ́kí botíkélí lipandá nzóto, bomɔ́ní mpási. Wâná ndé colonialiste azóngélí bínó. Ntembe ezalí wâná atá mokɛ́ tɛ̂. Colonialiste akobimaka na ntángo ya lipandá na monɔkɔ ya ndóngó ndé na bozóngi akoluka sé nzelá ínsɔ ekokí yĕ ázónga. Nzelá wâná ikomɔ́nanaka malámu tɛ̂ mpɔ̂ ezalí ba nzelá ya molílí ekoluka mwínda mpɔ̂ émɔ́nana na bato bánsɔ.