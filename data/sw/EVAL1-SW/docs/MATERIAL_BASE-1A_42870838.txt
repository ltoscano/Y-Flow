Mengi afungulia njia wazawa
Dec 05, 2013

BAADHI ya Wa tanzania tayari wameingia katika uwekezaji wa moja kwa moja katika sekta ya gesi nchini, huku Kampuni ya Swala Energy imekuwa miongoni mwa kampuni za kwanza kujumuisha wawekezaji wazawa.
Katika kampuni hiyo, Wa tanzania wanamiliki asilimia 35 wakati Swala Energy Australia, ambayo imeandikishwa katika soko la hisa la
Australia (ASX:SWE), inamiliki asilimia 65 na miongoni mwa wazawa wenye hisa katika kampuni hiyo ni pamoja na mfanyabiashara maarufu nchini, Reginald Mengi.
Mengi ambaye pia ni Mwenyekiti wa Taasisi ya Sekta Binafsi (TPSF) alinunua hivi karibuni sehemu ya hisa zilizotolewa kwa utaratibu wa “strategic placement equity”, utaratibu unaomwezesha mnunuzi wa hisa hizo kuwa sehemu ya wamiliki wa kampuni husika.
Kwa msingi huo, Mengi sasa anakuwa mmoja wa wamiliki wa Kampuni ya Swala Energy, akiwa anamiliki asilimia 3.3 ya kampuni hiyo.
Hatua ya Mengi kununua hisa hizo zinafanya wazawa kumiliki asilimia 38.3 ya hisa za zote za kampuni hiyo ya Swala Energy.
Novemba 13, mwaka huu, Kampuni ya Swala ilithibitisha kukamilika kwa mkakati wake wa kuuza hisa milioni 19.5 kwa wafanyabiashara wawili, lengo likiwa ni kukusanya dola za Austalia milioni 4.4.
Uthibitisho huo uko katika barua yenye kichwa cha habari, “Swala Confirms Strategic
Placement Equity,” unaopatikana kwa kiunganishi cha mtandao (link); http://www.swalaenergy.com/documents/ASXAnnouncementEquityplacement13November2013.pdf.
Wafanyabiashara hao wamenunua hisa hizo katika utaratibu unaowafanya wawe sehemu ya wamiliki wa kampuni hiyo ya Swala Energy, ukiwa ni tofauti na ule wa kawaida wa Initial Public Offer (IPO) – utaratibu ambao mnunuzi anawekeza hisa na kunufaika kwa kupata gawio tu, lakini sio sehemu ya wamiliki.
Katika hisa hizo milioni 19.5, Mengi amenunua hisa milioni tano zenye thamani ya dola za Marekani milioni 1.1 (zaidi ya Sh. bilioni moja) na zinazobaki, hisa milioni 14.5
zikiwa na thamani ya dola za Marekani milioni 3.3 zikichukuliwa na Kampuni Hayaat Group yenye makao makuu yake Abu Dhabi, hivyo kuifanya kampuni hiyo kumiliki asilimia 9.4 ya hisa za Swala Energy, na itateua mkurugenzi mmoja kuiwakilisha kwenye bodi ya kampuni.
Ofisa Mtendaji Mkuu wa Kampuni ya Swala Energy, Dk. David Mestres Ridge pamoja na kutolizungumzia moja kwa moja uuzaji na ununuzi wa hisa hizo, alisema kampuni hiyo ina mpango wa kujiunga kwenye soko la hisa la Dar es Salaam (DES), kuanzia Januari 14, mwakani, kuwawezesha Wa tanzania zaidi kununua hisa za kampuni hiyo chini ya utaratibu wa IPO.
Dk. David, katika majibu yake kwa njia ya mtandao kwa Raia Mwema, anasema hisa hizo zitauzwa kwa shilingi za Tanzania 500 kila moja na kwamba lengo ni Wa tanzania kumiliki asilimia 50 ya hisa za kampuni hiyo.
Swala Energy inakuwa kampuni ya kwanza ya mafuta na gesi kujiorodhesha kwenye soko la hisa la Dar es Salaam, hatua inayoifanya kutimiza lengo lake la kuwawezesha wazawa kuwekeza kwenye sekta hiyo inayokuwa kwa kasi hivi sasa nchini.
Hata hivyo, pamoja na kumpigia simu na kutuma ujumbe mfupi wa simu kuzungumzia mafanikio hayo, Mengi ambaye ni Mwenyekiti Kampuni za IPP, hakuwa tayari kufafanua zaidi kuhusu uamuzi wake wa kununua hisa kutoka Swala Energy.
Kwa mujibu wa Mkurugenzi Mtendaji wa Shirika la Maendeleo ya Petroli Tanzania (TPDC), Yona Killagane, wazawa wanaweza kushiriki katika uwekezaji kwenye sekta ya gesi nchini na kupata upendeleo pale
kampuni zao zikiwa zimesajiliwa kwa sheria za Jamhuri ya Tanzania, zikmilikiwa na wazawa hao kwa asilimia zisizopungua 50, lakini zaidi ya hapo ni pale zinapotimiza vigezo vilivyowekwa.
Pamoja na upendeleo huo, bado serikali inatajwa kutoa nafasi zaidi kwa kampuni za wazawa zenye kuingia ubia na zile za nje, ambapo ubia huo unapata upendeleo baada ya kutimiza vigezo vilivyowekwa ambavyo pamoja na mambo mengine, vinataka mbia wa ndani kuthibitisha kuwa atafanya kazi zenye thamani isiyopungua asilimia kumi ya gharama ya kazi na atapata mgawo usiopungua asilimia 20 ya kila faida itakayopatikana.
Kampuni ya Swala Energy inamiliki vitalu, kwa ajili ya utafutaji wa gesi na mafuta, eneo la Pangani-Tanga, chenye ukubwa kilometa za mraba 17,156 na Kilosa-Kilombero mkoani Morogoro, chenye ukubwa wa kilometa za mraba 17,675.


