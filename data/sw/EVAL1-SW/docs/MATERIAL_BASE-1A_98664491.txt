Mauaji ya ajabu ya mtoto JonBenet Ramsey
Jan 11, 2014

DESEMBA 26, 1996 mwili wa mtoto JonBenet Patricia Ramsey aliyekuwa na umri wa miaka sita wakati huo, ulikutwa ghorofa ya chini (Basement) ya nyumba yao, ikiwa ni karibu saa nane tangu aliporipotiwa kutekwa nyara na watu wasiojulikana.

Tukio hilo liliibua hisia tofauti miongoni mwa jamii ya Wamarekani kwa sababu, JonBenet pamoja na kuwa na umri mdogo, lakini alikuwa anashikilia mataji takriban 50 ya urembo kwa watoto aliyoshiriki katika maeneo tofauti nchini humo.

Jina la JonBenet ni muunganiko wa majina ya baba yake John Bennet Ramsey (53), bilionea na mmiliki wa viwanda nchini Marekani na mama yake Patricia (Patsy) Ramsey ambaye naye aliwahi kushikilia taji la West Virginia mwaka 1977, Marekani. Kutokana na mama yake kushiriki mashindano ya urembo enzi ya usichana wake, vivyo hivyo alitaka na mwanaye pia afuate nyayo zake.

Awali, John alifunga ndoa na mwanamke aliyetajwa kwa jina la Lucinda Pasch Ramsey “Cindy” Julai 1966 na walibahatika kupata watoto watatu ambao ni Elizabeth Ramsey ambaye alizaliwa mwaka 1969, lakini alikuja kufariki Agosti mosi, 1992 kwa ajali ya gari huko Illinois, Melinda Ramsey alizaliwa mwaka 1972 na John Andrew Ramsey aliyezaliwa mwaka 1976. Kati ya mwaka 1977 na 1978 John Bennet Ramsey na mkewe Lucinda Pasch Ramsey “Cindy” waliaachana kisheria.

Novemba 5, mwaka 1980 John Ramsey alifunga ndoa na Patricia Paugh Ramsey (Patsy) huko Atlanta Georgia na mtoto wa kwanza, Burke Hamilton Ramsey alizaliwa mwaka 1987 na mtoto wao wa pili na wa mwisho JonBenet Ramsey, alizaliwa Agosti 6, 1990 huko Atlanta Georgia.

Alikuwa ni Patsy Ramsey mama wa mtoto JonBenet aliyeamka asubuhi na mapema, siku ya Desemba 26, 1996 na kukutana barua ndefu sebuleni yenye kurasa tatu iliyoandikwa kwa mkono, ikiwafahamisha kwamba mtoto wao JonBenet ametekwa nyara na watekaji hao walikuwa wanahitaji dola za Marekani 118,000 ili wamrejeshe akiwa salama.

Pia barua hiyo ilikuwa na tishio la kutahadharisha familia ya JonBenet kwamba iwapo watawajulisha polisi au FBI, binti yao hatakuwa salama.

Kwa mujibu wa Patsy Ramsey, haraka sana alianza kuchunguza hapo nyumbani kwao akianzia chumbani alipolala JonBenet na kwingineko, lakini hakuweza kumwona mwanaye zaidi ya kumkuta mwanaye mwingine wa kiume aitwae Burke aliyekuwa na umri wa miaka 9, akiwa amelala.

Alikwenda kumuamsha mumewe na kumpa ile barua ya watekaji. Pamoja na kwamba barua ile ilikuwa na tishio la kuitaka familia ile kutowajulisha polisi juu ya suala lile, John Bennet Ramsey aliwajulisha polisi na wakati huo huo aliwasiliana na meneja wa benki anakoweka fedha zake ili akamilishe mipango ya kumpatia hizo fedha zinazotakiwa na watekaji haraka iwezekanavyo.

Polisi walifika katika eneo la tukio muda mfupi baada ya kujulishwa. Utekaji nyara na mauaji si jambo la kutarajiwa sana katika mji wa Boulder, Colorado. Ukweli ni kwamba, hadi kufikia tarehe hiyo ya 26, Desemba, kulikuwa hakuna hata mtu mmoja aliyewahi kuuawa kwa zaidi ya mwaka. 

Polisi wa Boulder walilazimika kuomba msaada kutoka kwa polisi wa Denver na FBI. Muda si mrefu polisi wale walifika na kwa kushirikiana na FBI walikagua nyumba yote iliyokuwa na vyumba 15, huku ikiwa imezungukwa na eneo la bustani la eka mbili, lakini hawakumpata mtoto JonBenet.

Walipomaliza kukagua nyumba hiyo waliihoji familia ya JonBenet kwa saa kadhaa na pia walikaa na familia hiyo kwa muda kiasi wakisubiri simu kutoka kwa watekaji, ambapo hata hivyo hakuna simu iliyopigwa na ilipofika saa saba mchana maofisa polisi na FBI waliondoka katika eneo la tukio wakiacha maagizo kwa familia ya John Ramsey kuendelea kumtafuta mtoto wao JonBenet, palepale kwenye eneo la nyumbani kwao.


