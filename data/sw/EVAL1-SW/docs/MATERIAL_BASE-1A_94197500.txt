Kambi za kisiasa zazidi kutibuana CCM Mwanza
May 16, 2013

CHAMA cha Mapinduzi (CCM ) jijini Mwanza kinadaiwa kuingia katika mvutano baina ya viongozi wake katika Wilaya ya Ilemela na ngazi ya mkoa kutokana na sababu mbalimbali, ikiwamo uamuzi wa kuwahamisha viongozi wanaodaiwa ni wazembe.

Katikati ya hatua hizo zenye mwelekeo wa kuimarisha chama hicho kinachokabiliwa na ushindani mkali kisiasa jijini Mwanza, mikakati ya kugombea uongozi kuelekea Uchaguzi Mkuu wa 2015 baina ya kambi zinazokinzana ndani ya chama hicho inatajwa kushika kasi. 

Kati ya wanasiasa wanaotajwa kuweza kuathiriwa na vuta nikuvute hiyo anatajwa kuwa Katibu wa CCM Wilaya ya Ilemela, Daniel Ole Porokwa.

Porokwa kwa muda mrefu sasa amekuwa mfuasi wa kambi ya kisiasa ndani ya CCM inayotajwa kulenga kumsaidia Waziri Mkuu aliyejiuzulu, Edward Lowassa, kupanga safu yake ili aweze kuwania urais mwaka 2015.

Inadaiwa kuwa Porokwa amepangiwa uhamisho na Kamati ya Siasa ya Mkoa wa Mwanza kwenda wilayani Magu, uhamisho ambao wengine wanauhusisha na matakwa ya kisiasa ya Mwenyekiti wa chama hicho jijini Mwanza, Anthony Diallo.

Hata hivyo, pamoja na kuhusishwa Diallo, baadhi ya wanachama wa CCM ambao hawakutaka majina yao kutajwa gazetini wanasema Porokwa amekuwa mzembe.

Moja ya mifano wanayotumia kuthibitisha kile kinachodaiwa kuwa ni uzembe wa katibu huyo, ni kutumia muda wake mwingi kufanya shughuli za kisiasa zinazodaiwa kuwa na maslahi ya moja kwa moja na Lowassa, huku shughuli za chama hicho akidaiwa kuzitupa mkono.

“Huyu Porokwa hatutaki abaki hapa Ilemela amekwishatia aibu uongozi wa kitaifa. Alikuja hapa Makamu Mwenyekiti, Philip Mangula, akataka akutane na mabalozi wa chama katika kikao cha ndani lakini Porokwa alishindwa kuandaa kikao hicho.

“Wenzake wa Nyamagana walifanikisha kufanyika kwa kikao chao cha mabalozi, yeye ameshindwa kuandaa hata kikao cha ndani,”

“Ni kwa nini sasa mtu kama huyo asihamishwe kutoka hapa Ilemela. Yaani uzembe uvumiliwe kwa sababu tu ya maslahi ya kundi fulani kisiasa ndani ya chama…hapana. Haiwezekani. Tunataka viongozi wanaotumikia chama na si kutumikia mtu wenye maslahi naye tu,” anasema mwanasiasa huyo ndani ya CCM.

Inadaiwa ya kwamba baada ya kukamilika kwa uchaguzi wa chama mkoani Mwanza, kambi mbili zilizokuwa zikivutana kuwania uongozi wa mkoa na kupanga safu za wafuasi wao wilayani bado zingali zinaendeleza mvutano.

Kambi hizo mbili katika uchaguzi huo wa CCM uliofanyika mwaka jana ni ile iliyokuwa ikiongozwa na aliyekuwa mwenyekiti wa chama hicho kabla ya uchaguzi huo, Clement Mabina na nyingine ikiddaiwa kuongozwa na Anthony Diallo.

Chanzo cha uhakika kutoka Kamati ya Siasa ya Wilaya ya Ilemela kinadai kuwapo kwa mpango wa kumhamishia nje ya mkoa huu katibu huyo, mpango ambao hata hivyo ulikwama kutokana na uhamisho huo kuhitaji gharama za uhamisho kwa mhusika na uamuzi unatajwa kufanyika kumhasisha Porokwa kwenda Wilaya ya Misungwi, mkoani Mwanza.

Kumekuwapo na taarifa kwamba licha ya harakati za moja ya kambi kujipanga kuwania urais, pia vuta nikuvute hiyo inatokana na nia ya kuwania ubunge Jimbo la Ilemela katika Uchaguzi Mkuu ujao, huku kila kambi ikidaiwa kujipanga ili kuweka mgombea wake wa ubunge na hatimaye kushinda dhidi ya vyama vya upinzani vitakavyojitokeza kuwania nafasi hiyo pia.

Hata hivyo, katika mazungumzo yake na Raia Mwema, Mwenyekiti wa CCM Mkoa wa Mwanza, Athony Diallo alidai kutokuwa na taarifa za kuwapo kwa mvutanano kati yake na yeyote, na kwamba chama hicho hakina mgogoro wala mvutano wilayani Ilemela.

Akizungumzia rufaa ambayo Kamati ya Siasa ya Wilaya ya Ilemela imekata makao makuu ya CCM dhidi ya uamuzi wa uongozi wa Kamati ya Siasa ya Mkoa kutoa uhamisho wa katibu wa wilaya, kwa maelezo kuwa unashinikizwa na maslahi binafsi alihoji wao wamepata wapi taarifa za uhamisho huo?

"Uamuzi wa vikao hivyo hawajulishwi wao na sisi hatujatoa taarifa wao wamepata wapi taarifa hizo? Lakini hata kama ni rufaa kiutaratibu rufaa unakata kwa ngazi ya juu yako na wao walitakiwa kama ni rufaa ianzie hapa, wangetakiwa wapinge kwenye ngazi hiyo hiyo ulikofanyika uamuzi," alisema Diallo, huku akielekeza masuala ya uhamisho aulizwe katibu wa chama ngazi ya mkoa kwa kuwa ndiye mtendaji na hayo ni masuala ya utumishi.

Alipotakiwa kueleza kama mpango wa kumhamsisha katibu huyo upo, Katibu wa CCM Mwanza, Joyce Masunga alisema hayo ni maneno ya mitaani na hakuna mpango huo.

"Hakuna tatizo lolote Ilemela, hakuna wala malalamiko na hizo taarifa za uhamisho ni maneno ya mitaani," alisema kwa ufupi.


