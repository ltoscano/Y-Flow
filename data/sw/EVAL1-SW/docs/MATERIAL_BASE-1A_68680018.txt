
Seneti kujadili utata Makueni
PETER LEFTIE na LILLIAN MUTAVI
MASENETA wanajiandaa kujadili na kupiga darubini upya pendekezo la kumwondoa Gavana wa Makueni Profesa Kivutha Kibwana mamlakani, lililowasilishwa na wawakilishi wa bunge la kaunti hiyo inayokumbwa na utata.
Iliibuka jana kuwa, bunge la kaunti hiyo lilipeleka upya ombi la kumtimua mamlakani Prof Kibwana siku chache baada ya Rais Uhuru Kenyatta na Baraza la kitaifa la Magavana walianzisha utaratibu wa kuvunja kaunti hiyo ya Makueni inayokabiliwa na matatizo mengi ya uongozi.
Seneta wa Kakamega Dkt Boni Khalwale, alithibitisha kuwa, bunge la Seneti limepokea ombi kutoka kwa bunge la kaunti ya Makueni la kumwondoa Prof Kibwana. Alisema bunge hilo litakutana kujadili suala hilo.
“Seneti imepokea ombi kutoka kwa baraza la kaunti ya Makueni kumtimua Prof Kibwana mamlakani lakini Spika wa kaunti hiyo hajawasilisha barua rasmi. Punde tu atakapowasiliana nasi tutaacha uchunguzi wa suala hilo,” akasema Dkt Khalwale.
Seneta huyo alisema Rais hana mamlaka ya kuvunja kaunti na anaweza tu kuisitisha kwa muda wa siku 90. 


