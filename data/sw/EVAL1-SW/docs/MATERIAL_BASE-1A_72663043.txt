
URP kuanza kujiandalia kura 2015
NAIBU Rais William Ruto, amesema chama chake cha United Republican (URP), kilicho ndani ya muungano wa Jubilee, mwaka ujao kitavumbua mikakati ya matayarisho ya Uchaguzi Mkuu wa 2017.
Bila kutoa habari zaidi kuhusiana na nia yake binafsi au chama chake kuwa katika mamlaka makuu zaidi serikalini, Naibu wa Rais alifichua kuwa, chama cha URP kitajitangaza zaidi ikielekea mwishoni mwa 2015 wakati kitazindua mikakati ya uchaguzi mkuu ujao. 
“Tuna mpango wa vyama vilivyoko ndani ya muungano wa Jubilee,” alisema. “Tulikuwa tukitaka kuweka msingi bora kwa miaka miwili ya mwanzo ili serikali ifanye kazi kwanza ili kutekeleza wajibu wake bila matatizo ili kutimiza ahadi zetu katika manifesto.
“Kutoka mwaka ujao, tutakuwa sasa na uwezo wa kufikiria jinsi ya kutengeneza chama kwa Uchaguzi wa 2017. Hilo ndilo tutakuwa tukifanya kufikia mwishoni mwa mwaka ujao na mwanzo wa 2016.” Chama hicho kimekuwa kikikumbwa na misukosuko hasa baada ya baadhi ya wanachama wake wakiongozwa na Gavana wa Bomet Isaac Ruto kukaidi msimamo wa serikali na kuunga mkono wito wa kura ya maamuzi kurekebisha katiba.
Kwenye mahojiano ya kipekee na Taifa Jumapili nyumbani kwake Eldoret, Naibu rais alisema hakuwa na tofauti zozote za kibinafsi kati yake na kiongozi wa muungano wa Cord Bw Raila Odinga na kwamba, anamheshimu sana aliyekuwa rais Daniel Toroitich arap Moi.
Bw Ruto , ambaye alikuwa kigogo wa chama cha Kanu kiliposimamiwa na Moi, na kwa wakati mmoja katibu mwandalizi wa vijana wa Kanu 92, alisema anamheshimu sana kiongozi huyo wa zamani kwa sababu alimvutia sana na kumnasihi katika ndoto yake ya kuwa mwanasiasa.
“Mzee Moi ni baba yetu kwa namna nyingi,” alisema Bw Ruto ambaye alikuwa waziri msaidizi wakati wa serikali ya Moi mwaka wa 2002.
“Sisi ni watoto wake wa kisiasa, tulifanya kazi chini yake pamoja na yeye na katika siku zake za uzeeni, tunalo suala moja kwake, ambalo ni heshima.” “Tungempendea mema wakati wake wa uzeeni kwa sababu alichangia pakubwa kwa kile Kenya ilicho kwa sasa,” alisema Bw Ruto.
Bw Ruto vile vile alikuwa rafiki wa karibu kwa kinara wa Cord Raila Odinga wakati wa Uchaguzi Mkuu wa 2007 kabla ya wawili hao kutofautiana. Bw Ruto alijiunga na Rais Kenyatta katika uchaguzi wa mwaka jana.
Naibu wa Rais alisisitiza kuwa, hakukuwa na tofauti za kibinafsi kati yake na Bw Odinga.
“Sina tofauti zozote za kibinafsi na Bw Odinga ambaye wengi wamamfahamu kama Agwambo.
Tofauti zetu ni za kisiasa. Tuko katika vyama tofauti na tunafuata njia tofauti za kisiasa,” alisema Bw Ruto.
“Tulishiriki pamoja kama Wakenya, na kama viongozi tuna nchi moja inayofahamika kama Kenya. Ndio sababu tuna jukumu la kuilinda bila kuzingatia mahali tulipo kisiasa, ndani ya serikali au upande wa upinzani.” Alikejeli tetesi kwamba, kuna ushindani mkali kati yake na seneta wa Baringo Gedion Moi kuhusiana na nani aliye na ufuasi mkubwa katika kabila la Wakalenjin.


