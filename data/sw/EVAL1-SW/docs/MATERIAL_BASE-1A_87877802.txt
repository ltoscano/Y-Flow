Kitu gani kinatishia uhai wa Mtanzania?
Mar 01, 2013

KIFO cha mtoto wetu Mwoleka Christopher Karugendo, kilichosababishwa na ugonjwa wa kuharisha, Februari 20, 2013, kimenikumbusha hotuba ya Rais mstaafu, Benjamin Mkapa, kwa wananchi, Julai 31, mwaka 2004, hotuba iliyoelezea hatari ya ugonjwa wa malaria, kwamba ugonjwa huo unaua watu wengi kuliko ukimwi. 
Na Yusuf Makamba aliyekuwa Mkuu wa Mkoa wa Dar es Salaam, wakati huo akaongezea kwamba ajali za barabarani zinaua watu wengi kuliko ukimwi.
Nashawishika kuongezea kwamba ugonjwa wa kuharisha kwa watoto wadogo unaua kuliko ukimwi. Au niseme magonjwa yanayotibika yanaua kuliko ukimwi.
Nakumbuka mchambuzi mwingine aliongezea hapo kwamba hata na baa la njaa ni hatari na linaweza kuua watu wengi kuliko ukimwi. Kwa maneno mengine, bila mpangilio mzuri wa kuihudumia jamii, kila kitu kinaweza kuwa hatari.
Ni jukumu la serikali inayoongoza kutekeleza sera (kama zipo) za chama tawala za kuihudumia jamii husika. Serikali yenye utawala bora inaelekeza matumizi ya pato la taifa katika kuihudumia jamii. Ethiopia, ilipokumbwa na baa la njaa, watu wengi na hasa watoto walipoteza maisha yao, ukweli huu haukuizuia Serikali ya Ethiopia, iliyokuwa madarakani kwa wakati huo kuendelea kulitumia pato la taifa kwa mambo yasiyokuwa ya msingi. 
Viongozi wa Serikali ya Ethiopia, waliendelea na safari zao za Ulaya za mapumziko na matanuzi, waliendelea kujenga majumba ya kifahari, waliendelea kuwasomesha watoto wao nchi za nje kwa kutumia pato la taifa lao.
Mbaya zaidi waliendelea kutumia pesa za taifa lao kununua silaha za kuwalinda waendelee kukaa madarakani wakati wananchi wanaendelea kufa kwa njaa. Tatizo la njaa Ethiopia lilishughulikiwa na mataifa ya nje, kuliko na viongozi wa nchi hiyo.
Mungu apishe mbali, ikitokea hapa Tanzania tukakumbwa na baa la njaa, ni kiasi gani cha watu watakufa? Ni wazi wengi kuliko wale wanaokufa kwa ukimwi, lakini je, ukweli huo unaweza kuyazuia magari ya kifahari (mashagingi) kuendelea kutembea? Misafara ya rais na viongozi wengine wa serikali itapungua? Viongozi wa serikali wataacha kutibiwa nje kwa gharama kubwa?
Rais mstaafu Mkapa, katika hotuba yake hiyo alilielezea taifa kwamba, nusu ya vifo vyote Afrika husababishwa na magonjwa yanayozuilika na kutibika kama ilivyo malaria. Ulaya ni asilimia mbili tu ya vifo husababishwa na magonjwa hayo. Malaria huua wastani wa Wa tanzania 100,000 kila mwaka, yaani sawa na kuua mtu mmoja katika kila dakika 5‚Äù
Matamshi kama haya, yangetolewa na kiongozi wa nchi zilizoendelea, kesho yake vyombo vya habari vingejaa habari za kumtaka kiongozi huyo kujiuzulu. Haiwezekani katika nchi zilizoendelea kiongozi wa nchi ataje kwamba watu 100,000 wanakufa kila mwaka kwa ugonjwa unaotibika, akaendelea kutawala.
Lazima maswali yangekuwa mengi. Kwa nini serikali haikupanga mipango ya kupambana na malaria? Kwa nini serikali haikusambaza vyandarua na dawa? Kwa nini serikali haikuwaelimisha wananchi juu ya hatari ya ugonjwa wa malaria.
Kila mtu angechunguza bajeti ya serikali na kuangalia ni kitu gani kilipewa kipaumbele na kupuuzia ugonjwa wa hatari. Wangeagalia magari, ndege, posho za viongozi, safari za viongozi na matumizi mengine yasiyokuwa ya lazima sana. Vifo 100,000 kila mwaka ni vingi. Uchunguzi ungefanyika na kuiweka serikali kitimoto- hasa kushinikiza wanaohusika kuwajibika.
Viongozi wa serikali za nchi za Ulaya, wana mpango mzuri wa kushughulikia huduma za jamii. Tofauti na viongozi wa Afrika. Viongozi wa Afrika, wanaangalia matumbo yao, anasa, majigambo na mashindano ya mtu binafsi.


