Sita usiyoyajua kuhusu Mandela
Jul 05, 2013

KUNA mambo sita muhimu ambayo hayajawahi kuwekwa hadharani na hata kuvuma, yakimhusu Rais wa kwanza mweusi wa Afrika Kusini, Nelson Mandela, kati ya hayo, ni kilichomsukuma kuja kupumzika nchini Tanzania mwaka 1992, Raia Mwema linaripoti.

Uamuzi wake huo wa kuja kupumzika Tanzania ni kati ya mambo hayo sita, na msukumo wa ujio wake huo ulikuwa ni kuondoa msongo wa mawazo uliokuwa ukimkabili, unaotajwa kusababishwa na kupeana talaka na aliyekuwa mkewe wa pili, Winnie-Madikizela.

Winnie hakuwa tu mke wa Mandela, bali alikuwa mpiganaji wa mstari wa mbele katika vita dhidi ya ubaguzi wa rangi nchini Afrika Kusini, wakati wote ambao mumewe alikuwa jela kwa miaka 27.

Katika mapumziko hayo nchini, Mandela aliishi katika Hoteli ya Wildlife Lodge iliyopo katika mbuga ya Manyara kwa muda wa wiki mbili katika ziara iliyokuwa ya siri kubwa.

Katika mapumziko yake hayo, Mandela alikuwa pamoja na mtu ambaye baadaye alikuja kuwa Balozi wa Tanzania nchini Afrika Kusini, Ami Mpungwe, ambaye ndiye aliyeliarifu gazeti kuhusu tukio hilo.

“Siku moja, mwezi Aprili mwaka 1992, nilipigiwa simu na Thabo Mbeki (ambaye baadaye alikuja kuwa rais wa Afrika Kusini) kwamba nijiandae kumpokea Mzee Mandela kwani anakuja kupumzika hapa nchini. 

“Nilitakiwa niwe naye karibu kwa takribani wiki mbili alizopanga kukaa katika mbuga ya wanyama ya Manyara. Tuliishi kwa muda wote huo katika hoteli ya Wildlife Lodge,” alisema.

Katika mazungumzo hayo na Mpungwe ambayo yamechapishwa katika gazeti hili, mwanadiplomasia huyo alisema kimsingi, utaratibu wa wapigania uhuru kuja kupumzika nchini Tanzania ulianza kuwekwa tangu enzi za Mwalimu Nyerere.

Mapumziko hayo ya Mandela, kwa mujibu wa Mpungwe, yalipangwa na chama chake cha African National Congress (ANC), kutokana na kuumizwa kwake roho na kuachana na mkewe huyo.

Mandela alitangaza kuachana na mkewe huyo mwaka 1992, kutokana na sababu mbalimbali ikiwamo mwanamama huyo kubainika kuwa na uhusiano wa kimapenzi na mwana ANC mmoja aliyefahamika kwa jina la Dali Mpofu.

Alisema wapigania uhuru, hususan aliyekuwa Rais wa chama cha Mandela cha African National Congress (ANC), Oliver Tambo, walikuwa wakilazimishwa na Mwalimu kwenda kupumzika katika mbuga za wanyama ili kujipumzisha na harakati zao za kupambana dhidi ya wakoloni na ubaguzi.

“Mwalimu alikuwa anawaambia kampumzikeni kwanza halafu ndiyo tuzungumze. Ndiyo maana, akina Tambo walikuwa wakija, Mandela mwenyewe alikuja na mwaka 1997, Thabo Mbeki naye alikuja Tanzania kupumzika,” alisema Mpungwe.

Akisimulia tukio la Mbeki kuja kupumzika kwenye mbuga za wanyama za Tanzania, Mpungwe alisema safari hiyo ilifanyika kwa kulazimishwa na Mzee Mandela ambaye aliona makamu wake huyo anahitaji mapumziko kutokana na kushughulika sana na suala la usuluhishi wa mgogoro wa Jamhuri ya Kidemokrasia ya Congo.

Sababu nyingine ya pili, ukiacha hiyo ya talaka, kama zilivyoeleza katika maelezo ya Balozi Mpungwe katika gazeti hili ni pamoja na kukerwa kwake na viongozi wasiojali muda hasa nyakati za mikutano.

Sababu nyingine ni kupiga simu wakati wowote pale, bila kujali usiku wa manane ama la, kwa ajili ya kutoa maagizo au kuuliza jambo fulani kuhusu masuala ya uongozi, jambo la nne ni kupenda kuwashinikiza viongozi wasaidizi wake kuchukua likizo ya Sikukuu ya Krisimasi, kila mwaka, alipokuwa Rais.

Tano ni kukataa kukata rufaa kwa ajili ya kupinga matokeo ya uchaguzi uliomwingiza madarakani lakini jambo la sita ni mapenzi yake kuhusu utunzaji wa mazingira.


