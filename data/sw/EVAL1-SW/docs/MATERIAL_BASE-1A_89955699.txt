Tanzanite kuchangamsha zaidi uchumi wa Arusha
Nov 07, 2013

KWA mujibu wa takwimu za Wizara ya Nishati na Madini nchini, hadi sasa madini yaliyochimbwa ardhini hayajafikia hata asilimia kumi ya madini yote yanayotakiwa kuchimbwa.
Takwimu hizo zinaoonyesha kuwa, Tanzania ina madini ya aina mbalimbali yakiwamo madini ya chuma (tani 103 milioni), dhahabu (tani 2,222), shaba (tani 13.65 milioni) na nikeli (tani 209 milioni).
Kwa upande wa madini ya vito takwimu zinabainisha kuwa bado kuna utajiri wa mkubwa katika maeneo mengi nchini ambao bado haujaanza kuvunwa.
Miongoni mwa madini hayo vito kwa mujibu wa takwimu hizo ni almasi (tani 50.9 milioni), Tanzanite (tani 12.60 milioni), makaa ya mawe (tani 911 milioni) na madini ya viwandani kama chokaa ambayo ni tani 313 milioni.
Takwimu hizo zimethibitishwa na Naibu Waziri wa wizara hiyo, George Simbachawene wakati akijibu maswali bungeni kuhusu utajiri wa madini, Mei 29 mwaka huu, mjini Dodoma.
Kati ya madini ya vito ambayo yamepata umaarufu mkubwa ni yale ya Tanzanite ambayo yanachimbwa katika eneo la Mererani wilayani Simanjiro, Mkoa wa Manyara.
Ingawa kijiografia madini hayo yanapatikana katika Mkoa wa Manyara lakini shughuli na biashara yake hufanyika mjini Arusha, mji ulioko jirani na eneo hilo la Mererani na ni makao makuu ya ofisi za kampuni mbalimbali za ndani na nje.
Madini ya Tanzanite yamepata umaarufu wa kipekee kutokana na msingi kuwa, yanapatikana Tanzania pekee katika eneo hilo la Mererani.
Pamoja na sifa hiyo ya kipekee madini hayo hadi sasa hayana tija kubwa kwa upande wa mapato ya serikali kutokana na kutokuwapo kwa sera na usimamizi madhubuti katika miaka ya nyuma.
Serikali yaanza kuamka

Katika kipindi cha miaka mitano iliyopita serikali imeanza kuchukua hatua mbalimbali za kudhibiti biashara holela ya madini hayo ikiwa ni pamoja na kuweka sheria inayozuia kusafirisha kwenda nje madini ghafi ambayo hayajasanifiwa.
Sheria hiyo ni ile ya mwaka 2010 ambayo inazuia usafirishaji wa madini ghafi ya vito ya aina zote na pia inakataza watu au kampuni kutoka nje kuchimba madini ya vito.
Pamoja na jitahada hizo, serikali sasa inalenga kugeuza mji wa Arusha kuwa kituo cha kimataifa cha biashara ya madini ya vito. 
Taarifa za kuifanya Arusha kuwa kituo cha biashara ya madini ya vito katika Afrika, zilizotolewa na Naibu Waziri wa Madini na Nishati, Steven Maselle mwishoni mwa wiki iliyopita, wakati akizindua ofisi na kiwanda cha kusanifu madini ya Tanzanite kinachomilikiwa kwa ubia na kampuni ya Diamond International ya nchini Marekani na Signature Gems Ltd ya Tanzania.
“Serikali imelenga kuufanya mji wa Arusha kuwa kituo cha kimataifa cha biashara ya madini ya vito na hatua hiyo ni pamoja na kufunguliwa kwa viwanda zaidi vya kusanifu madini kabla ya kuyafikisha katika masoko ya kimataifa,” alisema Maselle.
Aliongeza kuwa uamuzi wa Kampuni ya Diamond International ya Marekani kufungua ofisi na kiwanda cha kusanifu madini hayo ni ishara muhimu katika kufikia ndoto hiyo.
Awali akimkaribisha Naibu Waziri huyo, Morris Gad ambaye ni Rais wa Kampuni ya Diamond International ambayo ndiyo mnunuzi mkuu wa Tanzanite duniani kwa asilimia 70 licha ya kununua na kuuza Tanzanite, ofisi hiyo pia itatumika kama kituo cha mafunzo ya usanifu wa madini kwa vijana wa Kitanzania.
Alisema Diamond International na Tanzanite International imejipanga kukuza sekta ya madini nchini kwa kuwafundisha vijana wa Kitanzania, hasa wanawake mbinu na njia za kisasa za usanifu na kuongeza thamani ya madini ya vito ili kuongeza thamani ya madini hayo kabla ya kusafirishwa kwenye soko la kimataifa.
“Elimu ya ukataji na usanifu wa madini pia itatoa fursa za ajira kwa vijana wengi nchini pamoja na kuongeza mchango wa sekta ya madini katika pato la taifa,” alisema Gad.
Naye mmoja wa wakurugenzi wa Tanzanite International, Benjamin Hackman alisema kampuni hiyo iliyowekeza zaidi ya dola za Marekani 300,000 tayari imemleta nchini mtaalamu wa kukata na kusanifu madini ya vito kwa ajili ya kuwafundisha vijana wa Kitanzania.
Kwa upande wake Mkurugenzi wa kampuni ya Signature Gems Ltd ya Mjini Arusha, Sailesh Pandit, ambaye kampuni yake imeingia ubia wa kibiashara na kampuni hizo mbili za Marekani, alieleza kuwa mradi huo utaleta manufaa kwa wanawake ambao wamepewa kipaumbele katika ajira.
“Lengo letu ni kuwajengea zaidi uwezo wanawake watakaoajiriwa hapa ambao pia tutawapatia elimu ya kusanifu madini kwa lengo la kuyaongezea thamani kabla ya kusafirishwa katika masoko ya kimataifa,” alisema.


