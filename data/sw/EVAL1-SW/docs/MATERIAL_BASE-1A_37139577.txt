Fundi makenika na kesi ya mauaji kisiasa II
Aug 31, 2013

APRILI 16, 2002, Charles Quansah alifikishwa Mahakama Kuu Ghana na kusomewa mashitaka ya mauaji. Katika hati ya mashitaka mahakamani hapo, ilidaiwa mwaka 1996, wakati akiishi Kumasi, Quansah alimuua kwa kumnyonga Akua Serwaa baada ya kunywa na kulewa sana katika baa moja maarufu, iliyoko karibu na Uwanja wa Mpira wa Kumasi.
Ilidaiwa kwamba nia (motive) ya Quansah kutekeleza mauaji hayo ni kutokana na tabia yake aliyoizoea ya ubakaji na kwamba mara nyingi akibaka hufikishwa kwenye vyombo vya sheria, lakini safari hii aliamua kuwauwa anaowabaka ili kuwanyamazisha, kwani mfu huwa haongei. 
Kesi hiyo ilivuta hisia za wengi Ghana, Jaji Agnes Dordzie ndiye aliyekuwa akiisikiliza. Kwa upande wa utetezi, mtuhumiwa alitetewa kupitia kwa wakili maarufu wa Kampuni ya Tetterley Chambers, Joseph Amui. Huyu aliwahi kuwa mmoja wa wajumbe walioteuliwa wakati fulani katika tume maalumu iliyoundwa kuchunguza vifo vya majaji watatu na ofisa mmoja mstaafu wa jeshi, waliouawa katika mazingira ya kutatanisha.
Kesi hiyo ilikamilika kusikilizwa Agosti 7, 2002 na Quansah alihukumiwa kunyongwa hadi kufa kutokana na mauaji hayo. Baada ya hukumu hiyo, akiwa katika gereza lenye ulinzi mkali la Nsawam, akisubiri kutekelezwa kwa hukumu yake, Quansah alidai kutohusika na mauaji hayo na aliomba iundwe tume maalumu ya uchunguzi ili asafishwe.
Aliendelea kusema kwamba sheria ilipindishwa makusudi ili atiwe hatiani wakati hakuwahi kukiri hata siku moja kuhusika na mauaji hayo. Quansah alidai hata hayo maelezo aliyodaiwa kuandikisha baada ya kukamatwa na polisi hayakuwa ya kwake, bali aliyatoa baada ya mateso ya kutisha kutoka kwa askari upelelezi walioshirikiana na wazungu, wakiwa na mashine iliyodaiwa kuwa ni ya kupima uongo (lie ditector). Quansah alidai wapelelezi hao walipewa amri ya kumtesa kutoka kwa maofisa wa ngazi za juu wa kitengo cha upelelezi.
Pamoja na Quansah kuhukumiwa kunyongwa kutokana na mauaji hayo ya kutisha, lakini bado hofu ilikuwa imetanda miongoni mwa wakazi wa maeneo yaliyokuwa yakishambuliwa na muuaji au wauaji hao. Wengi walikuwa wakijiuliza, ikiwa Quansah aliyeripotiwa kuuwa wanawake tisa anadai hana hatia au hata kama alihusika, kuna uwezekano wauaji wengine wako mitaani wakisubiri ipatikane nafasi nyingine ya kuendeleza mauaji hayo ambayo kiini chake hakikuwa kikijulikana kwa wengi.
Kwa mujibu wa askari magareza mmoja ambaye hakutaka jina lake litajwe alividokeza vyombo vya habari nchini humo kwamba, maelezo yaliyotolewa mahakamani yakidaiwa ni maelezo ya Quansah akikiri kuhusika kuua, hayakuandikishwa na Quansah mwenyewe kama ilivyodaiwa. Akadai, mtuhumiwa huyo hakuwahi hata siku moja kukiri kuhusika na maauji ya wanawake hao.
Aliendelea kusema kwamba, wakati Quansah akiwa gerezani wakati upelelezi wa kesi yake ukiendelea, mara nyingi wapelelezi kutoka makao makuu walikwenda gerezani na kumchukua huku wakiwa wamemfunga kitambaa machoni na pingu mikononi na kumepeleka kusikojulikana kwa ajili ya kumtesa na kisha kumrudisha akiwa anatokwa damu nyingi mdomoni, masikioni na puani. Kutokana na mateso hayo ndipo inadaiwa alikiri kuua wanawake hao tisa.


