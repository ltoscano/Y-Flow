Ibendera n'indirimbo ihayagiza Urwanda vyarahinduwe
«1» Muri Stade Amahoro y'i Kigali niho habereye ibirori vyo guhindura ibiranga igihugu c'Urwanda, bikaba ari indirimbo ihayagiza igihugu, ibendera, n'ikiranga igihugu (emblème).
«2» Hari kw'igenekerezo rya 31 Kigarama 2001, igihe c'isaha zitandatu zo ku murango, aho umukuru w'igihugu c'Urwanda, General Paul Kagame yerekana ibiranga bishasha vy'igihugu c'Urwanda. 
«3» Hari hatumiwe abantu bose, n'abategetsi ariko cane cane abanyarwanda bose baba hanze y'igihugu. Ababa mu mihingo yose yo kw'isi bari bitavye urwo rubanza, abenshi bakaba baravuye mu Burundi.
«4» Prezida Kagame yasiguye ibimenyetso bishasha avuga ko abanyarwanda bategerezwa kuvavanura n'Urwanda rwo mu misi iheze rwarangwa n'amacakubiri.
«5» Indirimbo yahayagiza igihugu mu gihe ca Prezida Kayibanda yarimwo umugambwe w'abahutu "PALIMEHUTU" agakumira abatutsi ndetse bavuga ko abatutsi atari abanyarwanda. Mu gicapo naco kiranga igihugu hakaba harimwo umuhoro n'agafuni bikaba ari navyo bakoresheje mw'ihonyabwoko ryabaye mu 1994. N'amabara yari agize ibendera ry'Urwanda wumvise insiguro bayaha warifata ku munwa. Nk'ibara ritukura bavuga ko risigura amaraso y'abahutu bapfuye barwanira ukwikukira, ariko mu vy'ukuri ntawabishe, batwawe n'urutwara kiremwamuntu.
«6» Mw'ibendera rishasha harimwo ibara ry'ubururu risigura umunezero w'abanyarwanda, harimwo kandi n'igicapo c'izuba ryakira bose ata kuvangura. Iry'umuhondo naryo risigura gukunda ibikorwa kugira bashike kw'iterambere. Icatsi kibisi naco ni umwizero abanyarwanda bakwiye kugira, igihugu gishobore gutera imbere.
«7» Prezida Kagame yagarutse ku kibazo c'interahamwe n'abasirikare bahoze ari aba Havyarimana baguma badurumbanya umutekano, avuga ko azobakenyerera akabagwanya yivuye inyuma gushika aho bazoheba bakaja hamwe n'abandi, bakikuramwo ivyiyumviro bigayitse vy'ihonyabwoko.
«8» Uwo munsi mukuru uheze, Prezida w'Urwanda yatumiye cane cane abanyarwanda bavuye hanze kuri Village Urugwiro aho bagiye kwica akanyota.
«9» Ico umuntu yoshima muri ico gihugu ni uko bagerageje kurengera1 ibintu vyerekeye ubwoko, ubiravye neza igihugu kibamwo abanyarwanda, ivy'agahutu n'agatutsi bariko baravyikuramwo.
