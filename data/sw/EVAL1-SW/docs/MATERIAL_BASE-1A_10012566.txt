
Hoja ya Pinda ni nzito, itafakarini May 24, 2012

WAZIRI Mkuu, Mizengo Pinda, Alhamisi ya wiki iliyopita, alizungumza kile ambacho sisi katika Raia Mwema tumekuwa tukikiamini siku zote. Kitu hicho ni kwamba bila ya kuwa na chama kimoja cha wafanyakazi chenye nguvu nchini, wafanyakazi wataendelea kuwa na maisha duni.
Akizungumza na viongozi wa vyama mbalimbali vya wafanyakazi ofisini kwake, Dar es salaam, Waziri Mkuu Pinda alitoa changamoto kwa vyama vya wafanyakazi kuungana na kuwa vichache vyenye nguvu badala ya kuwa vidogo vidogo na dhaifu.
Kwa kuzingatia kwamba kote duniani vyama vya wafanyakazi ni mwiba kwa serikali, na kwa kuzingatia pia kwamba serikali nyingi zingefurahi kuona vyama vya wafanyakazi vinakuwa vingi ili vikose sauti ya pamoja ya kuishinikiza, tunapenda kuichukulia changamoto hiyo ya Pinda kuwa inatoka kwa kiongozi anayewatakia mema kweli kweli wafanyakazi wa nchi yake.
Mpaka sasa vyama hivi – CWT (walimu) TUICO (Viwanda na Biashara), TAMICO (Migodi na Ujenzi), MPETU (Kiwanda cha Karatasi Mufindi), TRAWU (Wafanyakazi wa Reli), TAWU (Kilimo na Misitu), TASIWU (Huduma za kijamii) n.k, pamoja na wingi wao vimeshindwa kuwa na sauti ya pamoja katika kutetea maslahi ya wafanyakazi nchini.
Na ndiyo maana mpaka leo kilio cha wafanyakazi cha kulipwa mishahara inayolingana na hali ya sasa ya maisha, hakijasikilizawa na serikali. Na ndiyo maana hata kasi ya kuundwa kwa mabaraza ya kisekta ya mishahara ya kima cha chini, hairidhishi. 
Lakini sasa kuna tishio jingine jipya – lile la wafanyakazi kuwa katika hatari ya kupoteza ajira zao kutokana na kuyumba kwa uchumi wa dunia ambako pia kumeifanya Tanzania itetereke kiuchumi.
Mambo yote haya, katika ujumla wake, yanahitaji wafanyakazi kuwa na sauti moja. Kwa mfano, wanahitaji kuwa na sauti moja kupigia kelele kukithiri kwa ufisadi mkubwa serikalini na kwenye asasi za umma; wakijua wazi kwamba ufisadi ukiachiwa utamalaki, uchumi utazidi kushuka, na hatima yake ni wafanyakazi kupoteza ajira zao.
Tunasema haya yote yanahitaji wafanyakazi kuwa na sauti moja. Na hatudhani utitiri uliopo hivi sasa wa vyama vya wafanyakazi unajenga mazingira ya sauti hiyo moja kuwepo.
Ni kweli kwamba tuna Shirikisho la Vyama vya wafanyakazi Tanzania (TFTU), lakini shirikisho hilo limekosa nguvu kwa sababu ya kudhoofishwa na utitiri huo wa vyama vya wafanyakazi ambapo kila kimoja kinajipigia kelele chenyewe; hata katika masuala ynayogusa maslahi yao wote.
Hatuamini kwamba wakati Karl Marx aliposema “Wafanyakazi wa dunia unganeni, hamna cha kupoteza isipokuwa minyororo yenu”, alikuwa akimaanisha utitiri huu wa vyama vya wafanyakazi. Wito wake ulikuwa ni wa kuungana na kuwa na sauti moja kubwa.
Na ndiyo maana tunaungana na Waziri Mkuu Pinda katika changamoto hiyo aliyoitoa kwa vyama vya wafanyakazi nchini. Tunasisitiza: Hakuna haja ya kuwa na utitiri huu wa vyama vidogo vidogo vya wafanyakazi.
Wito wetu ni kwamba, vile vyama vya wafanyakazi vinavyoweza kuungana viungane; ili hatimaye tuwe na vyama vichache vikubwa vitakavyolipa nguvu zaidi Shirikisho la Vyama vya Wafanyakazi Tanzania (TFTU) ili liweze kutekeleza vyema jukumu lake la kuwa sauti kuu ya wafanyakazi wote nchini.
Kwa hakika, mtazamo huo ndiyo pia tunao kwa vyama vya siasa nchini. Haisaidii sana Wa tanzania kuwa na utitiri wa vyama vya siasa kama ilivyo sasa.
Kinachohitajika ni vyama vichache vya siasa na vyenye nguvu kweli kweli.
Si walisema united you stand, divided you fall? Kama hivyo ndivyo, basi, ujumbe wa Waziri Mkuu Pinda kwa vyama vya wafanyakazi Tanzania, si wa kupuuza hata kidogo.


