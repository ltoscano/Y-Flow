
22 October 2013

MAWAKILI: PINDA ANA KINGA YA BUNGE
Mawakili katika kesi ya kikatiba iliyofunguliwa na Kituo cha
Sheria na Haki za Binadamu (LHRC) kwa kushirikiana na Chama cha Wanasheria Tanganyika
(TLS), dhidi ya Waziri Mkuu, Bw. Mizengo Pinda, jana waliendelea kuvutana
mahakamani, anaripoti Grace Ndossa.

Kesi hiyo
inasikilizwa katika Mahakama Kuu Kanda ya Dar
es Salaam ambapo Wakili wa Serikali Sara Mwaipopo
alisema mashtaka dhidi ya Pinda hayana msingi wowote kwa kuwa kauli aliyoitoa
bungeni inalindwa na sheria ya haki na mamlaka ya kinga za bunge.

“Alisema
taasisi au mtu yeyote haruhusiwi kufungua mashtaka mahakamani kwa jambo lolote
la jinai au madai lililotolewa ndani ya bunge.

Kwa mujibu wa
katiba, bunge kama mhimili wa Dola ni chombo kimepewa Mamlaka ya kusimamia na
kudhibiti shughuli zake , chini ya ibara 89 imeipa mamlaka bunge kutunga na
kuweka kanuni zake kwa ajili ya kuendesha na kusimamia shughuli zake
zinazofanyika ndani ya bunge.

“Kanuni hizi
zimeweka bayana mambo yatakayosimamiwa na bunge lenyewe na pia zinaeleza hasa
ni nani anayetakiwa kupeleka maneno au kauli bungeni,”alieleza Mwaipopo.

Hata hivyo
alieleza kanuni ya 71 (c) inaeleza wazi ni mtu binafsi raia wa Tanzania ndiye
anayeweza kupeleka malalamiko bungeni, si makundi, shirika au taasisi yoyote ile
kumwakilisha mtu binafsi.

“Kutokana na
kuwepo kwa sheria ya Haki na Mamlaka ya Kinga ya wabunge kitu chochote
kinachotolewa bungeni kina kinga hivyo sioni sababu ya mahakama kuendelea
kusikiliza madai hayo,” alisema.

Mwaipopo
aliomba mahakama kutupilia mbali maombi hayo yaliyowasilishwa na Taasisi hizo kama mahakama itakubali maombi hayo kesi zitafunguliwa
nyingi.

Wakili wa
serikali Alice Mbuya alieleza mahakama kuwa kwa kuwa walalamikaji walielewa
kabisa hawakutakiwa kuwasilisha maombi yao
mahakamani wanaendelea kupeleka shauri mbele ya mahakama ili iingilie sheria za
bunge wakati wanajua bunge lina taratibu zake kisheria.

Pia alieleza
kuwa Mahakama inatambua kuwa kuna mgawanyiko wa madaraka mambo hayo hayakupaswa
kuwepo mahakamani.

Alidai shauri hilo lipo mahakamani hapo isivyo halali kwa kuwa wadai hao
walifungua madai yao kwa kueleza maoni yao badala ya kufafanua
msingi wa madai.

Wakili wa upande
wa walalamikaji, Mpale Mpoki, alisema alichokisema Bw. Pinda, bungeni Mjini
Dodoma, kinavunja haki za binadamu jambo ambalo ni kinyume cha kinga inayodaiwa
kuwepo dhidi ya wabunge.

Shauri hilo liliwasilishwa
Mahakama Kuu mbele ya Majaji watatu wanaosikiliza kesi hiyo ambao ni Jaji
Kiongozi Fakhi Jundu, Augustine Mwarija na Dkt. Fauz Twaib.

Mpoki alieleza
Mahakamani kuwa mahakama ina mamlaka na uwezo wa kuhoji sheria za bunge yoyote
inayoelekea kuvunja sheria za kibinadamu.

Pia alieleza
mahakama hiyo kuwa japo kuna mgawanyiko wa madaraka sheria hizo hazimfanyi mtu
kuvunja sheria za kibinadamu.

Kesi hiyo
iliyofunguliwa na LHRC na TLS walimfungulia Waziri Mkuu kutokana na kauli yake
aliyoitoa bungeni ya kuruhusu vyombo vya usalama kuwapiga watu wanaokataa kutii
sheria zinazotolewa na vyombo hivyo.

Mbali na Pinda
mwingine aliyeunganishwa katika kesi hiyo ni Mwanasheria Mkuu wa Serikali (AG)
ambaye ni mdaiwa namba mbili.

Akiwa katika
kipindi cha maswali ya hapo kwa hapo Bw. Pinda alikuwa akijibu swali la
nyongeza la Mbunge wa Kilwa Kaskazini Murtaza Mangungu (CCM) aliyetaka kujua msimamo
wa serikali kuhusu malalamiko dhidi ya vyombo vya dola katika baadhi ya maeneo kama Mtwara juu ya kuwapiga wananchi.

Katika majibu
yake Waziri Pinda alisema ukifanya fujo umeambiwa usifanye hivi ukafanya
utapigwa tu maana hamna namna nyingine lazima tukubaline kwamba nchi inaongozwa
kwa misingi ya kisheria.

Wakati huo huo, Kesi inayopinga kupanda tozo ya sh 1,000 za
laini za simu imeahirishwa hadi Octoba 31 mwaka huu ambapo itaendelea
kusikilizwa


