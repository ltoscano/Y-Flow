
Wazee wamlisha polo bakora kwa kumtesa
mjamzito IHURURU, Nyeri
IHURURU, Nyeri KALAMENI wa hapa alijuta wakazi walipomshambulia kwa kumpiga mkewe aliyekuwa mjamzito, akidai kwamba alikataa kupika. Yasemekana kuwa kalameni aliwasili nyumbani usiku wa manane akiwa mlevi chakari na kupata mkewe hakuwa amepika chajio na akaanza kumpiga.
Kulingana na mdokezi majirani waliosikia vurugu katika boma la jamaa walienda kujua kilichojiri na walipompata jamaa akimpiga mkewe walipandwa na hamaki na kumpiga kalameni kama ngoma."Huna utu mwanamume wewe kwa kumpiga mkeo akiwa mjamzito," jirani mmoja alisema kwa hasira huku akimwangushia kalameni bakora mwilini.
Inasemekana kwamba majirani walimpeleka mke wa jamaa hospitalini alikochunguzwa hadi siku iliyofuata aliporejea nyumbani kisha jamaa na majirani wakaandaa kikao kumshauri mumewe aache pombe na kushughulikia familia yake.
NA MWANDISHI WETU 


