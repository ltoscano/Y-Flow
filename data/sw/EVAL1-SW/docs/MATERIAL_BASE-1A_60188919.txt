
RC AVUNJA UKIMYA UHALIFU TANGA

June 3, 2016

MKUU wa Mkoa wa Tanga, Martin Shigella, amesema matukio ya uhalifu yaliyojitokeza mkoani humo ni tishio kwa maendeleo ya wananchi na Mkoa kwani yanaweza kufukuza wawekezaji.
Shigella aliyasema hayo jana baada ya kupokea taarifa ya Mkuu wa Wilaya ya Muheza, Esterina Kilasi, kabla ya kuhudhuria Baraza Maalumu la Madiwani wa Halmashauri ya Wilaya hiyo.
Baraza hilo lilikuwa likijadili hoja za halmashauri zilizoibuliwa na Mdhibiti na Mkaguzi Mkuu wa Hesabu za Serikali (CAG).
Alisema uhalifu huo unaleta sura mbaya kwa Mkoa ambao unatarajia kufikiwa na mradi wa ujenzi wa bomba la mafuta ghafi kutoka nchini Uganda hadi katika Bandari ya Tanga. 
“Uhalifu huu unaweza kuwajengea hofu wawekezaji waliopo Tanga, hakuna mwekezaji anayependa kuwekeza sehemu ambayo si salama kwani mwisho wa siku akajikuta anapigwa risasi au kuhamisha mali zake ndani ya muda mfupi,” alisema.
Aliongeza kuwa, jukumu la ulinzi linapaswa kuwa chini ya wananchi wenyewe ambao ndiyo wanaowajua wahalifu, kuishi nao, wakat i mwingine wananchi huwasaidia wahalifu kutoroka.
“Vita hii ni tofauti na vita ya askari wanaorushiana risasi bali inaweza kumpita adui yako njiani, baadhi ya wananchi hutoa taarifa kwa wahalifu na kupewa pesa au vocha za simu…wahalifu huelezwa polisi wako njiani na wao hukimbia,” alisema.
Shigella alisema uhalifu pia unaweza kupunguza fursa za kiuchumi katika Mkoa huo ambao una fursa nyingi ikiwemo bandari, reli, barabara na sasa bomba la mafuta kutoka nchini Uganda ambalo litakuwa na faida kubwa kwa wananchi na taifa kwa ujumla.
Alisisitiza kuwa , wanaofanya uhalifu huo si magaidi bali wameamua kuharibu uchumi wa Mkoa, kuwatia hofu wananchi ambao aliwataka wasiwe na hofu yoyote kwani Tanga iko salama na viongozi wote wakiwemo wakuu wa vyombo vya ulinzi, usalama, wamejipanga kupambana na watu hao wakishirikiana na wananchi.
“Hapa hakuna Al- Shabaab wala Al-Qaeda, hawa ni maadui zetu wanaotaka kurudisha nyuma maendeleo ya Mkoa,” alisema.
Hadi sasa ndani ya miezi mitatu, watu 13 wamefariki dunia mkoani humo kutokana na matukio mbalimbali ya uhalifu likiwemo tukio la Aprili 20, mwaka huu, ambapo watu watano waliuawa kwa risasi baada ya majambazi kuvamia duka la Central Bakery.
Majambazi hao pia walipora fedha taslimu sh. milioni 2.7 ambapo mwanzoni mwa Mei, mwaka huu, majambazi walivamia Kitongoji cha Kibatini, kuchinja kuku 40, mbuzi wawili na ng’ombe mmoja. 
Mwishoni mwa wiki, majambazi waliua watu wanane kwa mapanga katika Mtaa wa Kibatini, Kata ya Mleni, kuiba mchele, biskuti na kutokomea kusikojulikana.
Kwa mujibu wa Jeshi la Polisi, waliouawa katika tukio hilo ni Issan Hussein, Mkola Hussein, Mikidadi Hassan, Issa Ramadhani na wengine wawili walifahamika kwa jina moja moja la Kadir na Mahamudu.


