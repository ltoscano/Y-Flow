
Vituko, mabishano picha ya Rais Zuma May 30, 2012

TUMEKUWA tukishuhudia mara nyingi kutotiliwa maanani kwa kazi za sanaa, pamoja na wasanii wenyewe. Kazi kama katuni, vinyago, sanamu na vinginevyo hufasiliwa kama sehemu ya burudani tu na nafasi ya watu kufurahia, au kufanya mizaha.

Ni jambo la ajabu kwamba, pamoja na ukweli ulio dhahiri kuwa kazi hizi za sanaa huwa zina dhima kubwa nyingine, zaidi ya kuburudisha, wengi wetu kwa makusudi tu tunakuwa tunaonesha kana kwamba hatuzitambui dhima hizo. Lakini uhalisia unabaki kuwa tunazitambua sana (kwa njia isiyo ya wazi) dhima hizo ambazo ni kama vile kuelemisha, kuonya, kukanya na hata kuumbua maovu ya watu.

Kudhihirisha kuwa dhima nyingine za kazi za sanaa zinatambulika lakini tunajificha kwa makusudi kuzithamini kwa udhahiri, tumeona namna wasanii wanavyomiminiwa sifa baada ya ama kufariki (mfano, Steven Kanumba) au kuondoka kwenye ulingo wa sanaa.

Tumeshuhudia pia mara kadhaa watu wanapokuja juu pale sanaa inapowagusa.
Mathalani, nimewahi kusikia watu wakisema “Hii katuni ya leo ya Kipanya ina ukweli kabisa, na ni somo kubwa. Laiti kama… (kundi fulani la watu, kiongozi au chama)! wangeiona, labda wangebadilika”.

Tukumbuke pia miezi michache baada ya Uchaguzi Mkuu wa mwaka 2005 namna waandishi wengi wa Tanzania walivyochukizwa na ile katuni iliyochorwa kwenye gazeti la Kenya la Daily Nation. Katuni hii ya mchora katuni maarufu mzaliwa wa Tanzania, Godfrey Mwapembwa (Gado) ilionesha waandishi wakiwa wanalamba miguu Rais! Ambapo moja ya tafsiri ya katuni ilikuwa waandishi kutumia kazi yao kujipendekeza zaidi kwa Rais mpya wakati huo. 

Kwa mantiki hizi basi, kazi za sanaa si za kuchukulia kwa mzaha tu; zina dhima kubwa ambazo ni muhimu kwa ujenzi wa jamii na taifa; lakini wakati mwingine dhima za sanaa zaweza kuwa chanzo cha mvurugano.

Ni hivi karibuni, kwa takribani majuma matatu hadi sasa, sanaa moja tu imeliweka taifa la Afrika Kusini kwenye ulingo wa vituko na mabishano makali ambayo yanaweza kuwa ni funzo mahususi kwetu, kwa Afrika na dunia kwa ujumla.
Mabishano haya yalianzia kwenye sura ya kisanaa tu, baadaye yakahamia kwenye taswira ya kisiasa na juu ya uhuru wa maoni ulivyo kikatiba; na hatimaye yamehamia kwenye sura ya ubaguzi wa rangi.

Mtafaruku umetokea baada ya mwanasanaa mchoraji Bretty Murray kuchora picha kubwa ya Rais Jacob Zuma, ikonesha sehemu zake za siri, kama kazi mojawapo ya sanaa kwenye maonesho ya sanaa, Goodman Gallery, jijini Johannesburg. Picha hiyo ambayo Murray ameipa jina la The Spear ndio imekuwa chanzo cha vituko na mabishano.

Baada ya picha hiyo kutundikwa kwa mara ya kwanza kwenye maonesho hayo, ilivuta mamia ya watu ambao walifurika misururu mirefu kuingia kwenye lango la maonesho ili kupata nafasi ya kuiona.

Kama ishara kuwa sanaa ilikuwa imepata wateja kweli, baada ya wazabuni kuinadi kwa ushindani ili kupata ambaye angefika dau la juu kuinunua, watu wawili-mke na mume raia wa Ujerumani walifika dau la kununua kwa fedha za Afrika Kusini, randi 136, 000 (sawa na shilingi za Kitanzania zisizopungua milioni 30).

Baada ya vyombo vya habari kuulezea umma kuhusu picha hii, mabishano makali yamezuka ambapo kuna pande kuu mbili, mmoja ukilaani vikali picha hiyo. Upande mwingine umeitetea picha hiyo kuwa ni sanaa inayopaswa kuheshimiwa kama sanaa nyingine, na kuwa msanii ametumia haki yake ya kikatiba kama ilivyoainishwa katika ibara ya 16 ya katiba ya nchi hii inayotoa uhuru wa maoni, ikibainisha pia maoni ya kisanaa.

Siku chache baadaye, Rais Zuma pamoja na chama kinachoongoza serikali nchini hapa cha ANC wakatangaza nia ya kwenda mahakamani dhidi ya picha hiyo, hoja zikiwa kuwa picha hiyo imedhalilisha utu wa Zuma kama binadamu wa kawaida, na pia kama Rais wa nchi. Inamuonesha kama muhuni na mtu malaya.

Zuma na watetezi wake wanadai kuwa picha hiyo itolewe kwenye maonesho na ipigwe marufuku kuoneshwa, ikihusisha ile inayoonekana kwenye tovuti ya gazeti la City Press. Hoja nyingine ambayo ndiyo imevuta hisia na mabishano ya kibaguzi ni kuwa wanadai picha hiyo imedhamiriwa kudhalilisha utu wa mtu mweusi Mwafrika.

Suala hili la utu wa Mwafrika ndio limetawala zaidi. Hii ni kwa sababu, kwa kuwa aliyechora picha hii ni mtu mweupe (Murray) na kuwa aliyemchora ni mweusi (Zuma), watetezi wa hoja hii wanadai lengo la mchoraji ilikuwa kukejeli mtu mweusi na mila zake (mfano wa Zuma na kuoa wake wengi); na kuwa picha hiyo inarejesha kwenye enzi za ukoloni ambapo mtu mweusi hakuthaminiwa, “ni shambulizi la kikoloni dhidi ya utamaduni wa Mwafrika”!

Madai haya ndiyo yaliyoletwa mbele ya Mahakama mwanzo wa juma lililopita na kesi kuunguruma siku ya Alhamisi ya juma hilo ambapo hata hivyo, yalimfanya Jaji Neels Claassen kumhoji mara kadhaa wakili wa Zuma Gcina Malindi kuwa ni kwa vipi hasa picha hiyo ni shambulizi la kikoloni dhidi ya utamaduni wa Mwafrika.

Kama mwendelezo wa vituko vinavyoambatana na picha-sanaa hiyo ya Murray, wakati wakili Malindi akiendelea kutoa hoja zake mahakamani, alijikuta akibubujikwa machozi, kitendo kilichofanya Jaji kuiahirisha kesi kwa muda wa saa kadhaa.

Hata hivyo, majaji wamesema ni vigumu kuipiga marufuku picha hiyo kuoneshwa kwani amri hiyo yaweza isiwe na nguvu kwa kuwa sehemu nnyingi duniani wameshaiona, hasa mitandaoni.

Wakati hayo yakiendelea mahakamani, siku mbili kabla, watu wawili-mmoja kijana mweusi anayekadiriwa kuwa na umri wa miaka 15, na mwingine mtu mzima mzungu ambaye baadaye imefahamika kuwa ni Profesa waliingia kwenye maonesho na kuharibu umbo la picha hiyo kwa kuichora chora na kuijazia rangi. Watu hawa walikamatwa na kupelekwa polisi kuhojiwa. 

Wakati kesi kuhusu picha hiyo (ambayo sasa imeharibiwa) ikitarajiwa kutajwa itakapotangazwa tena siku chache zijazo, yapo masuala kadhaa yanayofikirisha juu ya vituko na mabishano kuhusu picha hii, ambayo ni somo kwetu na kwa wengine.

Kwanza, suala la uhuru wa maoni, ambalo, tofauti na Katiba ya Tanzania ambayo haifafanui kinagaubaga juu ya uhuru huu kwa mfano kwenye vyombo vya habari na hata kazi za sanaa uweje, Katiba ya Afrika Kusini imefafanua. Hata hivyo, cha kushangaza ni kuwa mabishano kuhusu picha hii yamedhihirisha kuwa bado kuna utata juu ya hasa mipaka uhuru wa maoni inaishia wapi, na hivyo Mahakama inasubiriwa itoe uamuzi kuhusu hili.

Tunapoelekea kwenye maoni juu ya Katiba mpya, ipo changamoto kuhusu ni kwa namna gani kipengele kuhusu uhuru wa maoni kikidhi mahitaji yanayotakiwa.
Jukumu letu kubwa sasa ni kufikiri kwa upana zaidi tutakavyoweza kukitendea haki kipengele hiki.

Suala jingine ni kuwa chembechembe za ubaguzi wa rangi na hata ukabila zinaendelea kutafuna nchi zetu. Leo hawa wanaijadili picha ya Zuma kwa misingi ya Weusi na Weupe. Sisi pia na hata sehemu nyingine hatuko salama sana. Ipo mijadala mbalimbali kuhusu udini, ukanda, na hata ukabila. Kama mifumo inayoweza kutumika kukomesha chembechembe hizi kama vile taasisi za elimu, vyombo vya habari, viongozi na njia nyingine za malezi mema hazitatumika sawa sawa kuua chembechembe hizi, huko tuendako tutajutia kutowajibika huku.

Lakini pia, ni dhahiri kuwa mgogoro juu ya tafsiri sahihi ya ‘utamaduni na mila zetu’ dhidi ya usasa unaendelea. Picha ya Rais Zuma ikimwonesha akiwa uchi inaibua maswali kuhusu hili, kuwa, ingawa usasa umetupatia njia mbadala nyingi za kukosoana, je zipi ni sahihi na zipi si sahihi kulinganana mila zetu? Tutafakari.


