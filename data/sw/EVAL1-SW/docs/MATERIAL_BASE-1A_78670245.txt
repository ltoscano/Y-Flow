
Kikosi cha Nigeria kujulikana Juni 2
KOCHA wa Nigeria ‘Super Eagles’, Stephen Keshi (pichani) anatarajia kutangaza majina ya wachezaji 23 watakaoshiriki kwenye fainali za Kombe la Dunia msimu huu ifikapo Juni 2. 
Afisa habari wa kikosi hicho Ben Alaiya alisema kuwa hawana haraka ya kutangaza nani atakwenda Brazil na nani atabaki kwa kuwa siku ya mwisho ya kutangaza majina iliyotolewa na Shirikisho la Soka la Kimataifa (FIFA) ni Juni 2. Afisa huyo alisema kuwa anaamini kwamba kocha atakuwa na wakati mgumu wa kuchagua wachezaji wa kwenda na wa kubaki kwani kwa sasa kambi ina nyota 30 ambao wote wameonyesha kiwango kizuri.
“Nigeria imejaliwa kuwa na wachezaji wenye kipaji kikubwa ndio maana nadhani wachezaji ote wana nafasi ya kufika Brazil,” alisema.
Katika hatua nyingine wachezaji wakikosi hicho walikosa furaha baada ya kuruhusu sare ya mabao 2-2 na Scotland Jumatano wiki hii.
Wachezaji hao walitaka kushinda ili kuwa na hamasa zaidi ya kufanya vizuri kwenye fainali hizo.


