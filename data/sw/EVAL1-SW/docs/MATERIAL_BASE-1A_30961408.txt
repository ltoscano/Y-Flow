
Ni ujinga kukataa umoja
Oct 21, 2012

DESEMBA 14, mwaka 1991, Baba wa Taifa, Mwalimu Julius Nyerere, alisema moja ya mambo ya kijinga mno kihistoria ambayo yamepata kutokea katika Afrika Mashariki ni kuvunja Jumuiya ya Afrika
Mashariki, iliyoanzishwa mwaka 1967 na kuvunjwa, 1977. 

Kwa maneno yake, Mwalimu Nyerere alisema; “Ni ujinga, ilikuwa aibu na maafa ya kiwango cha juu kuvunja jumuiya hiyo. Historia itatuhukumu. Baadhi yetu (wao viongozi) tulijaribu sana kuidumisha (Jumuiya) lakini kundi la wapumbavu lilifanya kazi hiyo kuwa ngumu kufanikiwa.”

“Hata Ulaya, ambayo historia yao ni ya vita tu, wanaungana na kwa kweli sisi tunahitaji umoja na kuungana kuliko hata Ulaya, lakini wakati wakubwa wanaungana sisi tunacheza ngoma za kutengana.” Haya ndiyo maneno ya Mwalimu Nyerere, maneno yenye mantiki kwa wapenda umoja Afrika na duniani kwa ujumla
Kama ambavyo Mwalimu alivyosema ni ujinga kuvunja Jumuiya ya Afrika Mashariki, nasi tunaamini ni ujinga kuvunja Muungano wa Tanganyika na Zanzibar.

Wenye mawazo hayo ingawa ni haki yao kufikiri na kuibua mawazo ya aina hiyo, tunawashauri kurekebisha mawazo yao hayo kwa kuyaelekeza katika kuibua namna bora ya kuboresha Muungano huo kuliko kufikiria moja kwa moja kuuvunja kuwa ndiyo suluhu ya matatizo ya kisiasa, kiuchumi na kijamii kwa ujumla.

Hatuamini kama kuvunja Muungano ndiyo njia pekee ya utatuzi wa kero baina ya nchi mbili zilizoungana. Hata kama Muungano utavunjwa, ni dhahiri kero hizo zitagawanyika, kila kero itachagua
upande wa kuelekea kati ya nchi pande mbili zilizounganishwa.

Kama wanaoupinga Muungano wanafanya hivyo kwa sababu za madaraka, iwe wa upande wa Bara au Visiwani, kero hiyo wataondoka nayo baada ya Muungano kuvunjika. Kama msingi wa kero za Muungano ni tamaa ya viongozi, basi kero haishia nje ya ‘kuta’ za Muungano.

Kwa hiyo, kwa sababu zozote zile, iwe za kutamani madaraka ya kisiasa au kiserikali si busara kuzipa nafasi sababu za kuvunjwa kwa Muungano na hasa katika dunia ya sasa.

Kama Ujerumani Mashariki na Magharibi ambazo wakati fulani zilijitenga tena kwa kujenga ukuta mkubwa na baadaye kubaini zilifanya ujinga na hivyo
kuungana tena, ni kwa sisi Wa tanzania tunawaza kujitenga kama ndiyo suluhu za kero zetu?

Tunajitenga kwa maslahi ya nani na kwa nini? Hivi hatuwezi kutatua kasoro zilizopo bila kuwaza kujitenga? Tunaamini Mwalimu na Karume hawakukosea kuunganisha nchi hizi, nia yao ni njema na kwa hiyo, tujadiliane na kuamua namna ya kuboresha nia hiyo njema.

Ingawa tunatambua umoja ni nguvu utengano ni udhaifu, tunasisitiza si tu katika umoja wa kidugu bali hata kimantiki katika nyanja zote muhimu kwa maisha ya Wa tanzania.


