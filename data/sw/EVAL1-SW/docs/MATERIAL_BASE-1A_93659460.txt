
UNDANI MAFUNZO YA UGAIDI WABAINIKA

January 11, 2013

Mkurugenzi Mtendaji wa Halmashauri ya Wilaya ya Kilindi mkoani Tanga, Daud Mayeji, amesema kikundi kilichokuwa kinaishi porini kwenye Kata za Lwande na Negero kilikuwa kinafundisha watoto mbinu za kigaidi. Akitoa ushuhuda kwenye Kikao cha Baraza la Madiwani juzi, Mayeji, alisema yeye ni mwathirika wa matukio hayo ya kigaidi na alirudi mjini Songe (Makao Makuu ya Wilaya) akiwa ameloa damu baada ya baadhi ya wajumbe wa Kamati ya Ulinzi na Usalama akiwemo yeye kufika kwenye kambi yao ya Lwande na kushambuliwa kwa risasi Oktoba 23, mwaka huu. “Mafunzo yaliyokuwa yanatolewa kwenye zile kambi ni ya kigaidi. Ilikuwa ni chuo ambacho watoto wa darasa la pili na tatu wa miaka kati ya 10 na 11 walikuwa wanafundishwa ugaidi, tulipowauliza walisema wamefundishwa waseme Mwalimu wao Mkuu ni Osama Bin Laden na walisema walikuwa wanafundishwa kujitoa mhanga,” alisema na kuongeza; “Msikiti wao ulikuwa una majambia, mapanga, bastola na bunduki. Baada ya wanaume zao kukimbia tuliwapata wanawake 32 na watoto 53 ambao tulikuwa sisi kama halmashauri tunawalisha hadi Serikali ilipoamua kuwarudisha walikotoka, wapo waliotoka Dar es Salaam, Singida, Lushoto na Arusha, lakini wapo watoto 23 waliokuwa kwenye kambi ya Negero ambao walipelekwa huko na wenyeji wa maeneo hayo, akili zao zimeharibika kabisa,” alisema Mayeji. Katika tukio jingine Diwani wa Viti Maalumu Wilaya ya Kilindi Mwanahawa Nyange ameamua kumlea mtoto mwenye takribani miaka miwili, kwani wakati wa msako wa kukitafuta kikundi hicho Oktoba 24, mwaka huu mama wa mtoto huyo alikimbia na mtoto mchanga na kumuacha huyo akikimbia na baba yake, kabla ya kukamatwa na kujikuta anaangukia mikononi mwa polisi. “Mtoto huyu mama yake alikimbia na mtoto mchanga, na kumuacha huyu na baba yake, lakini baba yake amewekwa rumande. Niliumia sana nilipokwenda Kituo cha Polisi Songe na kumkuta mtoto huyu amechoka sana, niliwaomba polisi na baadaye nikamfuata baba yake ambaye amekaa kama Msomali nikamueleza kusudi langu na kuniuliza mimi ni nani nikamueleza na kuridhika niondoke naye. “Ndiyo maana unaona nipo naye kwenye Baraza la Madiwani kwa vile hamtaki mtu yeyote zaidi yangu. Wito wangu kwa wanawake wasikubali kuficha maovu, kwani kukitokea vita wanaoathirika ni watoto na akinamama,” alisema Nyange. Naye Diwani wa Viti Maalumu kutoka Kata ya Negero, Agness Mkwawa, alisema watoto wa kijiji hicho ambapo karibu yake kuna kambi ya kigaidi kwenye kijiji walichokiita Madina wanawake walikuwa wanajaribu kutoa taarifa, lakini walikuwa wanapigwa, na hata watoto wa kijiji cha Negero michezo yao imebadilika imekuwa ni ya kuigiza kuuana. Kambi za watu hao waliokuwa wanajifunza mamb o y a kigaidi zilibainika Oktoba 22 baada ya watu hao kumuua mgambo aliyekuwa anajaribu kumlazimisha mfanyabiashara kulipa ushuru baada ya kununua iliki kwenye kijiji cha Lulago, ambapo kundi hilo lilijitokeza na kudai kulipa ushuru ni kitendo cha kikafiri na kumshambulia kwa mapanga mgambo huyo Salum Magoja hadi kufariki. Lakini kama haikutosha Oktoba 23, Kamati ya Ulinzi na Usalama akiwemo Mayeji walifika kwenye kambi hiyo saa mbili usiku na kushambuliwa kwa risasi ambapo Mkuu wa Kituo cha Polisi (OCS) Songe Edward Lusekelo alipigwa risasi ya mbavu na mkononi na kiongozi wa kundi hilo wakati anamuhoji.


