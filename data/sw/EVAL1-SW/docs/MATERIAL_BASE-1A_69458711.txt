
Tuchome Muungano au Makanisa?
May 30, 2012

KWA mara nyingine, Muungano wa Tanganyika na Zanzibar umezua jambo jipya.
Muungano unaoenziwa kuwa ulifanyika kwa hiari ya pande zote mbili, umegeuka mwiba mkali kwa pande zote mbili. Upande wa Zanzibar unaonekana kuutilia shaka kila kukicha, huku madai ya kumezwa yakiwa yanarudiwarudiwa na viongozi pamoja na wananchi wa kawaida.
Pamoja na kuwa upande wa Zanzibar unaonekana ni nchi, una rais wao, bendera yao, mahakama yao, wimbo wa taifa lao, katiba yao, bunge lao, vikosi vyao vya ulinzi wa wananchi, na dini yao, bado watu hawa wanalalamika kuwa wanamezwa.
Kinachokosekana ni sarafu yao ambayo hiyo nayo hawana sababu maana wanadaiwa kuchota au kuchotewa kutoka jungu kuu la Muungano.

Upande wa Bara unalalamika kuburuzwa na kumezwa katika Muungano huu ulioua Taifa lao la Tanganyika. Hawana bendera, hawana wimbo wa taifa, hawana rais, hawana katiba wala bunge lao. Kinachoonekana ni kuwa kila kitu cha Tanganyika ni cha Zanzibar na si kila kitu cha Zanzibar ni cha Tanganyika.
Wanasiasa wanaziita hizi kuwa ni kero za Muungano lakini kimsingi hizi si kero bali ni jela ya Watanganyika. Hali hii imeendelea kwa muda mrefu na sasa tuna vitabu “vitakatifu” vinavyoeleza historia na umuhimu wa Muungano huu usiohimili maswali wala hoja nzito. 
Ili mtu awe kiongozi wa juu katika Taifa hili sharti aigize jinsi alivyo muumini wa Muungano huu unaoitwa wa pekee katika Bara la Afrika. Upekee wa Muungano huu unatokana na maumivu ya pande zote mbili zisizoridhika na Muungano huu lakini zinalazimika kukaa ndani yake.

Wiki hii Muungano huu umepata doa kubwa. Wanaoupinga wamedai Muungano huu umeunganishwa na nyumba za ibada. Kwamba wanaoupinga Muungano wanauona kama ama uliletwa na makanisa au unadumishwa kupitia makanisa.
Kwa hiyo, mantiki ikazaliwa na kuimarishwa kuwa ukibomoa na kuchoma makanisa, Muungano utakwisha! Tumesikia kuwa hata bar za pombe zimechomwa moto na watu wanaopinga Muungano.
Majengo yanaouza pombe yanaonekana na wapinzani wa Muungano kuwa ni alama ya Muungano. Nimeliita hili ni doa kubwa kwa Muungano lakini kimsingi hii changamoto mpya ambayo haikuwa katika orodha ya zinazoitwa kero za Muungano.
Kwamba, makanisa hayatakiwi Zanzibar, na wala klabu za pombe hazihitajiki ndani ya Muungano.

Jumuia ya wanaUamsho imekana kuhusika na uvunjaji wa makanisa na vilabu vya pombe, lakini busara ingetumika kama jumuia hiyo ingekiri na kuomba radhi kuwa waliofanya hivyo ni wafuasi wa jumuia hiyo lakini walikiuka misingi ya jumuia hiyo.
Misingi ya wazi inayofahamika kutetewa na jumuia hiyo ni kuupinga Muungano au kuitishwa kwa kura ya maoni kuhusu Muungano kabla ya kukusanya maoni ya katiba mpya. Kukana kuwa haihusiki na uvunjaji wa amani ni kuigeuza jumuia hiyo kuwa ya kisiasa zaidi.

Pamoja na mkanganyo wa mambo unaoonekana wazi katika mikakati ya wanaUamsho, liko jambo moja tete kuhusiana na vurugu za Zanzibar.
Kukosekana kwa uongozi thabiti kwa pande mbili za Muungano ndiyo mzizi wa fitina unaochochea kero zinazoitwa za Muungano. Mtindo unaotumiwa na viongozi wetu kuwa baadhi ya kero zitakwisha zenyewe au zitakwisha kwa kukutana na kunywa chai pamoja katika vikao visivyo na ajenda maalumu hauusadii Muungano hata kidogo.
Matokeo ya kukosekana kwa uongozi thabiti ni tabia ya viongozi ya kutoa matamshi yanayochochea chuki kwa Muungano wenyewe kutoka kwa wananchi wanaokosa majibu yanayokidhi haja.

Hivi karibuni Rais Jakaya Kikwete alisema ya kuwa katika mchakato wa kukusanya maoni ya kuunda katiba mpya, wananchi hawataulizwa endapo wanautaka Muungano au la. Watakachoulizwa ni jinsi gani Muungano huu unaweza kuboreshwa ili udumu zaidi. Haikutarajiwa kuwa Rais Kikwete angesema tofauti na alivyosema kwa kuwa yeye ni Rais wa Muungano, lakini haikutarajiwa atumie ubabe katika kuulazimisha Muungano ikiwa kuna watu wanaoona Muungano huo hauhitajiki kwa sasa.
Kwa kuwa alisema maneno hayo wakati akizindua tume ya kukusanya maoni, maneno yake yanaelekea kuthibitisha maoni ya wana harakati na wapinzani kuwa katiba mpya inaweza kuishia kuwa katiba ya rais badala ya katiba ya wananchi kwa kuwa inaundwa kwa maelekezo ya rais.

Waziri Mkuu Mizengo Pinda aliwahi kusababisha tafrani bungeni pale alipotamka kuwa Zanzibar si nchi. Maneno haya yaliwakera sana Wazanzibar na kuishia kumfanya Pinda awe mnyonge kwa Wanzanzibar hadi leo. Taifa la Zanzibar lisingeweza kumezwa kwa matamshi ya kiongozi mmoja wa serikali na ndiyo maana maneno ya Rais Kikwete hayawezi kuwalazimisha Wanzanzibar wabakie katika Muungano ikiwa hawautaki.

Kwa kuwa wana Uamsho wameamua, kwa kukusudia au kwa bahati mbaya, kuwa nyumba za ibada ni alama za Muungano na kwa hiyo zibomolewe na kuchomwa moto, ni vema Serikali ikajipanga upya kuulinda Muungano si kwa kutumia risasi wala vikao vya kujadili kuchafuka kwa hali ya hewa.
Kinachotakiwa ni kukubali wananchi wajadili ikiwa wanautaka Muungano na kama wakiutaka ni wao watakaoulinda kwa gharama zao. Muungano wa Zanzibar na Tanganyika unaishi katika mioyo ya watu na si katika majengo ya ibada wala katika nyumba za kuuzia pombe na nyama za nguruwe.
Waasisi wa Muungano hawakukutana kwenye ibada wala katika nyumba za pombe na kitimoto. Walikutanishwa na harakati za kuunda mataifa yao pamoja na tishio la kuyameza mataifa yao.

Sababu za kuundwa kwa Muungano wakati ule (siasa na usalama) hivi sasa hazipo na kama zipo, zina sura mpya. Vyama vya siasa na vikundi vya wana harakati vinahitaji kuja na sababu nzito zaidi za kuulinda na kuuhalalisha Muungano huu kuliko matamshi ya viongozi waliochoka.
Tukiwaachia wana harakati waongoze mjadala wa kuwapo au kutokuwapo kwa Muungano, tutavuna majivu ya makanisa, misikiti, klabu za pombe na kitimoto.
Ni ujuha usiovumilika kuwa Muungano unahusishwa na nyumba za ibada au klabu za pombe, na viongozi wetu wanachekelea au kudai Polisi ndio washughulikie suala hili.
Pamoja na kuwa waliofanya hivyo ni majambazi waliojivika sura za dini na siasa, lakini kitendo chao ni kikubwa zaidi ya kushughulikiwa na Polisi.
Tuliona miaka michache iliyopita, mjinga mmoja alipochora katuni huko Denmark na kusababisha umwagaji damu dunia nzima; mjinga mmoja akatishia kuchoma Koran huko Marekani na kusababisha dunia isimame kwa muda.
Nyumba za ibada bila kujali zinamilikiwa ni nani, ni nyumba za pekee zisizopaswa kuhusishwa na ujinga wetu ama tunautaka au hatuutaki Muungano.
Kumbukumbu za Mwembechai haziko mbali na wahanga wake tungali nao.


