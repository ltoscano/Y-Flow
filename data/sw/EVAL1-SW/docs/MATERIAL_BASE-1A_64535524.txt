
Zabuni ukaguzi magari kutangazwa upya
Jun 14, 2013

SERIKALI inatazamiwa kutangaza upya zabuni za ukaguzi wa magari katika nchi za nje wakati wowote kuanzia sasa, Raia Mwema limeelezwa.

Hatua hiyo imekuja takribani miezi mitatu tangu mchakato huo usitishwe baada ya Mamlaka ya Ununuzi wa Umma (PPRA) kupitia kamati yake ya malalamiko kubaini upungufu mwingi katika mchakato huo wa zabuni, ikiwa ni pamoja na ukiukwaji wa sheria ya unununzi wa umma.

Katika mazungumzo yake na gazeti hili wiki hii, Mkurugenzi wa Shirika la Viwango Tanzania (TBS), Joseph Masikitiko alisema wanatarajia kutangaza upya zabuni ya kukagua magari nje ya nchi, baada ya mawasiliano mengi baina yao na wadau.

“Baada ya kuwa na mawasiliano mengi kati yetu (TBS) na PPRA na wadau wetu wengine, hivi karibuni tunatarajia kutangaza upya zabuni kupitia vyombo vya habari kama ambavyo sheria ya ununuzi inavyotuelekeza, watu watakaokuwa tayari waombe kupatiwa zabuni kwa ajili ya ukaguzi wa magari nje ya nchi’’alisema Masikitiko.

Aidha kusitishwa kwa zabuni kulifanyika huku TBS chini ya aliyekuwa Kaimu mtendaji Leandri Kinabo, ikiwa kwenye hatua za mwisho wa utoaji wa zabuni kwa kampuni ambazo zilikuwa kwenye hatua za kufanyiwa tathinini kwa ajili ya kupatiwa kazi hiyo.

Kwa mujibu wa taarifa kutoka ndani ya TBS, kampuni ambazo awali zilikuwa kwenye mchakato wa mwisho wa kupatiwa zabuni ni pamoja na Japan Auto Appraiasal JAAL (Minato –Ku, Japan), Wilna International (Tokyo, Japan), Auto Terminal Japan Ltd (Japan), East Africa Automobile Services Co. Ltd (Wa tanzania wenye ofisi Japan).

Wengine ni Jabal Kilimanjaro na Auto Elect, Mech (Sharjah, U.A.E), Serengeti Freight and Fowarders Ltd (London, Uingereza), Unit 92 Thames Industrial Park , Princess Margaret Road East Tilbury –Uingereza.

Akizungumza katika mahojiano na Raia Mwema ofisini kwake mapema mwaka huu (2013), Mtendaji Mkuu wa PPRA, Dk Ramadhani Mlinga alisema ‘’hatua ya kusitisha mchakato wa zabuni hiyo na kuagiza urudiwe upya , imekuja baada ya PPRA kupokea rufaa kutoka kampuni ya M/S Japan Export Vehicle Inspection Centre Co. Ltd (JEVIC) iliyokuwa imeomba zabuni hiyo’’alisema Mlinga.
Kwa mujibu wa PPRA, mbali na JEVIC kuwasilisha rufaa yake, Kamati ya malalamiko katika uchunguzi wake ilibaini baadhi ya kampuni kutoa taarifa za uongo kwa TBS kufuatia kampuni hizo kujihusisha na uuzaji , uagizaji na utengenezaji magari kinyume na matakwa ya zabuni kifungu 3.1 (m).

Kampuni ambazo zilikiuka kifungu hicho ni pamoja M/s Serengeti Freight Fowarders Ltd, M/s East African Automobile Services Co.Ltd , M/s Jabal Kilimanjaro Auto Elect. Mech na M/s Wilna International Co. Ltd.

Katika hatua nyingine, kupitia taarifa yake kwa vyombo vya habari, TBS imebaini baadhi ya kampuni zilizopewa leseni za kutumia alama ya ubora ya TBS huko Ughaibuni zimeshindwa kukidhi masharti ya leseni zao.

Kutokana na kampuni hizo kwenda kinyume cha sheria , kanuni ya 3(1) ya kanuni za kudhibiti ubora za mwaka 2009 inayomzuia mtu yeyote kutumia alama ya ubora ya TBS katika bidhaa yoyote bila kuwa na leseni.

Kwa kutambua hilo, TBS imewataarifu waagizaji wote wa betri za Tiger Head pamoja na wale wanaojihusisha na biashara ya betri hizo kwamba , mzalishaji wa bidhaa hiyo ameshindwa kukidhi masharti ya matumizi ya alama ya ubora .

Bidhaa hiyo kwa hivi sasa inathibitishwa ubora chini ya mfumo wa kuthibitisha ubora wa bidhaa katika nchi zinakotoka (Pre-shipment Verification of Conformity to Standards PVoC)na si vinginevyo.


