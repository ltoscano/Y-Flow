
MIJI ILIYOATHIRIKA UFILIPINO YAFIKIWA

December 11, 2013
Wafanyakazi wa uokoaji wako mbioni kuifikia miji iliyoathirika na mawimbi kama ya tsunami ikiwa ni siku mbili baada ya kimbunga kikubwa cha Haiyan kupiga maeneo ya kati ya Ufilipino. Kimbunga hicho kilikuwa na nguvu ya upepo uliokuwa ukisafiri kwa kasi ya kilomita 235 kwa saa. Aidha, kimbunga hicho ambacho kilizuka mwishoni mwa wiki kilipiga visiwa sita vya Ufilipino vilivyopo katikati ya nchi hiyo na kusomba majengo na nyumba kwenye maeneo ya ufukweni. Kwa mujibu wa maofisa wa serikali takriban watu 10,000 inaaminika kuwa wameuawa kutokana na kimbunga hicho ambacho kinatajwa kuwa mojawapo ya kimbunga kikali kabisa kushuhudiwa katika historia. Serikali inahofia idadi ya vifo inaweza kuongezeka. Hata hivyo, Katibu Mkuu wa Umoja wa Mataifa, Ban Ki-moon alisema mashirika ya misaada ya kibinadamu ya Umoja wa Mataifa yanashirikiana na serikali ya Ufilipino kutoa msaada wa dharura kwa haraka.


