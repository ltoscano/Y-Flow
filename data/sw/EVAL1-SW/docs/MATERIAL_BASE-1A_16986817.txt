
Waapa kuzima Ukeketaji
Na MWANGI MUIRURI
BODI ya kupambana na ukeketaji hapa nchini, jana ilisisitiza kuwa, haitalegeza msimamo wake wa kupinga visa vya ukeketaji dhidi ya wanawake.
Ilisema kuwa, mtazamo wake ni kuwa, ukeketaji ni ukiukaji wa haki za binadamu na yeyote atakayenaswa akishiriki visa hivyo katika jamii, ataadhibiwa kisheria.
Katika taarifa iliyotolewa na mwenyekiti wa bodi hiyo Bi Linah Kilimo, alisema ukeketaji ni utamaduni uliopitwa na wakati na unaosingizia mtazamo usio na ukweli wowote kuhusu sayansi ya maumbile.
"Hakuna ukweli wowote kuwa mwanamke aliyekeketwa hupata manufaa yoyote ya kisayansi na hakuna ushahidi wowote kuwa ukeketaji humfanya mwanamke awe na thamani katika uhusiano wowote wa kijamii," akasema.
Bi Kilimo alikuwa akijibu maandamano ya wanawake katika jamii ya Kimasai ambapo wiki jana waliandamana wakipinga marufuku ya ukeketaji katika jamii yao.
Alionya kuwa yeyote atakayenaswa akishirikisha wanawake katika shughuli hiyo atashtakiwa kwa makosa ya kukiuka haki za kibinadamu.
"Haswa ningetaka kuwaonya wale ambao wanakeketa wasichana wadogo kuwa, watashtakiwa kwa kukiuka haki za watoto na ambazo adhabu zake za jela ni kali sana," akasema.
Katika maandamano hayo, wanawake hao walisema kuwa kijamii wametengwa kutoka kwa mila zao.
Walisingizia kuwa, wanawake wao wameanza kukosa mabwana kwa kuwa mila zao hazikubali mume kuishi na bibi ambaye hajapitia mila hizo.
Hata hivyo, Bi Kilimo alisema kuwa, mtazamo huo hauna nafasi katika ulimwengu wa kisasa na ambao huhakikishia kila binadamu haki zake za kimsingi.
"Tulilo nalo kwa sasa ni kukaa imara kuwa baadhi ya tamaduni hasi zimekataliwa. Ni jukumu letu kama serikali kuongoza jamii kutoroka mila ambazo ziliwekwa bila kuzingatia haki za binadamu. Ukeketaji ni mojawapo wa mila hizo," akasema.
Alisema kwamba, bodi hiyo iko mbioni kuandaa mafunzo juu ya uhamasishaji katika jamii ambazo zimekwamilia mila ya ukeketaji.
Mafunzo hayo yatashirikisha viongozi wa kidini na wa kisiasa ili kuelimisha jamii hizo kuhusu athari za ukeketaji.
Alisema kuwa ukeketaji huathiri viungo vya uzazi kwa kiwango kikuu na p


