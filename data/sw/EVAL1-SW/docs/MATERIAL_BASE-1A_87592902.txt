
Mbunge atoa wito Kaimenyi ajiuzulu
Na OSCAR KAKAI
MBUNGE wa Kapenguria Bw Samuel Moroto, amejiunga na viongozi wengine nchini kumtaka waziri wa elimu Profesa Jacob Kaimenyi ajiuzulu kuhusiana na utata juu ya zabuni ya uagizaji wa vipatakilishi kwa wanafunzi wa darasa la kwanza katika shule za umma nchini.
Hii ni kufuatia ufichuzi kuwa zabuni hiyo ya Sh24.6 bilioni ilikuwa ni Sh1.4 bilioni zaidi ya gharama halisi kuonyesha kuwa ufisadi ulikumba shughuli hiyo.
Zabuni hiyo ilikuwa imepewa kampuni ya Olive Telecommunications kutoka India.
Bw Moroto anasema kuwa ataunga mkono mswada wa kumuondoa Kaimenyi iwapo utawasilishwa bungeni.
“Hii inaonyesha kuwa Kaimenyi analala kazini. Inawezekanaje jambo hili kutendeka ilhali yuko hapo?” akauliza.
Akiongea jana katika shule ya upili ya Keringet wakati wa ufunguzi wa kufungua majengo mapya ya shule hiyo, Bw Moroto alisema kuwa Prof Kaimenyi ana makosa ya kuchelewesha mpango huo ambao umengojewa na hamu kubwa na wanafunzi.
“Hii ni kupotosha Wakenya sababu wanafunzi wanatarajiwa kupata vipatakilishi kwa hamu na ghamu,” akasema Bw Moroto.


