
Kwa mara ya kwanza Jaguar aondoa pazia kuhusu maisha binafs
JAGUAR ni msanii kichwa nchini na tajiri wa kupindukia ambaye kwamba anapogonga vichwa vya habari huwa ni kwa taarifa nzuri. 
Kwa majuma machache yaliyopita, ameangaziwa zaidi, mwanzo akikataa kazi aliyoitiwa na gavana wa Nairobi kuwa mshauri wake kuhusu masuala ya vijana, kisha kuwanyeshea mashabiki wake wa Rwanda mabunda ya noti alipopiga shoo wiki mbili zilizopita na sasa kazua jipya kuhusu maisha yake.
Licha ya umaarufu wake, Jaguar ameweza kubana sana maisha yake binafsi kwa kuhakikisha yapo chini ya zulia, asiweze kueleweka ikiwa ana mke, familia au vipi.
Hata hivyo hivi majuzi alitibua alipoweka picha akiwa kwenye mapozi na bintiye wa kike katika akaunti yake ya mtandao wa kijamii Instagram na kisha kufuatisha na maneno; “Napunga unyunyu na mmoja wa mabinti zangu, sihitaji kupelekwa kortini ili kutoa malezi kwake,” alifuatisha.
Ni mara ya kwanza kwa Jaguar kufanya tukio kama hili na pengine lilichochewa na yeye kusinyika na tabia ya wanaume wengine ambao huwatunga mimba wanawake na kisha kuingia mitini inapokuja kwenye suala ya kufadhili malezi ya wana wanaozaliwa.
Itakuwa ni habari chungu kwa wote wanaommezea mate kwani kwa ishara hii, Jaguar ameeleza hadharani kwamba ana ubavu ambaye amemweka vyema.


