
Bitchuka kurekodi Marekani Jul 05, 2012

MWIMBAJI mahiri wa muziki wa dansi nchini, Hassan Rehani Bitchuka wa DDC Mlimani Park Orchestra (Sikinde), yuko Marekani kwa ajili ya kukamilisha kitabu kinachoandikwa kuhusu maisha yake na pia kurekodi nyimbo. 
Akizungumza na gazeti hili kwa njia ya simu kutoka Florida, Bitchuka, ambaye ameambatana na mpiga tumba aliye naye Sikinde, Ali Jamwaka, alisema kwamba tayari ameshafanya mazungumzo na mmoja wa wenyeji wake, Profesa Bret Woods, ambaye ni mtaalam wa muziki.
Hata hivyo, kitabu kuhusu maisha yake kinaandikwa na Profesa Frank Gunderson ambaye yuko Chuo Kikuu cha Florida. Profesa huyo ni mtaalam na mtafiti wa muziki, hasa wa Afrika.
Safari ya Bitchuka na Jamwaka imegharamiwa na profesa huyo ambaye mbali na kumuandikia kitabu Bitchuka, anafanya mpango ili wote warekodi nyimbo kumi wakiwa huko.
Alisema kwamba wanamuziki wawili hao wa Tanzania watashirikisha kutunga na kurekodi nyimbo hizo na Damascus Kafumbe wa Uganda ambaye naye yuko Marekani akiwa mkufunzi wa Chuo Kikuu mwenye utaalam mkubwa wa muziki wa Afrika .
“Nilipata msaada (grant) kutoka chuo changu, ilikuwa kiasi fulani, siyo hela nyingi. Kati ya hawa wanamuziki wote wa Sikinde, Jamwaka amenisadia sana kwa kumbukumbu zake,” alisema alipowasiliana na mwandishi wa habari hizi kwenye mtandao wa kijamii wa facebook.

“Ndio nimeona (Jamwaka) ana kumkukumbu za ajabu, ndio sababu nimeamua kumlete yeye na Bitchuka, kwa sababu naandika biography yake hasa. Amekuwa mwimbaji favorite yangu kama miaka 25,” aliandika profesa huyo ambaye amewahi kuishi Tanzania na kukifahamu vyema Kiswahili.
Mbali na kukutana na Bret Woods, Bichuka na Jamwaka wamekuwa wakipatiwa upeo mkubwa wa muziki na mwenyeji wao huyo kwa kuonyeshwa video mbalimbali za wanamuziki wa Afrika.
Mmoja wa video ambayo imemkosha vilivyo Bitchuka ni mwanamuziki mkonge wa Jamhuri ya Kidemokrasi ya Kongo, Soki Vangu ambaye alimsifia kiasi cha hata kuandika kwenye ukurasa wake wa facebook: “Sijawahi kuona Soki Vangu kwa macho yangu mpaka nilifikia (mimefika) Merekani kumwona kwenye youtube.
Profesa Gunderson kwa mujibu wa maelezo yake, ana mpango wa kumkutanisha Bitchuka na mjini Washington na mwanamzuki mahiri mwenye asili ya Kongo ambaye aliwika Kenya akiwa ana bendi ya Virunga, Sam Mapangala.
Uwepo wa Bitchuka nchini Marekani kumesisimua watu kadhaa waliomwomba urafiki na kuchati nao kama inavyoonyesha kwenye ukurasa wake wa facebook ambao ameufungua baada ya kufika Marekani.
Mara baada ya kuufungua ukurasa huo, kwa jina la Bichuka (analalamika ya kuwa facebook haitambui jina lake kuandikwa Bitchuka kama inavyotakiwa), mwanamuziki huyo ameonyesha kushangazwa kwake kwa bendi hasimu na bendi yake ya Sikinde, Msondo Ngoma kumwomba rasmi “urafiki.”
“Sasa hapo (hapa) Facebook, Msondo Ngoma wanaomba nafasi ya urafiki kwangu.
Sasa nifanyaje?” ameuliza, swali ambalo limejibiwa na mmoja wa marafiki zake, Mohammed Kuyunga, mwandishi wa Kampuni ya Global Publishers aliyemwambia:
“Kwani kuna uadui wa kiasi hicho kaka?Aaaah kubali bwana mbona kusaliamana huwa mnasalimiana?”
“Wewe ni rafiki wa watu wote wala usijiuluze wape tu,” alimjibu Keppy Kimbile wa bendi ya Njenje.
Rashid Pembe, mtaalam wa kupuliza tarumbeta, akionyesha furaha ya ‘mzee’ mwenzake kupasua anga hadi Marekani, alimwandikia: “ Mkubwa vipi? Nimesikia upo majuu huko Marekani hongera sana inatoa somo kwa watoto wadogo, kuwa mkubwa ni mkubwa tu, hata radio zikiwabeba vipi wenyewe tupo.” Ingawa hakufafanua, Pembe bila shaka alikuwa akizungumzia hali ilivyo hivi sasa katika ulimwengu wa muziki nchini ambapo ‘Bongo fleva’ na ‘Modern taarab’ ndivyo vinayopewa nafasi kubwa kwenye masafa ya redio na runinga .
Kama mipango yote inayopangwa na Profesa Gunderson itakwenda kama ilivyopangwa , kuna uwezekano pia kwa DDC Mlimani Park kuzuru Marekani kwa maonyesho kadhaa ya muziki.
Lakini hiyo itakuwa baada ya kukamilika kwa shughuli rasmi zilizowaleta Marekani Bitchuka na Jamwaka.


