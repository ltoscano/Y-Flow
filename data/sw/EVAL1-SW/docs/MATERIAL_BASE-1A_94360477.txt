
Idadi ya raia wa kigeni waliohusishwa na mihadarati iliongezeka mwaka huu
IDADI ya wageni waliokamatwa na kushtakiwa katika mahakama za Kenya kwa ulanguzi wa dawa za kulevya iliongezeka kwa kiwango kikubwa mwaka huu.
Washukiwa hao walikamatwa wakitumia Kenya kama kituo cha kupeleka dawa hizo katika nchi nyingine.
Kiwango kikubwa cha dawa kilikamatwa katika meli moja mjini Mombasa mwezi Agosti mwaka huu.
Rais Uhuru Kenyatta aliongoza shughuli ya kuharibu meli iliyonaswa ikisafirisha dawa hizo za thamani ya Sh1.1 bilioni katika Bahari Hindi Kaunti ya Mombasa.
Meli hiyo kwa jina Amin Darya ama Al Noor ambayo ingetia nanga katika bandari ya Mombasa ikiwa na kilo 377.2 za heroini na haijulikani ilitoka nchi gani.
Wageni walioshtakiwa walitoka Pakistani na India. 
Washukiwa hao ni Yousuf Yaqoob, Yakoob Ibrahim, Saleem Muhammad, Bhatti Abdul Ghafour, Baksh Moula, Prabhakara Nair, Pak Abdolghaffer, Vikar na Muhammed Saleh.
Mapema mwaka huu, shehena nyingine ya dawa za kulevya zenye uzani wa kilo 1,023 zilinaswa na maafisa wa usalama wa Australia katika pwani ya Afrika Mashariki na wakaziharibu.
Hatua ya serikali ya Kenya ya kuharibu meli hiyo kabla ya kesi kukamilika ilikosolewa vikali huku chama cha wanasheria nchini kikiitaja kama kuharibu ushahidi kwa sababu kesi haikuwa imekamilika. Mahakama ilikuwa imekataa kutoa kibali cha kuharibu meli hiyo.
Huko mjini Mombasa, watoto wawili wa mlanguzi wa dawa za kulevya aliyeuawa, Ibrahim Akasha na washukiwa wengine wawili raia wa kigeni, walikamatwa na kushtakiwa kwa makosa ya kulangua dawa za kulevya.
Baktash Akasha Abdalla, Vijaygiri Anandgiri, Ibrahim Akasha Abdalla na Gulam Hussein wanazuiliwa rumande baada ya serikali kusema wanatakiwa Amerika kujibu mashtaka ya kuhusika na biashara ya mihadharati.


