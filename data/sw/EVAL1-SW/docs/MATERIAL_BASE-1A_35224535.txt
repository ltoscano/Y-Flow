Wadau wanataka Katiba Mpya ilinde uhuru wa habari
Jul 31, 2014

KATIKA utafiti nilioufanya Oktoba 2012 ukihusisha wadau na wanazuoni katika sekta ya habari niliuliza jumla ya maswali manane yaliyohusu ulinzi na uwajibikaji wa vyombo vya habari katika katiba mpya.
Maswali saba ya kwanza yalifungwa makusudi ili kupata majibu yanayotoa mapendekezo thabiti ya wadau waliohojiwa.
Lakini swali la nane liliachwa wazi ili kupata maoni ya mtu mmoja mmoja na ikiwezekana kupata mawazo mapya ambayo hayakuwapo katika dodoso. Lakini dodoso lenyewe lilitengenezwa kwa kuzingatia maarifa yaliyopo kuhusu nafasi ya vyombo vya habari katika demokrasia ya vyama vingi (kama walivyoainisha Christians na wengine 2009 na Rioba 2012). 
Miongoni mwa waliohojiwa katika utafiti huu ni wahadhiri 10 wa Shule Kuu ya Uandishi wa Habari na Mawasiliano ya Umma (SJMC) ya Chuo Kikuu cha Dar es Salaam, wahadhiri 7 kutoka Chuo Kikuu cha Mtakatifu Agustino (St. Augustine University ya Mwanza (SAUT), wahariri 10 wa vyombo vya habari, watumishi waandamizi 6 wa Idara ya Habari Maelezo, wanafunzi 10 wa shahada ya kwanza na ya uzamili ya uandishi wa habari na mawasiliano ya umma wa SJMC na SAUT na waandishi 10 wa habari kutoka vyombo mbalimbali vya habari.
Wengi katika waliohojiwa (asilimia takriban 93), walikuwa na elimu ya chuo kikuu, yaani shahada au zaidi. Ni asilimia karibu 4 hivi iliyokuwa na elimu ya diploma na asilimia karibu 2 iliyokuwa na elimu ya cheti.
Kwa ujumla waliohojiwa katika utafiti huu walikuwa ni watu ambao jamii inawategemea kwa uelewa wa juu kuhusu masuala ya nafasi na dhima ya vyombo vya habari katika demokrasia.
Wadau waliohojiwa walichaguliwa kwa sababu kuu mbili. Kwanza kilitumika kigezo cha wanahabari wenyewe na hivyo wakashirikishwa wahariri wote na baadhi ya waandishi wa habari waandamizi. Pili, kilitumika kigezo cha uanazuoni na hivyo wakashirikishwa wahadhiri wa vyuo vikuu viwili, Chuo Kikuu cha Dar es Salaam (UDSM) na SAUT chenye makao makuu Mwanza.
Katika kundi hili pia walishirikishwa wasomi wa shahada ya uzamili kutoka SAUT na kutoka UDSM kutokana na uelewa wao kuhusu wajibu wa vyombo vya habari katika demokrasia na hasa nafasi ya vyombo vya habari katika katiba.
Kama nilivyogusia mwanzoni mwa makala haya, maswali yote saba yalitokana na nadharia zinazoelezea dhima ya vyombo vya habari katika demokrasia ya leo. Swali la kwanza liliuliza: Unadhani Katiba ya sasa inatoa ulinzi kwa haki na uhuru wa vyombo vya habari? Asilimia kubwa (74) ilisema ‘inatoa ulinzi mdogo sana’, wakati asilimia 9 walisema ‘hailindi kabisa’ na asilimia 7.5 tu ikasema ‘inalinda kikamilifu’.
Kwa maneno mengine zaidi ya asilimia 90 ya wadau waliohojiwa wanaona Katiba ya sasa haitoi haki na ulinzi unaotakiwa kwa vyombo vya habari nchini.
Swali la pili: Je, katiba mpya inapaswa kutoa ulinzi kamili kwa Haki na Uhuru wa vyombo vya habari?
Wengi miongoni mwa waliohojiwa (asilimia 96) walisema ‘ndiyo’, wakati ni asilimia 2 tu iliyosema ‘hapana’. Kwa maneno mengine wadau wengi wa sekta ya habari wanaofanya kazi katika sekta hiyo wanaamini kuwa katiba mpya iliyo katika mchakato wa kuundwa sasa inapaswa kutoa ulinzi kamili wa haki na uhuru wa vyombo vya habari ili vitoe mchango wake muhimu kwa kuzingatia dhima yake.
Swali la tatu: Wahojiwa waliulizwa endapo wangelipenda katiba mpya ijayo itoe ulinzi kwa wandishi wa habari na vyombo vya habari dhidi ya vitisho vitokanavyo na wanahabari au vyombo hivyo kufanya kazi inayowaudhi wachache lakini yenye maslahi kwa wananchi na taifa kwa ujumla.
Wahojiwa wengi (asilimia 96) walisema ‘ndiyo’, wakati ni asilimia 2 tu iliyosema ‘hapana’. Swali hili liliulizwa kutokana na ukweli kuwa lipo tishio kwa vyombo vya habari katika maeneo mbalimbali duniani dhidi ya waandishi wa habari wanaojitolea katika kufanya uandishi wa habari unaoibua na kufichua maovu katika jamii.
Mfano mzuri ni wa mwandishi Carlos Cardoso wa Msumbiji aliyeuwawa mwaka 2000 wakati akifuatilia ufisadi uliokuwa ukifanywa na mtandao wa wahalifu kufyonza fedha za umma.
Swali la nne: Wahojiwa waliulizwa endapo wangelipenda katiba mpya iweke bayana suala la umiliki wa vyombo vya habari unaozingatia uwajibikaji kwa umma. Asilimia kubwa (96) ya wahojiwa ilisema ‘ndiyo’ na wakati asilimia 2 tu ilisema hapana.
Ifahamike kuwa katika mfumo wa demokrasia ya kiliberali inayoendeshwa na mfumo wa soko huria, vyombo vya habari huchukuliwa kama biashara yoyote ile. Ni juu ya wamiliki kuamua ni maudhui gani waweke ilimradi kuna walaji wa maudhui yale ambao wakila chombo kitapata faida.


