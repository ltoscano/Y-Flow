"Oyo wâná ezalí mosálá mwa bínó. Kokanisa tɛ̂ te ezalí mosálá mwa bato basúsu. Bísó baMákalámbá tozalí sɔ̂lɔ́ na mwá mayɛ́lɛ ya koyéba makambo, kási sɔ́kí tolobélí yangó baníngá ba bísó, makambo mangó makozala makási tɛ̂. Ndé yɔ̆ lokóla oyékólí na Mpótó, moto na moto ya Kongó ndéngé ya makambo ya bolongoli mómbo akondima yɔ̆.

"Oyéba na bolámu te sɔ́kí opésí sɔ̂lɔ́ malako ya bolongwi o bóumbu, yɔ̆ na moto ya Kongó, ôna azalí sɔ̂lɔ́ mpenzá moto wa Kongó, akondimela sé yɔ̆ zambí akoyéba te olobí pámba tɛ̂, zambí ayébí te osílákí komɔ́na ndéngé bamondɛ́lɛ́ bakosálaka kúna na mbóka ya bangó na Mpótó mpé olobí na ntína. Oyékólí kúná yɔ̆ na bangó. Omɛlí na mondɛ́lɛ́ esíká mɔ̆kɔ́. Ofándí na • mondɛ́lɛ́ esíká mɔ̆kɔ́. Oyébí mánsɔ ma bangó ndéngé bakosálaka.

"Atá olobí níni ná níni, toyébí te mondɛ́lɛ́ akotíya yɔ̆ ntembe. Sɔ́kí atíí yɔ̆ ntembe, toyébí nyɔ́nsɔ sé mpɔ̂ ya motó makási ya mondɛ́lɛ́. Tokotíka mpé koloba tɛ̂ te alingí sé likambo lîná líyébana tɛ̂, mpé mánsɔ mayébí yɔ̆ mpɔ̂ ya bangó máyébana tɛ̂.