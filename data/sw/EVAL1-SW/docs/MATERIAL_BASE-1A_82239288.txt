
Marufuku kuuza chakula nje ya nchi

Imeandikwa na Angela Semaya, Dodoma

Imechapishwa: 07 Septemba 2016

SERIKALI imesitisha kuuza chakula nje ya nchi ili kuweka utaratibu badala ya wafanyabiashara kukiuza kiholela.

Vile vile serikali imefanya tathmini iki kuweka utaratibu wa kuuza chakula nje bila kuathiri akiba ya chakula nchini kwa kuwa awali watu walikuwa wakiuza chakula kiholela halafu baadaye kunakuwa na uhaba nchini.
Naibu Waziri wa Kilimo, Mifugo na Uvuvi, William Ole Nasha amesema bungeni mjini Dodoma kuwa, serikali inatambua haja ya kuuza chakula nje kama kipo cha ziada lakini lazima uwepo utaratibu mzuri.
“Mfano hivi sasa kuna nchi za SADC 13 zinakabiliwa na baa la njaa ikiwemo Afrika Kusini, lakini hatujaruhusu watu kuuza mpaa tuweke kwanza utaratibu mzuri kwa kufanya hivyo… naomba mvute subira, serikali haiku kuzuia wafanyabiashara kuuza chakula nje,” amesema.
Nasha alikuwa akijibu swali la nyongeza la Mbunge wa Geita, Joseph Kasheku
‘Msukuma’ (CCM) aliyetaka kufahamu serikali imesitisha mpaka lini uuzaji wa chakula nje. 
Katika hatua nyingine, Nasha amesema Tume ya Maendeleo ya Ushirika imeanzisha kitengo cha sheria kwa ajili ya kuchukua hatua haraka dhidi ya makosa ya jinai katika vyama hivyo.
Alikuwa akijibu swali la msngi la Mbunge wa Kaliua, Magdalena Sakaya (CUF) aliyeuliza kwa nini hadi sasa serikali hajawachukulia hatua watu waliofanya ubadhirifu katika vyama vya ushirika.
Nasha amesema, tume imemwandikia Mkurugenzi wa Mashitaka (DPP) kuomba kibali kwa mujibu wa Kifungu cha 133 cha Sheria ya Vyama vya Ushirika ya Mwaka 2013 ili wanasheria wapewe mamlaka ya kuendesha mashitaka ya kesi zinazohusu vyama vya ushirika.


