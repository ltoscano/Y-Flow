
Bunge la Sweden lajifunza mazingira Tanzania

Imeandikwa na Prisca Libaga- Maelezo

Imechapishwa: 03 Septemba 2016 KAMATI ya Kilimo na Mazingira ya Bunge la Sweden inayoundwa na vyama vya siasa vikubwa vitano, imeanza ziara ya siku sita, kujifunza utunzaji wa mazingira na wanyamapori nchini.

Kamati hiyo yenye wajumbe 14 inayoongozwa na Matrilda Ernkarns na wabunge kutoka vyama vya Social Democratic, Moderate Party, Sweden Democratic, Green na Democratic, walianza ziara nchini jana na leo wamekutana na Mkuu wa Mkoa wa Arusha, Mrisho Gambo wakitaka kufahamu zaidi fursa za uwekezaji pia walitaka kufahamu hali ya maendeleo ya kilimo cha kahawa hapa nchini.
Wabunge hao pia wameongozana na Balozi wa Sweden hapa nchini, Katarina Rangnitt ambapo wakiwa mkoani Arusha, watatembelea makao makuu ya Shirika la Hifadhi za Taifa (TANAPA) na Hifadhi ya Tarangire na shamba la kahawa lililopo USA-River linalofadhiliwa na Shirika la Misaada la Sweden (SIDA) na serikali ya nchi hiyo.
Mkuu wa Mkoa wa Arusha, Gambo aliitaka Sweden kusaidia kutekeleza miradi ya maendeleo katika halmashauri za mkoa huo, hususani katika miradi ya maji, mazingira, nishati, uhifadhi wa wanyamapori na miradi mingine ya kijamii na kiuchumi na kuleta wawekezaji mkoani humo ili wawekeze katika sekta mbalimbali za kiuchumi na kijamii. 
Kamati hiyo pia, inafanya tathimini na kukagua miradi mbalimbali inayofadhiliwa na Serikali ya Sweden nchini Tanzania. Serikali hiyo kwa miaka mingi, imekuwa na ushirikiano wa kimaendeleo na Tanzania, ikiwa ni pamoja na kusaidia utekelezaji wa miradi mikubwa ya umeme ya Kihansi na Mtera.
Kuhusu hali ya kilimo cha kahawa, Katibu Tawala Msaidizi wa Huduma za Kiuchumi na Uzalishaji Mali, Hargenery Chitukuro, ameiambia kamati hiyo kwamba uzalishaji wa zao hilo umekuwa ukishuka kutokana na sababu mbalimbali.
Alitaja sababu zilizochangia kushuka kwa uzalishaji wa zao hilo, kati ya mwaka 2009 na 2014 kuwa ni kuongezeka kwa makazi ya watu katika maeneo ya uzalishaji, kupanda kwa gharama za uzalishaji wa kahawa, mabadiliko ya tabia nchi na kuanguka kwa bei ya zao hilo katika soko ya dunia.


