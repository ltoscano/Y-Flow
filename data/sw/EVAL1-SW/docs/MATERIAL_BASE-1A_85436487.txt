
Telkom Orange yalenga fainali za Kombe la Dunia
TIMU ya Telkom Orange inazidi kudhihirisha ubabe wake kwenye magongo ya kina dada humu nchini pia barani Afrika kwa jumla, jambo linaloashiria bayana kuwa Kenya inayo nafasi nzuri kufuzu kushiriki mashindano ya dunia. 
Vipusa hao chini ya kocha, Jos Openda wamefanya kweli kutwaa taji la Klabu Bingwa Afrika(CCCA) kwa mara ya saba sasa wakiwa na huru kuliweka kabatini kwa maisha baada ya kulibeba mara tatu mfululizo.
Aidha warembo wa Orange wametawazwa malkia wa Ligi Kuu nchini kwa mara ya 17 msimu huu.
Warembo hao chini ya unahodha wake, Besty Omalla mwaka huu walifanikiwa kutimiza azma yao ya kuibuka mabingwa wa Kombe hilo kwenye mashindano yaliyoandaliwa mjini Bulawayo, Zimbabwe.
Kina dada hao kabla ya kuondoka nchini waliahidi kupigana kwa udi na uvumba kusudi kuweka historia ya kutofungwa bao lolote kwenye mashindano hayo, lakini walishindwa kutimiza hilo baada ya klabu za Heartlands ya Nigeria na Ghana Revenue Authority kujitahidi na kuwafunga goli moja kila moja.
Warembo wa Orange walivishwa umalkia wa Afrika baada ya kuzamisha wenyeji Bulawayo Athletics Club (BAC) magoli 3-0 kwenye fainali.
Matarajio ya timu za Kenya, Telkom Orange na Chuo Kikuu cha Strathmore ‘Scorpions’ chini ya kocha, Meshack Senge kupatana kwenye mechi ya fainali yalitumbukia nyongo baada ya wasomi hao kulemewa na makali ya BAC iliyowagaragaza mabao 2-1 kwenye nusu fainali.
Timu ya Orange ilifuzu kwa fainali baada ya kuikandamiza Ghana Revenue Aauthority magoli 2-1 kwenye nusu fainali ya pili kupitia Jacqueline Mwangi na Barbara Simiyu.
Orange ilimaliza mashindano hayo bila kupoteza mchuano wowote, ambapo iliibebesha Twende ya Tanzania kapu la mabao 12-0 kisha kuitandika Sharms ya Misri magoli 7-0.
Ushindi huo umeifanya Orange kutwaa kombe hilo mara tatu mfululizo kwa kuzingatia ililinyakua kwenye mashindano hayo mwaka jana mjini Kampala, Uganda baada ya kulemea mahasidi wao Scorpions kwa mabao 2-0 katika fainali.
Mwaka wa 2012 Orange ilitwaa Kombe hilo kwa kuiponda Customs ya Ghana mabao 4-2 kupitia mipigo ya penalti kufuatia matokeo ya sare goli 1-1. Matamanio ya Scorpions kumaliza nafasi ya pili yaliangukia kushika nafasi ya nne ilipochomwa magoli 6-3 na Ghana Revenue Authority.
Kocha Jos Openda amenukuliwa akisema “bila shaka msimu ujao huenda kikosi chake kikajumuisha sura mpya hasa safu ya mbele (washambulizi) kwenye mikakati ya kukiweka imara


