
Wakazi wavuruga sherehe juu ya usalama
Na HENRY NYARORA
SHEREHE za Jamuhuri Dei katika wilaya ya Nyamira Kaskazini zilitatizika kwa saa kadhaa baada ya wanabiashara na wakazi wa eneo hilo kuandamana kulalamikia kuzorota kwa usalama sehemu hiyo.
Waandamanaji hao, wengi wao wakiwa wanabiashara walitaka maafisa wa polisi wa utawala katika afisi ya naibu wa kamishna wa kaunti ndogo ya Nyamira Kaskazini kuondolewa eneo hilo kwa kile walichosema ni ushirikiano wao na wahalifu.
Walitaja kuvamiwa kwa mwanabiashara mmoja maarufu kwenye soko la Nyamusi Bw Ken Openda na majambazi kuwa ishara ya hali ya juu ya utovu wa usalama.
Wanabiashara hao walishangaa ni kwa nini maafisa wa polisi wa utawala walio eneo hilo walikosa kuitikia nduru za familia ya Bw Openda ilipovamiwa licha ya kituo cha polisi kuwa umbali wa chini ya mita 100. 
Walidai kuwa simu za maafisa hao zilikuwa zimezimwa wakati wa tukio hilo na wenzao kutoka makao makuu ya wilaya walitangulia kufika eneo hilo kabla ya polisi.
Maafisa wa usalama waliitwa kutuliza amani wakati wa maandamano hayo kabla msaidizi wa kamishna wa kaunti ndogo ya Nyamira Kaskazini Bi Pamela Otieno kuwahutubia.


