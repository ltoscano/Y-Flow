
Licha ya fursa kubwa kibiashara, wakulima wa muhogo Mtwara wakosa ‘mwongozo’ Aug 22, 2012

MUHOGO ni zao muhimu katika kuwainua kiuchumi wakulima wa zao hilo. Lakini pia muhogo ni zao ambalo, tofauti na mazao mengine mengi limekuwa na sifa ya kustahimili ukame. Ni zao linaloweza kulimwa na kustawi katika ardhi isiyo na rutuba.

Hizi ni sifa muhimu katika uwekezaji wa kilimo cha muhogo, ni sifa ambazo zinapunguza gharama ya uwekezaji katika kilimo cha zao hilo.

Barani Afrika, muhogo uliingizwa rasmi na wafanyabiashara Wareno waliokuwa wakitoka Brazili katika karne ya 16, ujio wao ulitambulisha mazao ya mahindi na muhogo, mazao ambayo baadaye yalikuwa maarufu kiasi cha kutambuliwa ni mazao rasmi na tegemezi katika kukabili tatizo la chakula barani Afrika.

Hapa Tanzania, Mkoa wa Mtwara ni kati ya mikoa inayolima muhogo. Mkoani Mtwara, kilimo cha muhogo ni kati ya shughuli muhimu kwa baadhi ya wakazi wanaojishughulisha na sekta ya kilimo. Kwao, muhogo ni zao la chakula lakini pia, muhogo ni zao la kibiashara japo si kwa tija inayoridhisha. 

Wakulima hao mkoani Mtwara wanakosa mwongozo unaostahili kuhusu namna gain muhogo unaweza kuinua hali zao za maisha. Wanakabiliwa na changamoto nyingi, licha ya ukweli kwamba, asilimia 75 ya kiwango cha muhogo unaozalishwa nchini ambao ni takriban tani milioni saba, huzalishwa mkoani Mtwara.

Changamoto kubwa kwa wakulima hao wa zao hilo ambalo ni chakula murua chenye msaada mkubwa katika mwili wa binadamu, na hasa kutokana na kuwa na kiwango kikubwa cha wanga (carbohydrates) ni namna ya kuendesha kilimo cha muhogo kwa tija zaidi, ikiwa ni pamoja na namna bora ya kusindika zao hilo.

Usindikaji duni wa zao hilo la muhogo unaofanywa na wakulima hao wa Mtwara umekuwa kikwazo kwao kunufaika zaidi kiuchumi.

Wanashindwa kunufaika na thamani halisi ya juhudi zao katika kilimo cha zao hilo, wangeweza kunufaika zaidi katika soko la kibiashara kama tu, pamoja na mambo mengine, wangeelimishwa kuhusu kilimo cha kitaalamu na usindikaji unaozingatia teknolojia rahisi na sahihi.

Hali hii inathibitishwa na Mratibu wa Kitaifa wa Utafiti wa Muhogo na Mazao Jamii ya Viazi, Dk. Geoffrey Mkamilo. Kwa mujibu wa Dk. Mkamilo, usindikaji hafifu wa muhogo ambao unajumuisha uandaaji mbaya na duni ndiyo sababu kuu kwa wakulima hao kutonufaika ipasavyo na kilimo cha muhogo mkoani Mtwara.

Lakini wakati hali ikiwa hivyo mkoani Mtwara, muhogo ni zao maarufu duniani na tena ni zao lenye kuingiza fedha nyingi za kigeni na hali hii inatokana na umuhimu wa zao hilo katika afya ya mwanadamu.

Kwa mujibu wa taarifa mbalimbali za kitalaamu, ikiwa ni pamoja na taarifa za Shirika la Chakula Duniani (FAO), muhogo ni zao la tatu kwa kuwa na kiwango kikubwa cha wanga katika nchi za ukanda wa joto, yaani nchi za tropiki, ambazo ni pamoja na zilizoko Kusini mwa Jangwa la Sahara, Tanzania ikiwamo.

Muhogo ni chakula tegemezi mno katika nchi zinazoendelea. Inakadiriwa na watalaamu wa masuala ya chakula kwamba takriban watu milioni 500 duniani hutegemea zao hilo kama chakula kikuu.

Kitakwimu, Nigeria ndiyo inayoongoza kwa kuzalisha kiwango kikubwa cha muhogo duniani, japo licha ya hali hiyo Nigeria si nchi inayoongoza kwa usafirishaji na uuzaji wa muhogo nje ya nchi hiyo.

Hata hivyo, ingawa muhogo ni zao lenye wanga wa kutosha ambao ni muhimu kwa afya ya binadamu lakini pia ni chakula chenye kiwango kidogo mno cha protini, tofauti na mazao mengine kama maharage.

Watalamu wanashauri kwamba muhogo unahitaji maandalizi makini kwa sababu wakati mwingine unaweza kusababisha madhara kiafya.

Wanashauri muhogo ni lazima uandaliwe vizuri kabla ya kutumika kama chakula, ikiwa ni pamoja na usindikaji wake. Ni ushauri wa aina hii ambao unapaswa kutekelezwa kwa wakulima wa muhogo Mtwara, ili kuongeza thamani ya zao hilo.

Ushahidi wa wakulima hao kuhitaji utekelezaji wa ushauri huo unathibitishwa na Dk. Mkamilo anaposema; “Ingawa Mkoa wa Mtwara unakadiriwa kuzalisha asilimia 28 ya muhogo nchini, lakini bado kiwango hicho kinachozalishwa hakimnufaishi mkulima wa Mtwara kutokana na changamoto nyingi zinazoukabili mfumo mzima wa uzalishaji na usindikaji wa zao hilo.”

Anaendelea kusema; “Jambo linalowarudisha nyuma wakulima wa zao hili la muhogo Mtwara ni kutokwenda sambamba na kasi ya uzalishaji bora wa zao hilo na hasa kutokana na vikwazo mbalimbali vinavyowakabili, hususan katika uzalishaji wa muhogo ulio bora na wenye kiwango kinachotakiwa.

Mtaalamu huyo anasema; “Wakulima wamebaki kuwa masikini wakati zao hilo lingeweza kuwakwamua kutoka katika umasikini uliokithiri.”

Lakini kwa nini muhogo unaweza kuwakwamua kiuchumi wakulima hao? Sababu ni nyingi lakini baadhi ni hali halisi ya uzalishaji na biashara ya muhogo duniani.

Kwa mfano, uzalishaji wa muhogo duniani unakadiriwa kuwa tani milioni 184, kwa mwaka 2002, kiwango ambacho baadaye kiliongezeka hadi kufikia tani milioni 230 mwaka 2008, takwimu hizi ni kwa mujibu wa Shirika la Chakula Duniani (FAO).

Tafsiri ya hali hii ni kwamba, kwa kadiri kiwango cha uzalishaji wa muhogo kinavyoongezeka, ndivyo mchango wa zao hilo kibiashara unavyotanuka kwa kuzingatia ukweli kwamba, mahitaji ya chakula duniani yamekuwa yakiongezeka kutokana na tishio la mabadiliko ya hali ya hewa.

Mtwara na Tanzania kwa ujumla, inaweza kuingia kwenye orodha ya nchi zinazonufaika kiuchumi kutokana na kilimo cha muhogo, kwa sababu hali halisi inaonesha kuwa, katika uzalishaji kwa mwaka 2002, kiwango kikubwa cha muhogo kilizalishwa barani Afrika, Asia na Latin America.

Katika Afrika kwa mwaka huo wa 2002, tani milioni 99.1 zilizalishwa. Kwa kuzingatia taswira hii ya kibiashara katika uzalishaji muhogo ni kwa nini Tanzania, na hasa kupitia kwa wakulima wa Mtwara isiingie katika kampeni maalumu ya kuinua kasi ya kilimo cha muhogo?
Inawezekana kabisa, Tanzania na hasa Mtwara itakapoingia kwa nguvu katika kilimo cha muhogo inaweza kusaidia Afrika kuwa mbele ya Bara la Asia ambalo kwa mwaka huo wa 2002, lilizalisha tani milioni 51.5 wakati tani milioni 33.2 zilizalishwa huko Latin America na Caribbean.

Kwa kuzingatia hali ya hewa, Tanzania kupitia mikoa yake kama Mtwara inaweza kuchuana na Nigeria, nchi inayoongoza duniani kwa uzalishaji wa muhogo ingawa kiwango hicho kinachozalishwa sehemu kubwa kinatumika ndani ya nchi hiyo na si kusafirishwa nje ya nchi.

Hata hivyo, kwa namna fulani takwimu za FAO zinaonesha kuwa nchi ya Thailand ndiyo inayoongoza kwa kuuza nje (ya nchi hiyo) muhogo uliokaushwa, na takwimu hizo zikionesha kuwa asilimia 77 ya muhogo uliouzwa kwa mwaka 2005 ni kutoka nchini humo.

Hali ya hewa inaruhusu Tanzania kuingia kwenye ushindani wa uzalishaji muhogo, wakulima wapo na uzoefu wa awali japo si wa kitaalamu wanao. Huu ni wakati wa kuwainua, kuwaondoa katika kilimo cha kujikimu hadi kilimo cha kibiashara.
Ardhi ipo, wakulima wapo, unahitajika mwongozo maalumu ili kufikia azma hiyo.

Tunahitaji kuinua wakulima wa zao la muhogo mkoani Mtwara na maeneo mengine nchini ili tuchuane kuwania rekodi si tu ya Thailand, lakini hata rekodi za nchi nyingine zilizopata kuongoza katika uuzaji wa muhogo nje kama Vietnam, ikiwa imewahi kuweka rekodi ya kuuza asilimia 13.6 ya mahitaji duniani, ikifuatiwa na Indonesia (asilimia 5.8) na Costa Rica asilimia 2.1.


