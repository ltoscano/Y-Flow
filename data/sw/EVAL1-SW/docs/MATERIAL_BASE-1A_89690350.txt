
Wanene wanatumbua pamoja, wembamba wanatumbuana Nov 15, 2012

Kwa Waziri wa Mikiki na Makeke, Uzitoni Street, Bongo.

Mpenzi wangu, VIPI hali yako huko wewe uliye mbali na macho yangu? Mimi bado nang’aa kutokana na wewe kuja hapa mara moja lakini nimeamua kukuita Frank TANESCO.
Unajua kwa nini?

Si unadai kwamba uko daima wakati haupo na nikikuambia unanipa mapenzi kwa mgao unakasirika na kusema kwamba huelewi matatizo yaliyopo, si mgao ni hitilafu ndogondogo ya hapa na pale. Hitilafu ndogo? Wakati upo ni raha tupu lakini ukishakosekana mambo mengi sana yanaharibika na unapodai kwamba upo wakati haupo, mara nyingine sikuelewi mpenzi. Lini ‘mgao’ wetu utakwisha jamani? Na usiniambie kwamba mgao wa mapenzi haupo wakati nasota gizani.

Usinielewe vibaya mpenzi. Tatizo la mapenzi ni kwamba kadri unavyoyapata unataka zaidi, maana ukishazoea mwanga wa raha yake, giza la kuikosa linakuwa totoro zaidi. Kwa hiyo njoo tena mpenzi … na tena … na tena … na tena. Tehe tehe tehe.

Lakini bora hata sisi maana tumetengana kijiografia tu. Tuko mbali kimwili lakini kimoyo na kiakili tuko karibu kabisa au vipi! Sasa nazidi kushangaa chuki na hamu ya kudhuru wengine vinavyozidi kushamiri miongoni mwetu. Mpaka hata shule, mpaka vijijini, kila mahali.

Mama kaniandikia kwamba juzi alijaribu kutoa wazo kwenye mkutano wa kijiji akakasirikiwa na viongozi wote eti yeye ‘CHADEMA’. Mtu yeyote anayetaka kujua mapato na matumizi ya kijiji, ‘CHADEMA’! Mtu anayetoa wazo mbadala ‘CHADEMA’!
Mwisho hata kwenye nyumba mama akitaka kujiunga na VICOBA mume wake atamwita
‘CHADEMA’ au Firimasoni’! Au nimekosea mpenzi? 

Mbaya zaidi sasa ni haya masuala ya dini. Hata kwenye shule! Hata kwenye uongozi wa vikundi! Juzi walikuja watu wa bodi ya shule hizo za ukata kule kwa Bosi. Kwa kweli Bosi alishangaa kuonana nao na kutaka kujitetea hata kabla ya mashtaka.

‘Wazee wenzangu kulikoni? Usiniambie kwamba kuna uhaba wa walimu. Ni tatizo la nchi nzima.’

Mwenyekiti wa bodi alicheka kwa uchungu.

‘Usiwe na wasiwasi mheshimiwa, tumeshakata tamaa juu ya hayo. Tunajua hakuna walimu, hakuna vitabu, hakuna zana za elimu …’

‘Siyo hivyo.’

‘Ndivyo mheshimiwa. Tunajua sisi watu wa ngazi ya kata tumeachiwa majukumu yote kama mtu ambaye anapewa zawadi ya gari mkweche. Akilalamika, anaambiwa hana shukrani maana gari ndilo suluhisho la usafiri. Lakini haiwaki bila kusukumwa, kufunga breki ni kwa kudura za Mwenyezi Mungu, milango yote ina kutu ya kuleta pepopunda na matairi ni kipara kabisa. Bila kuhangaika kuleta matengenezo mwenyewe, gari halitatembea na wewe uliyepewa zawadi utalaumiwa na yuleyule aliyekupatia, eti umekosa fadhila, mzembe, mvivu na kadhalika.’

Lo, hapo mpenzi nilitaka kukimbilia jikoni maana Bosi hajazoea kupewa maneno makalimakali kama haya. Amezoea watu wa kujipendekeza kwake tu na misifa kibao. Niliona rangi yake ikizidi kubadilika hivyo nilitarajia mlipuko wakati wowote.

‘Hivi wewe umekuja hapa kudhihaki mipango ya serikali au …’

Mwenyekiti akajitambua. Akaangaliana na wenzake.

‘Hapana mheshimiwa. Nilikuwa naeleza tu kwamba sisi wenyewe tunafanya tuwezalo kufanya shule yetu ifane. Tunachangishana angalau tupate vijana waliomaliza Kidato cha Sita watusaidie hapa na pale. Tunawabembeleza wengine wachangie vitabu. Hata kama ni kazi ya serikali, potelea mbali. Hatukuja kwa kazi hiyo.’

Bosi alimwangalia kwa jicho la kumkata vipandevipande lakini aliendelea.

‘Tatizo letu ni mgawanyiko katika shule.’

‘Mgawanyiko?’

‘Ndiyo. Yaani sisi tokea zamani tunapomchagua kiongozi kwetu, tunaangalia maadili yake, na uwezo wake wa kuchochea maendeleo katika jamii yetu. Lakini sasa watu wameanza kuangalia dini ya mtu tu. Hatuangalii uwezo wa mtu, tunaangalia amevaa kofia au mkufu wa namna gani.’

Bosi alianza kusikiliza kwa makini zaidi.

‘Mna maana gani?’

‘Yaani siku hizi dini inatawala. Tuliwahi kukuambia lakini nadhani hukusikia.
Huko kwetu watu hawawezi kutumia kabila kwa sababu sisi sote ni kabila moja lakini anayetaka cheo anaona njia rahisi ni kutumia dini ili watu wa dini yake wamfuate tu bila kuangalia kitu kingine’.

‘Lo, hii hatari.’

‘Sasa sumu yao imeingia katika shule pia. Juzi kidogo vijana watumbuane wenyewe kwa wenyewe kisa hao wanataka wa dini yao na wale wanataka wa dini yao tu. Ikabidi tuite polisi waje kuwatuliza lakini bado hali si shwari hata kidogo.’ 

Bosi alitingisha kichwa.

‘Mbona mimi nilipokuwa shuleni, waislamu na wakristo tulishirikiana kila kitu.
Hata wakati wa mwezi mtukufu wakristo wengine walifunga ili kuwaunga mkono wenzao. Na katika sikukuu za Krismasi na Pasaka, Waislamu walialikwa, tena walikuja na kunukuu aya za Biblia wakati sikukuu za Iddi, Wakristo nao walialikwa wakaja na aya za Korani.’

‘Samahani mheshimiwa, hizo ni enzi zako. Hata sisi tulifaidi enzi zile maana kweli uongozi ulihimiza umoja, ulihimiza watu wafuate dini zao kwa vitendo lakini si hivyo sasa. Tatizo hili lilianza kama gugu moja hapa na pale lakini kwa kuwa magugu hayakung’olewa mapema yamesambaa kila mahali. Sasa inabidi kutafuta dawa ya nguvu kweli kuondoa magugu.’

‘Si uwafukuze wanafunzi wote wanaoonyesha upumbavu huo.’

‘Tumefanya hivyo lakini hii ni sawa na kupalilia juujuu tu maana wengine watachukua nafasi zao. Dawa ya mambo hayo iko kwako na kwa waheshimiwa wenzio.’

‘Una maana gani?’

‘Nina maana kwamba watu wenye uchu wa madaraka wameleta yote hayo. Huko juu mnakula pamoja …’

‘Ohoo mmeanza.’

Mwenyekiti alicheka. Nilishangaa Bosi alivyokuwa laini kwake, bila shaka walisoma pamoja.

‘Mheshimiwa mbona hivyo, simaanishi ulaji ule haramu. Mnakaa pamoja, mnasherehekea pamoja, mnahudhuria harusi na mazishi ya wenzenu bila kujali dini wala nini lakini mkija kwetu mnasisitiza tofauti zetu ili tuone tofauti ya jirani badala ya kuelewa kwamba maisha ya kiongozi na maisha yetu ni tofauti kabisa. Tutumbuane wenyewe kwa wenyewe.’

Kwa mara nyingine nilitarajia Bosi atakasirika lakini akabaki kucheka.

‘Lo, sisi kwa kulalamika hatujambo. Badala ya kuhangaika wenyewe kuleta maendeleo, kazi kuwalalamikia wakubwa tu.’

Mwenyekiti alijaribu kucheka pia bila mafanikio sana.

‘Yaleyale ya kupewa mkweche. Lakini nakuambia mheshimiwa, Waingereza walisema ‘ukipanda upepo utavuna kimbunga. Nyinyi mmepanda upepo na kimbunga kimeshaanza. Hadi viongozi wa juu kwa pamoja walaani kitendo chochote cha kupendelea au kuogopa dini hii au ile, au kitendo chochote cha kusambaza chuki baina ya watu wa dini mbalimbali, mambo yatakuwa mabaya sana. Mimba ya chuki huzaa mauaji ya mimbari.’

Bosi alionekana kuchoka. Nadhani alitaka kubugia wiski yake lakini kutokana na ubahili wake hakutaka kuwakaribisha wageni.

‘Haya asante nimewasikia. Nitashughulikia.’

Wageni wakaondoka lakini ilikuwa wazi hawakuridhika. Wanaenda kuzima moto huko kwao wakati wengine wanazidi kutia kiberiti huko juu. Wapi na wapi mpenzi.

Kwa hiyo, TANESCO wangu wa maisha, lini tena utaleta mgao.

Akupendaye daima Hidaya.


