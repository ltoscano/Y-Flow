
NI MUHIMU WANAMICHEZO KUTUMIA VIKINGA MAJERAHA
Mwanadamu anayeshiriki michezo mara kwa mara yuko katika hatari ya kupata majeraha ya mwilini ikiwamo kuvunjika mifupa hadi mwili, kuteguka, majeraha ya tishu laini na majeraha ya kichwa.
Mwanamichezo anaweza kupata majeraha haya wakati anapokuwa anafanya mazoezi na anaposhiriki mashindano ya mchezo huo na hatimaye hujeruhiwa kama ajali ya mchezoni.
Wanasayansi wa tiba za michezo kwa kushirikiana na wabunifu wa vifaa vya michezo walibuni vifaa ambavyo hujulikana kama vikinga majeraha ya mwilini kwa mwanamichezo.
Vifaa hivyo vimebuniwa kwa ajili ya kumvisha mchezaji maeneo ya mwili ambayo yako katika hatari ya kupata majeraha ya mara kwa mara kwa urahisi.
Vifaa hivyo vilibuniwa kutokana na aina ya mchezo na aina ya majeraha yanayojitokeza mara kwa mara katika maeneo mbalimbali mwilini.
Vikinga majeraha kwa wanamichezo ni pamoja na kofia za kichwani kwa wachezaji wa Rugby, ngumi na waendesha baiskeli, viatu maalumu vya michezo kuendana na mchezo husika na gozi maalum za mapajani na tumboni.
Vifaa vingine ni kikinga ugoko kwa wanasoka, kikinga meno kwa wacheza ngumi na kikinga magoti hasa wachezaji wa kikapu na miwani maalum kuzuia majeraha ya macho.
Vikinga majeraha huweza kutumiwa na mwanamichezo kabla ya kupata majeraha ama baada ya kupata majeraha. Mfano ni kifaa anachovikwa kichwani aliyekuwa golikipa wa klabu ya Chelsea, Peter Check. Kifaa kile alivikwa na wataalamu wa tiba za michezo baada ya kupata majeraha mabaya ya kichwani, anaendelea kuvaa kifaa kile ili kumkinga asipate tena majeraha hayo na pia kupunguza makali ya jeraha endapo atakumbwa na ajali nyingine ya kichwani.
Wanasoka wanapata majeraha katika maeneo ya ugoko (shin bone) kwa sababu eneo hilo lina mfupa ambao haujafunikwa na misuli mikubwa.
Eneo hili la mbele chini ya goti limefunikwa na ngozi pamoja tishu laini, hivyo hatari ya kupata maumivu na majeraha kirahisi ni kubwa.
Wabunifu wamekuwa wakikifanyia uboreshaji kikinga ugoko yaani shin guard ili kuongeza ufanisi wake katika kuzuia maumivu na majeraha ya eneo hili pale unapochezewa faulo.
Ni muhimu kwa mwanasoka kukitumia kwani kina mkinga kupata nyufa na kuvunjika kwa mfupa wa ugoko kirahisi pamoja na majeraha ya tishu laini.
Umuhimu wa vikinga majeraha unathibitishwa pia na ubunifu wa viatu vya michezo ambavyo navyo vimebuniwa ili kumkinga mwanamichezo na majeraha ya kifundo cha mguu na vifupa vya mguuni.
Miaka ya nyuma wataalamu wa tiba za wanamichezo waligundua uwapo wa majeraha ya visigino kwa wanasoka kutokana na njumu zake kuwa ndefu na huku ikiwa na vitundu vya kupitisha eneo la kati kati. 


