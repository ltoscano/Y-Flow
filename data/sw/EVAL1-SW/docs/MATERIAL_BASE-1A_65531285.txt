Sitagombea uenyekiti CHADEMA – Mwigamba
Oct 31, 2013

MWENYEKITI wa Chama cha Demokrasia na Maendeleo (CHADEMA) mkoani Arusha aliyesimamishwa wadhifa huo, Samson Mwigamba, amesema hana mpango wa kugombea uenyekiti wa taifa wa chama hicho. 
Maelezo hayo ya Mwigamba yanakuja huku kukiwa na mvutano kati yake na viongozi wa juu wa chama hicho, mvutano ambao, pamoja na mambo mengine, unatajwa kuhusishwa na mbio za kuwania uenyekiti wa CHADEMA ngazi ya taifa, kutokana na uongozi wa sasa kumaliza muda wake, ikitarajiwa kuweza kuitishwa kwa uchaguzi mkuu wa chama hicho, kabla ya mwisho wa mwaka huu.
Alipoulizwa na mwandishi wetu kama ukosoaji anaofanya dhidi ya mwenendo wa baadhi ya viongozi wake wa kitaifa unalenga kumpa nguvu ya kuwania uenyekiti wa CHADEMA taifa, Mwigamba alijibu akisema; “Ndugu yangu, sikuwahi kuwaza kugombea uenyekiti wa CHADEMA taifa na hadi sasa sina mpango huo kabisa.”
Mwigamba amejikuta akiingia katika mgogoro ulioibuka ndani ya CHADEMA mkoani Arusha baada ya kompyuta yake ndogo (Laptop) kukutwa na taarifa nyeti zinazotajwa kuweza kuhatarisha usalama wa chama hicho.
Mwigamba ambaye amekuwa Mwenyekiti wa CHADEMA Mkoa wa Arusha tangu mwaka 2010, pia amewahi kuwa mhasibu wa chama hicho ngazi ya taifa kwa kipindi kifupi mwaka 2011 na kwa sasa, amekuwa akitoa madai ya matumizi mbaya ya fedha ndani ya CHADEMA, madai ambayo yamekuwa yakijirudia kila unapoitishwa uchaguzi mkuu wa CHADEMA.
Madai kama hayo yalipata kuibuka wakati chama hicho kilipokuwa katika uchaguzi mkuu uliopita, uliomwingiza Freeman Mbowe madarakani kwa nafasi ya Mwenyekiti. Katika kipindi cha kuelekea uchaguzi huo, aliyekuwa Makamu Mwenyekiti wa CHADEMA, marehemu Chacha Wangwe, alikuwa akidai kuwapo kwa matumizi mabaya ya ruzuku ya chama hicho akitaka igawanywe katika ngazi za wilaya nchini ili kukijenga chama hicho.
Hata hivyo, kwa upande mwingine madai hayo yamekuwa yakikanushwa na uongozi wa kitaifa wa CHADEMA kwa nyakati tofauti.
Vurugu za Arusha
Taarifa zilizofikia Raia Mwema Jumatatu wiki hii zinaeleza kuwa baada ya kutokea vurugu katika kikao cha Baraza la Uongozi la Kanda ya Kaskazini Jumamosi iliyopita, huenda mgogoro huo ukapanuka zaidi na kuwahusisha viongozi wengine wa ngazi ya juu wenye ushawishi mkubwa ndani na nje ya chama.
“Kama nyaraka tulizokamata zitathibitishwa zaidi, kunaweza kutokea kwa kishindo na mgogoro ambao unaweza kukigharimu chama chetu maana mtandao huu wa kuhujumu chama ni mkubwa na unahusisha baadhi ya viongozi na makada maarufu”alisema mmoja wa viongozi wa CHADEMA anayetajwa kutomuunga mkono Mwigamba.
Lakini akizungumza na Raia Mwema kuhusu taarifa hizo, Katibu wa CHADEMA Kanda ya Kaskazini, Amani Golugwa alisema; “Kwanza ni mapema kuzungumzia kuhusu njama hizo kwa sababu zinahusisha mtandao wa watu wengi, hivyo tupeni muda zaidi ili chama kiandae taarifa baada ya kujiridhisha na kila jambo.”
Kauli ya Golugwa inaungwa mkono na mmoja wa Wakurugenzi wa chama hicho, John Mrema, ambaye anadai Mwigamba atakuwa anatumiwa na kikundi cha watu wenye nia mbaya na chama hicho.
Mwigamba atoa tamko
Tayari Mwigamba ameeleza nia yake ya kutojiondoa katika chama hicho, huku akikiri kupata kuandika kuhusu udhaifu wa kiuongozi ndani ya chama hicho katika mtandao wa JamiiForums.
Katika maelezo yake anasema; “Ni kweli nimekuwa nikitoa mawazo yangu kuhusu baadhi ya viongozi wa chama katika mitandao ya kijamii, lakini nimekuwa nikifanya hivyo si kama Mwenyekiti wa Mkoa bali kama Samson Mwigamba.”


