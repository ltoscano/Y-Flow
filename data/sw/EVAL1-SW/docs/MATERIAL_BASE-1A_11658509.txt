
Wakazi Dar wavutana na watendaji May 31, 2012

UJENZI wa vituo vya kuuza nishati ya mafuta jijini Dar es Salaam, umezua utata kati ya wakazi wa maeneo kunakojengwa vituo hivyo, wamiliki wa vituo husika na mamlaka za serikali kwa upande mwingine, Raia Mwema, imethibitisha.
Kwa mujibu wa uchunguzi wa muda mrefu wa gazeti hili, katika baadhi ya maeneo Dar es Salaam, vituo vimedaiwa kujengwa katika maeneo ya wazi na hatimaye kuzua mzozo. Kati ya maeneo hayo ni pamoja na wilayani Temeke, mtaa wa Liganga.
Mgogoro katika eneo hilo umedumu kwa takriban miaka 14 sasa, ukiibuka na kupoa kwa nyakati tofauti. Novemba 13, mwaka 1995, wakazi wa mtaa huo walimwandikia barua Mkurugenzi wa Jiji la Dar es Salaam kuelezea uvamizi wa eneo hilo walilodai kuwa la wazi.
Katika barua hiyo walilalamika uvamizi huo unaathari mazingira na kupendekeza wavamizi waondolewe kwa madai kuwa hilo ni eneo la wazi kwa mujibu wa ramani ya Jiji la Dar es Salaam. 
Katika hali inayoonyesha kuendelea kutumika kinyume cha malengo kwa eneo hilo, wakazi hao Septemba 6, mwaka 1997 walimwandikia tena barua Mkurugenzi wa Halmashauri ya Jiji la Dar es Salaam, kanda ya Temeke, wakiomba kusitishwa mpango wa kugawa eneo hilo la wazi la mtaa wa Liganga kwa wafanyabisahra ndogo ndogo,maarufu kama wamachinga, pamoja na mama lishe.
Barua hiyo ni sehemu ya uamuzi wa mkutano wa wakazi huo uliotishwa na aliyekuwa Mwenyekiti wa serikali ya mtaa huo, kikiwa ni kikao cha dharura kilichohusisha si wakazi wa mtaa huo pekee bali wakazi wote wa Kata ya Miburani,ambako ndipo ulipo mtaa huo.
Nakala ya barua hiyo ilifikishwa kwa Mwenyekiti wa iliyokuwa Tume ya Jiji, Makamu wa Rais Dk. Omary Ali Juma, Mwenyekiti wa Tume ya Mazingira, Reginald Mengi, Mwanasheria wa Tume ya Jiji na Mkuu wa Wilaya ya Temeke.
Katika barua hiyo, wakazi hao waliambatanisha ushahidi wa fomu ya maombi iliyojazwa na mwananchi mmoja kwa jina la Salim S. Jabey, wa sanduku la posta 46668, Dar es Salaam akiishi katika nyumba namba 21, Mtaa wa Liganga, Kata ya Miburani, Temeke.
Katika fomu hiyo mali ya Tume ya Jiji la Dar es Salaam ipo sehemu inayotaka mwombaji ajaze kuwa eneo analoomba linamilikiwa na nani kati ya wamiliki hawa. mosi, msajili au Shirika la Nyumba la Taifa, pili; mtu binadfsi na tatu ni eneo la wazi na kwamba mwombaji anatakiwa kutia alama ya x kwa mmiliki wa eneo husika ambapo kwenye fomu hiyo alama hiyo iliwekwa kwenye eneo la wazi.
Fomu hiyo ya Jiji namba N.K. Na.2/0668, ilijazwa Sptemba 5, mwaka 1997 na mwombaji huyo kutia saini yake gazeti hili limefanikiwa kupata nakala ya fomu hiyo katika uchunguzi wake wa suala hilo. Gazeti hili pia limepata nakala ya orodha ya waliohudhiria mkutano huo wa wakazi 23 pamoja na namba za nyumba wanazoishi.

Hata hivyo, baada ya juhudi hizo za kuokoa eneo hilo la wazi kuendelea mara kwa mara, mwanzoni mwa mwaka 1999 eneo hilo lilidaiwa na wakazi hao kuwa limeuzwa kwa mfanyabiashara mmoja, hatua iliyowalazimu wakazi hao kumwandikia barua Waziri wa Ardhi, Nyumba na Maendeleo ya Mijini (kwa wakati huo).
"Sisi wakazi wa Temeke mwisho mtaa wa Liganga, kwa masikitiko makubwa tumeamua kwa mara nyingine tena kuleta malalamiko yetu kwako juu ya mpango wa Jiji kugawa/ kuuza eneo la wazi kwa mfanyabiashara mmoja kinyume cha utaratibu wa kuyatunza maeneo ya wazi.
"Karibu nusu ya eneo lote la wazi la Temeke mwisho limezungushwa ukuta na mfanyabiashara huyo ambaye naye anategemea kuuza eneo hilo kwa kampuni fulani ya mafuta, ili ijenge kituo cha mafuta bila kuzingatia athari kwa wananchi wenye nyumba jirani sana na eneo hili," inasomeka sehemu ya barua hiyo ya 1999 ambayo gazeti hili ninayo nakala na kuongeza kuwa;
"Kuhusiana na suala hili, tulimfahamisha Mkuu wa Wilaya kuhusu ujenzi huu Februari 9, 1999 na alitujibu; ujenzi huo umesimamishwa na serikali ili kuangalia upya utaratibu uliotumika kugawa eneo hilo la wazi kwa mtu huyo." Walimwomba Waziri aingilie kati mgogoro huo kwa kuzuia ujenzi na kushauri tume ya jiji iendeleze eneo hilo kama bustani ya mapumziko.
Mapendekezo mengine ya wananchi hao wamemuomba Waziri kwamba: "Utusaidie ili tuelewe kwa nini mfanyabiashara huyu amebomoa kituo cha Polisi kilichojengwa kwa nguvu za wananchi na kukihamisha." Nakala ya barua hiyo ambayo Raia Mwema imeipata ilitumwa pia kwa Makamu wa Rais, Waziri Mkuu, Mwenyekiti wa Tume ya Jiji, Mkuu wa Mkoa wa Dar es Salaam, Mkuu wa Wilaya ya Temeke na Ofisa Ardhi Kanda ya Temeke.
Kutokana na barua hiyo kwa Waziri, Waziri aliandika barua yenye kumbukumbu namba LD/4670/248 kwenda kwa Mwenyekiti wa Tume ya Jiji, Machi 15, 1999 ikiwa na kichwa cha habari "kuuzwa kwa eneo la wazi Temeke mwisho."
"Rejea pia mazungumzo yako na Katibu Mkuu wa Wizara ya Ardhi. Utakumbuka kwamba kuliuwa na mgogoro wa mua mrefu kwenye kiwanja hicho ambacho kwa miaka mingi kilikuwa ki wazi. Tumepokea tena malalamiko kwa wakazi wa Mtaa wa Liganga wakitoa maelezo kwamba kuna ujenzi unaendelea katika kiwanja hiki.
Ujenzi huu ni wa uzio na mjenzi amevunja kituo kidogo cha polisi kilichojengwa na wananchi wa eneo hili.
Tunapenda tupate maelezo sahihi ya kuwapa wananchi hao wa Mtaa wa Liganga," inasomeka barua hiyo iliyosainiwa na T. Nyangi, Kamishna wa Ardhi kwa niaba ya Waziri wa Ardhi na nakala kwenda kwa Ofisa Ardhi Kanda ya Temeke.
Lakini kabla ya hapo, Tume ya Jiji kupitia kwa Kamishna wa Mipango Miji wa Jiji aliyetajwa kuwa ni R.S Ndunguru katika barua ya Februari 26, mwaka 1999 aliyoandika kwenda kwa Mkuu wa Idara ya Mipangomiji, Kanda ya Temeke ikiwa na kumbukumbu namba DCC/0.15/14Vol.111/11, ikiwa na kichwa cha habari; kuondolewa ukuta na majengo yaliyopo kwenye eneo la wazi Mtaa wa Liganga Temeke, barua hiyo inaagiza kufanyika uchunguzi ili kurekebisha kasoro zilizopo na kurejesha taarifa ya utekelezaji.
Kwa sasa eneo hili limebaki likiwa limezungushia ukuta wa mabati na kituo cha mafuta kikijengwa ndani ya uzio huo na wakati huo huo wakazi hao wakiendelea kufuatilia ili kujua hatima yake.
Baada ya kufanyia uchunguzi wa muda mrefu wa suala hillo, gazeti hili lililazimika kufuatilia zaidi suala hili kwa Mkurugenzi wa Manispaa ya Temeke, Dar es Salaam, Waziri wa Tawala za Mikoa na Serikali za Mitaa, Celina Kombani pamoja na kupata maoni ya Waziri wa Ardhi, Nyumba na Maendeleo ya Makazi wa sasa kuhusu kauli yake kwa maeneo ya wazi kwa ujumla nchini. Lakini pia Mamlaka ya utoaji leseni wa ujenzi wa vituo vya mafuta wametoa tamko kuhusu ujenzi huo.
Mkurugenzi wa Manispaa ya Temeke, Stephen Kongwa, anazungumzia suala hilo kwa kusema; "Ni kweli kuna huo mgogoro lakini awali hapakuwa na taarifa za wazi kuwa eneo hilo lilikuwa likimilikiwa na mtu binafsi. Hata ofisi ya Manispaa kwa kushirikana na viongozi wa kata ya Miburani tuliamua kujenga ofisi ya mtendaji wa kata ya Miburani mwaka huu wa fedha. Lakini baada ya ujenzi alijitokeza mmiliki wa eneo hilo," anasema mkurugenzi huyo na kuongeza kuwa;
"Mmiliki huyo anaitwa Islam Haji Islam na alikuja ofisini kwetu kulalamika akiwa na vielelezo vya umiliki wa eneo hilo ambavyo ni pamoja na hati za serikali. Tulilazimika kufanya utafiti zaidi kwa kutafuta kumbukumbu za eneo hilo na kubaini kuwa hilo halikuwa eneo la wazi bali lilikuwa likimilikiwa na mfanyabiashara huyo lakini halikuendelezwa kwa muda." Alisema walibaini kuwa eneo hilo lenye mgogoro ni lenye namba 176 kitalu G, Temeke na kwamba mfanyabiashara huyo alimilikishwa tangu mwaka 1986 kwa hati ambayo ni mali ya serikali na alilazimika kushitaki mahakamani akitaka Jiji kutomsumbua kuhusu eneo hilo na Mahakama ilitoa hukumu ya kutombughudhi.
Alipoulizwa kuhusu uamuzi utaotoa suluhu kati ya wananchi na mfanyabiashara huyo ili kuzuia uwezekano wa kutokea vitendo vya uvunjifu wa amani alisema njia mojawapo ni kutengua miliki ya hati hiyo hatua ambayo hufanywa kwa taratibu rasmi za kisheria lakini akisisitiza kwa sasa lazima mmiliki huyo aheshimiwe.
Lakini kwa upande wake, Waziri wa Tawala za Mikoa na Serikali za Mitaa (TAMISEMI) alipoulizwa kuhusu mgogoro huo akiwa ofisini kwake mjini Dodoma alieleza kuwa bado ni suala ambalo liko chini ya uwezo wa kutatuliwa na uongozi wa Manispaa ya Temeke na hasa mkurugenzi na kwamba Wizara haijaingilia suala hilo kwa sasa kwa kuwa hakuna rufaa iliyokatwa kwake na manispaa kuonyesha kwamba imeshindwa kupata ufumbuzi.
Hata hivyo, kuhusu ujenzi wa kituo cha mafuta kwenye eneo hilo, Mamlaka ya Udhibiti wa Nishati na Maji nchini (EWURA) kupitia barua yake yenye kumbukumbu namba EWURA/33/2/30/2 ya Septemba 4,mwaka huu kwenda kwa wakazi hao wa Liganga na nakala kwa Mkurugenzi Mtendaji wa Wilaya ya Temeke, inaeleza kutotoa leseni ya ujenzi wa kituo cha mafuta eneo hilo.
Barua hiyo yenye kichwa cha habari; Malalamiko yenu juu ya matumizi ya eneo la wazi mtaa wa Liganga, ikiwa imesainiwa na Muna Mahanyu kwa niaba ya Mkurugenzi Mkuu wa EWURA, inaeleza; "Tunakiri kupokea malalamiko yenu kuhusiana na matumizi ya eneo hilo yakiwa yameambatanishwa na nakala ya barua mbalimbali zikiwemo za kwenda kwa Waziri wa Ardhi, Nyumba na Makazi na Rais wa Jamhuri ya Muungano wa Tanzania.Tunapenda kukufahamisheni kwamba EWURA haijapokea maombi ya leseni ya biasharaya mafuta kwa eneo tajwa." Gazeti hili lilizungumza na wawakilishi wa wakazi hao ambao wameeleza kutoridhishwa na mwenendo wa utatuzi wa suala hilo na kusisitiza kuwa hawataka kata tamaa.

Tukio hilo linafanana na la wakazi wa Mtaa wa Kimara-Baruti na mwekezaji wa kituo cha mafuta cha Bahama Mama.
Wakazi hao wameandika barua yenye kumbukumbu namba KMT/01/114/09, ya Novemba 2, mwaka huu, wakieleza kituo hicho kimejengwa kwenye makazi yao na ni hatari na tayari mkurugenzi ametuma watalaamu lakini hakuna kilichofanyika.
“Kwenye eneo hilo kuna kaya 275, nyumba za ibada, hospitali na shule, ofisi ya serikali ya mtaa na kata, mtaalamu wa milipuko ametuthibitishia kuwa mlipuko utapotokea moto unaweza kusambaa kati ya kilomita tatu hadi tano,” inaeleza sehemu ya barua hiyo ambayo nakala zimepelekwa kwa Mkuu wa Wilaya Kinondoni, Waziri wa TAMISEMI, EWURA na Tume ya Maadili ya Viongozi.


