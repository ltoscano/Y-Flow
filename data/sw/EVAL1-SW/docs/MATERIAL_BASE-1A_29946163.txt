
Makundi ya akina mama yapata ufadhili
Na SAMUEL KAZUNGU
VIONGOZI wa wanawake katika kaunti ya Kilifi wamewataka wenzao walioko katika maeneo ya mashinani kuanzisha makundi ili kunufaika na fedha za hazina ya akina mama.
Akiongea wakati wa kutoa hundi ya Sh628,000 kusaidia makundi manne ya wanawake, mwakilishi maalum wa wadi Elizabeth Muthoka alisema akina mama wakisaidiwa watachangia pakubwa katika ustawi.
Makundi ambayo yalinufaika kupitia kwa mpango wa Akiba Mashinani ni Muungano, Tumaini, Kalimapoa na Kakoneni.
Bi Muthoka aliwaonya akina mama hao dhidi ya kufunja fedha hizo na ufadhili badala yake akawataka waanzishe na kuendeleza miradi yenye faida ili kuboresha maisha yao.
“Fedha hizi ni mikopo ambayo baadaye mtahitajika kulipa. Lakini licha ya kwamba ni mikopo, jambo muhimu ni kuhakikisha kwamba mnaendeleza miradi yenye mapato kwenu,” akasema.
Mwakilishi mwingine maalum wa wadi Bi Christine Fondo aliwataka akina mama kutumia vyema makundi yao kujipatia mapato na kuendeleza maisha yao. 
Naye mwenyekiti wa Maendeleo ya Wanawake tawi la Malindi, Bi Asha Solo alishukuru shirika la Akiba Mashinani kwa kuhakikisha kwamba linasaidia akina mama katika miradi ya maendeleo


