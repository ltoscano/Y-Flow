
Kikwete amepatia, lakini kakosea pia Apr 03, 2013

TUNAUNGA mkono sehemu ya hotuba ya Rais Jakaya Kikwete, dhidi ya mwenendo mbaya, usio na manufaa yoyote kwa taifa, mwenendo wa udini unaosambaa kwa kasi nchini.

Mwenendo ambao unaharibu uhusiano mzuri uliokuwapo baina ya waumini wa dini mbalimbali nchini. Tunaungana na Rais Kikwete kuwataka waumini wa dini si zile kubwa tu, bali zote nchini kuendeleza uhusiano mzuri wa enzi na enzi.

Kama alivyosema Rais kama hatutaweza kubadili mwelekeo huu mbaya, nchi yetu nzuri tutaivuruga na sifa yake ya miaka mingi ya wananchi wake kuishi kidugu, kwa upendo, ushirikiano na kwa kuvumiliana itatoweka.

Lakini kwa namna fulani, hotuba ya Rais Kikwete imebeba makosa. Badala ya kupingana na udini moja kwa moja, kwa namna fulani inapalilia namna ya kuzuia udini kwa kuibua mijadala ambayo ni kama inaimarisha huo udini, inaamsha hisia za udini katika taasisi nyingine nchini.

Kwa mfano, katika hotuba yake, Rais Kikwete ambaye pia ni Amiri Jeshi Mkuu wa Majeshi ya Ulinzi na Usalama anataka watu wafikirie kauli yake pale anapohoji hali itakuwaje nchini kuhusu suala la udini na hasa nani mwenye haki ya kuchinja kati ya Wakristo na Waislamu akisema; “Jeshini nako kuwe na majiko na mabwalo ya Waislamu na Wakristo.”

Kutokana na aina hiyo ya kauli ya Kikwete, akiwa Amiri Jeshi Mkuu ni kama amekuwa kiongozi wa kwanza wa kitaifa kupandikiza mjadala huu wa udini ndani ya vyombo muhimu vya ulinzi na usalama nchini. Hapa ndipo tunapoamini amekosea, japo sehemu nyingine ya hotuba yake haina makosa na kimsingi ni ya kuungwa mkono.

Kikwete alikuwa na nafasi pana ya kukemea udini huu bila kutoa kauli elekezi za namna ya kuendesha mijadala ya kupinga udini kwa kuhusisha mifano ya taasisi nyingine kama majeshi.

Wakati mwingine, washauri wa Rais ni muhimu watakambua ya kuwa, kauli za Rais kwa baadhi ya watu ni mwongozo wa kutenda mema au mabaya na kwa hiyo, ni vizuri kuzingatia wakati wote, Rais kutoa kauli zenye kupigania mema bila kupandikiza fikra za kuyaweka mema hayo katika mizani dhidi ya mabaya.

Ni kweli, mgawanyiko wa kidini jeshini ni hatari kwa nchi lakini fikra hizi za mgawanyiko wa kidini jeshini hazikupaswa kuchipuka kutoka kinywani mwa Rais.


