  Mshukiwa mkuu wa Al Shabaab atiwa mbaroni
AAFISA wa Somalia jana walisema walimkamata mmoja wa viongozi wakuu wa kundi la Al-Shabaab.
Kulingana na mashirika ya kimataifa ya habari, Zakariye Ismail Hersi alikamatwa kwenye operesheni iliyofanywa Jumamosi mjini El Wak, karibu na mpaka wa Kenya.
Jenerali Abbas Ibrahim Gurey, ambaye ni kamanda wa kikosi cha jeshi la Somalia eneo la kusini mwa Gedo alinukuliwa na shirika la VOA akisema walipokea habari kutoka kwa wananchi kuwa washukiwa wa Al-Shabaab walikuwa wamejificha eneo hilo.
Jenerali huyo alisema Hersi, ambaye alikuwa na bastola hakupingana na maafisa wakati wa operesheni hiyo.
Mnamo Juni 2012, Amerika ilitangaza itatoa zawadi ya Sh250 milioni kwa habari ambazo zingepelekea kukamatwa kwa Hersi ikimtaja kuwa mwandani wa aliyekuwa kiongozi wa Al-Shabaab, Ahmed Abdi Godane aliyeuawa. 
Alipohojiwa jana na VOA baada ya kukamatwa, Hersi alisema alitoka Al Shabaab.
VALENTINE OBARA na MASHIRIKA


