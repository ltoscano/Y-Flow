
Pasta alimwa na walevi kwa kuwashambulia
Na CORNELIUS MUTISYA
KIZAAZAA kilizuka eneo hili kundi la walevi walipomkabili mhubiri wa mitaani na kumpa kipigo cha mbwa koko alipohubiri akiwasuta kwa kubugia kileo cha mauti.
Kulingana na mdokezi, mtu wa Mungu alifika sokoni hapa kuhubiri injili kama ilivyokuwa kawaida yake. Baada ya kuongoza hadhira kuimba nyimbo kadha, alianza mahubiri yake huku akishangiliwa na baadhi ya wafuasi wake.
“Imeandikwa ya kwamba, amelaaniwa anayebugia chochote kinacholewesha. Natabiri kwamba, kwa muda wa wiki mbili, mtaona waraibu wa pombe wakifa kama kuku. Mungu amejawa na gadhabu kwa sababu yao!’’ akasema mhubiri huyo.
Kusikia hayo, kundi la walevi kwa kuwashambulia waliokuwa wakibugia mvinyo katika baa moja pembeni walikasirishwa sana na mahubiri hayo, na wakiwa wamepandwa na mori, walimkabili na kumtwanga kwa mangumi na mateke. 
“Wacha mahubiri ya kutushambulia. Wewe si Mungu utwambie tutakapokufa? Ondoka hapa!’’ mlevi mmoja alichemka huku wenzake wakimshambulia jamaa mithili ya simba marara.
Hata hivyo, aliokolewa na maafisa wa usalama waliokuwa wakishika doria eneo hilo na akatokomea kusikojulikana. Walevi walisikika wakiapa kumaliza kidomodomo cha jamaa huyo endapo hatabadili mbinu yake ya kuhubiri na kuacha kuwashambulia kwa kutoa unabii wa kuudhi.


