
Tumeruhusu wageni wachimbe Uranium; vipi afya zetu?
Jul 19, 2012

KUNA nyakati nashawishika kuamini kwamba milango ya shetani ya kuzimu imefunguliwa katika Tanzania, na ndio maana sasa hatujali tena kuulinda urithi wa maliasili wa nchi yetu.
Ninapokuwa wilayani kwetu Same na kujionea namna mlima na msitu wa Shengena ulivyoharibiwa kwa sababu ya uchimbaji udongo wenye madini ya bauxite ambao, hatimaye, hupelekwa Kenya, nasita kuamini kama bado tuna serikali inayowajibika.
Serikali inayowajibika vyema kwa wananchi haiwezi kushindwa kulinda maliasili zetu; hasa zile ambazo kwayo maelfu ya wananchi huzitegemea katika maisha yao ya kila siku.
Wilayani kwangu huko, kwa mfano, mwekezaji aliachiwa kwa karibu miaka minne kuchimba bauxite na kuharibu vibaya mlima na msitu wa Shengena ambao ndiyo chanzo cha mito kadhaa inayotegemewa na vijiji vingi vya wilaya hiyo. 
Wakati uharibifu huo ukiendelea, viongozi wa wilaya na mkoa waligeuza vichwa vyao upande mwingine na kujifanya hawaoni kinachoendelea. Uharibifu ukaendelea kwa takriban miaka minne; licha kwamba mlima na msitu wa Shengena upo chini ya mkataba wa kimataifa wa kulinda misitu yote duniani ya Milima ya Tao la Mashariki (Eastern Arc Mountains).
Ukweli ni kwamba kama si gazeti hili la Raia Mwema kulivalia njuga suala hizo katika ripoti zake mbili za uchunguzi ilizozichapisha hivi karibuni, serikali isingesimamisha uchimbaji huo kama ilivyofanya.

Lakini pamoja na hatua hiyo nzuri iliyochukuliwa na serikali, bado tunajiuliza: Viongozi waliofumbia macho uharibifu huo kwa miaka minne wamefanywa nini?
Ndugu zangu, sijui nyinyi, lakini mimi hisia zangu ni kwamba serikali yetu haijali tena kulinda kwa nguvu zake zote urithi wetu wa asili kama ilivyokuwa zamani. 
Na ni kwa sababu hiyo hiyo kuna watendaji serikalini ambao walifurahia mno, hivi karibuni, baada ya mkutano wa UNESCO uliofanyika mjini Petersburg, Russia, kuruhusu uchimbaji Uranium ufanyike ndani ya hifadhi yetu ya wanyama ya Selou.
Sote tunajua kuwa Selou Game Reserve ni ya aina yake duniani, na ndiyo maana inalindwa na UNESCO kama moja ya urithi wa dunia.
Hata hivyo, kwa sababu ya shinikizo letu wenyewe, UNESCO imekubali uchimbaji uranium ufanyike katika sehemu mojawapo ya eneo hilo la Selou, na tunaambiwa tayari kampuni ya Russia inayoitwa ARMZ Uranium Holding Co imeshatia kibindoni mkataba wa uchimbaji huo.
Kitu ambacho, hata hivyo, Wa tanzania wengi hawakijui ni kwamba, wajumbe wa UNESCO kwenye mkutano huo waliokuwa wakiweka ngumu eneo la Selou Game Reserve lisichimbwe madini, walilainishwa na Warusi kwa pesa za hongo!
Vyovyote vile; kama milango ya kuchimba Uranium katika Tanzania imefunguliwa hadi kwenye hifadhi ya Selou iliyokuwa ikilindwa kama urithi wa dunia, maana yake ni kwamba uchimbaji Uranium katika nchi yetu sasa ni mbele kwa mbele.
Hata hivyo, pamoja na kwamba nchi yetu imegeuka kuwa shamba la bibi kizee ambapo wawekezaji wa kigeni huja kuchuma, na kisha kuondokazao, uwekezaji unapogusa suala la usalama wa afya za wananchi wetu (wasio na hatia) baadhi yetu tunashawishika kuhoji busara za watawala wetu.
Nazungumzia hatua ya serikali kuruhusu makampuni ya kigeni kufanya utafiti (exploration) na kuchimba (mining) madini ya Uranium nchini bila angalizo lolote kuhusu hatma ya afya za wanavijiji wa maeneo ya machimbo.
Ni kweli kwamba mwisho wa yote zitapatikana ajira chache katika migodi ya Uranium, na ni kweli pia kwamba tutapata kodi kidogo na mrahaba kidogo, na ni kweli pia kwamba dunia inahitaji madini ya Uranium kwa ajili ya kutengeneza nishati na silaha. 
Yote hayo ni kweli, lakini pia kuna ukweli mwingine wa upande wa pili; nao ni kwamba uchimbaji wa madini hayo ni hatari kwa wananchi wetu wanaoishi karibu na maeneo hayo kuliko uchimbaji wa madini mengine yoyote.
Kwa yeyote anayefahamu, japo kidogo, unyeti wa Uranium na hatari ya mabaki yake (residual) kwa afya ya binadamu, atakubaliana nami kwamba haya ni madini ambayo pengine tunapaswa kuyaacha yaendelee kukaa ‘kwa amani’ chini ya ardhi yetu angalau kwa sasa.
Nasema hivyo kwa sababu, si tu kwamba Uranium ndiyo madini yanayotumika kutengeneza silaha za nyuklia, na tusingependa kujihusisha na uchimbaji wa madini hatari kiasi hicho, lakini pia mabaki yake yasipodhibitiwa vyema husababisha kansa za aina mbalimbali kwa watu wanaoishi karibu na maeneo hayo.
Vumbi la mabaki ya Uranium likipeperushwa na upepo, na kisha watu wakavuta hewa yenye vumbi hilo, uwezekano wa kupata kansa ni mkubwa mno. Kwa ufupi, madhara ya uchimbaji Uranium usiodhibitiwa vyema ni makubwa kuliko tuliyoyaona kule Nyamongo, Tarime kwenye uchimbaji wa dhahabu wa kampuni ya North Mara!
Kwa hiyo, ni muhimu mno mabaki ya Uranium migodini yakadhibitiwa kwa utaalamu na teknolojia ya kisasa; kwani tafiti zinaonyesha kwamba mabaki hayo hubaki na hatari hiyo kwa zaidi ya miaka bilioni 4 baada ya uchimbaji kufanyika!
Waliopata kutembelea mji wa Halle wa Ujerumani watakuwa wanafahamu ni kiasi gani serikali ya nchi hiyo inahangaika, mpaka sasa, kuhakikisha inayadhibiti vyema mabaki ya Uranium katika machimbo yaliyoachwa na Warusi enzi ambapo mji huo ulikuwa ni sehemu ya Ujerumani Mashariki (GDR) iliyokuwa rafiki mkubwa wa Urusi.
Eneo la machimbo hayo, nje kidogo ya mji wa Halle, limetengwa kabisa kwa kuwa ni hatari kwa wananchi kupita karibu na hapo. Aidha, Serikali ya Ujerumani hutumia mabilioni ya pesa kudhibiti mabaki ya Uranium katika machimbo hayo ili kuepusha wananchi wasiathirike na mionzi (radiation).
Na inabidi udhibiti huo ambao ni ghali uendelee kwa miaka nenda rudi; kwani, kama nilivyosema mwanzo, mabaki hayo huendelea kuwa hatari kwa miaka zaidi ya bilioni nne!
Lakini pia wanaopenda kufuatilia habari za uchimbaji wa Uranium sehemu mbalimbali duniani watakuwa wanaufahamu mkasa uliowakumba waliokuwa wafanyakazi wa Mgodi wa Uranium wa Arizona nchini Marekani. Kati ya wafanyakazi 1,500 wa mgodi huo, tayari wafanyakazi 1,112 wameathirika kwa kupata kansa na wamefungua kesi mahakamani kudai fidia. Wale ambao tayari wameshafariki, watoto wao au ndugu zao wanaendelea na kesi hizo. 
Nimetoa mifano miwili tu ya balaa lililoletwa na uchimbaji Uranium katika nchi mbili kubwa na tajiri duniani – Ujerumani na Marekani; lakini ukweli ni kwamba ipo mifano mingine mingi tu sehemu mbalimbali duniani.
Jambo la kukumbuka, hata hivyo, ni kwamba Marekani na Ujerumani ni nchi tajiri zenye wanasayansi waliobobea na asasi zenye nguvu na teknolojia ya kisasa ya kuyadhibiti mabaki ya Uranium; je kwa nchi masikini za Dunia ya Tatu kama Tanzania?
Ndiyo maana ninashangaa kwamba pamoja na hatari yote hiyo, Tanzania tumejitosa kichwakichwa katika kukaribisha makampuni ya kigeni (mengine ya ki-Mafia) kufanya utafiti na uchimbaji wa Uranium.
Kwa mujibu wa tovuti ya www.marketwire.com , kuna makampuni karibu 20 ya kigeni ambayo, hivi sasa, yanafanya utafiti wa Uranium katika Tanzania; hususan maeneo ya Kati na Kusini, na muda si mrefu uchimbaji utapamba moto sehemu nyingi nchini; hususan mikoa ya Dodoma, Morogoro, Iringa na Ruvuma.
Habari kutoka baadhi ya wilaya zinasema kwamba baadhi ya tafiti hufanywa karibu na mito na vyanzo vya maji. Kama uchimbaji wa majaribio unaofanyika huko ni ule wa kitaalamu zaidi unaojulikana kama in-situ, basi, hatari ni kubwa zaidi; kwani kemikali hutumika kutenganisha madini ya Uranium kutoka kwenye miamba au udongo.
Njia hii husababisha uchafuzi wa mazingira na maji; kwani mabaki ya kemikali huelekezwa kwenye vyanzo vya maji wakati mvua zinaponyesha; na hivyo uwezekano wa wananchi kupata radiation, na hatimaye kuugua kansa ni mkubwa.
Muathiriko huo kwa wazawa unaweza kujitokeza hata baada ya miaka 20, na wakati huo mwekezaji atakuwa ameshaondoka na mabilioni yake aliyojipatia!
Ninachojaribu kueleza hapa ni kwamba uchimbaji wa Uranium unahitaji umakini wa hali ya juu mno na uwepo wa asasi imara zinazoaminika za kufuatilia na kuhakiki usalama wa afya za wananchi wanaoishi karibu na maeneo ya uchimbaji.
Unahitaji wanasayansi waliobobea watakaokuwa wakipima mara kwa mara viwango vya radiation katika mashimo yaliyoachwa ya machimbo ya Uranium.
Sina hakika kama tuna utaalamu huo, na zaidi ya yote sina hakika kwamba katika zama hizi ambapo ufisadi umekita mizizi kila sekta ya Tanzania, tuna sifa hizo au utashi wa kuhalalisha kujitosa katika uchimbaji wa madini hayo hatari.
Lakini najua ya kwamba ukiwauliza watawala na chama chao CCM watakujibu haraka kwamba uchimbaji utafanyika chini ya udhibiti mkubwa ili kulinda afya za wananchi katika maeneo husika!
Je, tuwaamini? Si walisema hivyo hivyo kule Tarime ambako sasa kuna wanavijiji walioathiriwa na sumu kutoka mgodini iliyoingia katika Mto Tigithe wanaoutumia?
Wasiwasi wangu mkubwa ni kwamba ufisadi na kiwewe chetu cha kutafuta pesa za wawekezaji wa kigeni kitatusukuma kutoa holela vibali vya uchimbaji rasmi wa Uranium katika maeneo hayo; bila kuzingatia usalama wa afya za wananchi wetu.
Mwisho wa yote ni kwamba wageni hao watakuja, watachimba Uranium, watatengeneza mapesa yao, na kuondoka zao; huku wakituachia, si tu mashimo makubwa; lakini pia wanavijiji watakaougua kansa miaka michache baadaye kutokana na radiation!
Labda nikumbushe hili: Kule Nyamongo, wilayani Tarime, kuna kijana mdogo anayeitwa Paul Baita ambaye ni mwathirika mkubwa wa uwekezaji huu wa kigeni katika sekta ya madini usio na huruma. Kijana huyu asiye na hatia miguu yake imeharibiwa vibaya na sumu ya Mto Tigithe kutoka mgodi wa North Mara.
Ni viongozi wa dini ambao ndio waliomchukua na kumpeleka hospitalini na ndiyo wanaoendelea kumsaidia. Mgodi wa North Mara si tu haujamsaidia lolote kijana huyo mdogo, lakini hata fidia kwa wanavijiji wengine walioathirika umegoma kulipa!
Hiyo ni North Mara, na madini husika ni dhahabu. Je, kwa Uranium huko katika hifadhi yetu ya Selou na wahusika wakiwa Warusi, hali si itakuwa mbaya zaidi kwa afya za vijiji vya karibu na maeneo hayo; achilia mbali afya za wanyama katika mbuga hiyo ambayo ni urithi wa dunia?
Ndugu zangu, tuna swali la kuwahoji watawala wetu: Wamekubali wageni wachimbe Uranium nchini mwetu, vipi kuhusu usalama wa afya zetu?
Tafakari.


