
Mahakama kutoa msimamo kuhusu ndoa za jinsia moja
WASHINGTON, Amerika MAHAKAMA ya Juu inatarajiwa kufanya kikao cha faragha leo kujadili namna ya kuamua kesi zinazohusiana na ndoa za jinsia moja.
Kikao hicho kitakachohusisha majaji tisa kinafuatia wiki moja tu baada ya jimbo la Florida kuruhusu ndoa za jinsia moja.
Florida ni jimbo la 36 kati ya 50 kuhalalisha ndoa za aina hiyo nchini Amerika.
Kura za maoni zinaonyesha kuwa wengi wa raia wa Amerika wanakubali ndoa za jinsia moja japo zinapingwa vikali na baadhi ya makundi ya kidini likiwemo kanisa Katoliki. 
Mahakama ya Juu inalenga kutathmini ikiwa serikali za majimbo zinaruhusiwa kikatiba kupiga marufuku ndoa hizo au zinafanya hivyo kinyume cha sheria.
Katika uamuzi wake wa mwaka wa 2013, Mahakama ya Juu iliondoa sheria ambayo ilikuwa ikisema kuwa ndoa inafaa kuwa kati ya mwanamke na mwanaume.
Kwa kufanya hivyo ndoa za jinsia moja zilitambuliwa rasmi kama ndoa nyinginezo.
Hata hivyo, Mahakama hiyo ilipatia majimbo uwezo wa kuruhusu au kupiga marufuku ndoa za jinsia moja.
Miaka miwili iliyopita, ni majimbo 12 pekee ikiwemo Washington yalihalalisha ndoa za jinsia moja.
Serikali ya jimbo la Florida ilihalalisha ndoa hizo wiki iliyopita baada ya kukataa shinikizo za kutaka ifanye hivyo kwa miaka kadhaa.


