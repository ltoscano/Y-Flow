
KDF, Prisons zafana Ligi Kuu ya voliboli
KLABU za KDF (Ulinzi) na Kenya Prisons (Magereza) zimetwaa uongozi wa mapema kwenye kampeni za Ligi Kuu katika voliboli ya wanaume na wanawake msimu huu.
Baada ya kupiga dhoruba ya mkondo wa sita mjini Nanyuki, madume wa Ulinzi chini ya kocha, Silas Makiso wametua kileleni kwa kutia kapuni alama 27.
Ulinzi imeshinda mechi tisa na kupoteza moja. Nao malkia fani hiyo Afrika, Magereza ya kocha Mutsami David Lung’aho wamo kileleni kwa kuzoa alama 15, baada ya kushinda mechi tano na kupoteza moja. Meneja wa Magereza siku mbili zilizopita alisema kwamba hawana lingine bali vipusa wake wameazimia kuhifadhi Kombe hilo.
Jana kocha wa Ulinzi alisema “tuna matumaini ya kumaliza miongoni mwa timu nne bora na kufuzu kwa fainali za kupigania ubingwa wa taji la msimu huu.” Hata hivyo alidokeza kuwa bado mechi za msimu zimeshuhudia upinzani mkali.
Kwenye msimamo huo kitengo cha wanaume, Kenya Prisons (Magereza) ya Gideon Chenje inashika nafasi ya pili kwa alama 26, mbili mbele ya mabingwa watetezi, Kenya General service Unit (GSU).
Magereza imeshinda mechi zake tisa, GSU ya kocha, Gideon Tarus imeshinda mechi nane na kupoteza moja. Naye nahodha wa GSU, Wesley Rono alisema kikosi hicho kinalenga kujituma na kujipanga kisawasawa kuhakikisha wamefuzu kwa fainali.
“Hata hivyo tunajipanga kukabili kibarua kikali dhidi ya mahasimu wetu Magereza kwenye dhoruba ya fainali,” alisema.
Kwenye msimamo wa kipute hicho kwa wanawake, wasichana wa kocha, Vernon Kainga KCB wamejikaza na kutua nafasi ya pili kwa kuandikisha alama 12, sawa na KDF (Ulinzi) yenye upungufu wa seti za ushindi.
Na JOHN KIMWERE


