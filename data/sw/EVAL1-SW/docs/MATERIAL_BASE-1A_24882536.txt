
Bosi wa TANESCO hatihati Nov 01, 2012

BODI ya Wakurugenzi ya Shirika la Umeme Tanzania (TANESCO) imegawanyika kuhusu uamuzi wa kumng’oa rasmi aliyekuwa Mkurugenzi Mkuu wa shirika hilo, William Mhando, ambaye alisimamsihwa kazi kupisha uchunguzi wa tuhuma za ubadhirifu zilizoelekezwa kwake, Raia Mwema limebaini.

Kwa miezi kadhaa sasa Mhando na baadhi ya wenzake waliokuwamo katika menejimenti wamesimamishwa kazi na tayari uchunguzi kuhusu tuhuma hizo umekwishakamilika, huku Mhando akikutwa na makosa mbalimbali ambayo kwa mujibu wa baadhi ya wajumbe wa Bodi ya TANESCO, si busara kumrudisha katika wadhifa wake wa awali.

Kati ya matokeo ya uchunguzi ambayo yamewafanya baadhi ya wajumbe wa Bodi kutokubali Mhando arejeshwe kazini ni pamoja na Kampuni ya Finx Capital House kutoa maelezo ya kukana na kutishia kufungua mashitaka dhidi ya madai kwamba kampuni hiyo ya ukaguzi wa hesabu imewahi kuikagua kampuni ya Santa Clara Ltd ambayo inadaiwa kuwa na maslahi ya mkewe Mhando na ambayo ilikuwa ikipewa zabuni na TANESCO katika mazingira ya kutiliwa shaka.

Kwa mujibu wa barua ya Kampuni ya Ukaguzi wa Hesabu ya Finx Capital House, yenye kumbukumbu namba REF:FCH/AD/12 ya Septemba 4, mwaka huu, kwenda kwa Mkurugenzi Mtendaji wa Bodi ya Uhasibu na Ukaguzi nchini (NBAA), kampuni hiyo inalalamikia kuhusishwa na ukaguzi ambao haijawahi kufanya.

Barua hiyo inamweleza Mkurugenzi Mtendaji wa NBAA kwamba kampuni ya Santa Clara inayodai kukaguliwa na Finx Capital House imetoa taarifa ya kughushi na kwamba imetumia mihuri isiyo ya kampuni yao katika kuhalalisha kuwa imekaguliwa na kubainika haina kasoro za kihesabu wala kihasibu.

Barua hiyo inaeleza masuala yaliyoghushiwa kwa kueleza; “Hata muhuri uliotumika si wa kwetu. Tumekuwa tukitumia mhuri wa pembe nne hapo zamani lakini kwa sasa tunatumia muhuri wa duara.

“Hata barua iliyokuwa ikithibitisha kwamba eti tumekagua hesabu za Santa Clara haipo katika mfumo wetu wa barua za kuthibitisha masuala hayo. Hatuweki sahihi chini ya barua sehemu ya katikati, barua zetu zinatiwa saini na Samuel Opulukwa, mwisho wa barua pembezoni kushoto.”

Barua hiyo inaeleza masuala mengine kuthibitisha kuwa imefanyiwa vitendo visivyo vya kitaaluma kwa mujibu wa taaluma ya uhasibu na ukaguzi na kutishia kuchukua hatua za kisheria.

“Taarifa za kifedha za kampuni ya Santa Clara tunazikanusha kwamba zimefanywa na kampuni yetu. Kwa hiyo suala hilo kwetu ni sawa na kosa la kughushi ni kosa la kijinai,” inaeleza barua hiyo iliyoelekezwa kwa Mkurugenzi Mtendaji wa NBAA ambayo pia inathibitisha kupokewa ofisi za NBAA kwa muhuri rasmi Septemba 4, mwaka huu.

Ni kutokana na hali hiyo na makosa mengine mengi yaliyobainika, Bosi ya TANESCO imegawanyika. Ikidaiwa kuwa Mwenyekiti wa Bodi hiyo, Jenerali (mstaafu) Robert Mboma na baadhi ya wenzake wanamkingia kifua Mhando asifukuzwe rasmi TANESCO, huku wajumbe wengine wakipinga.

Vyanzo vyetu vya uhakika vya habari vinadokeza kuwa wajumbe wanaomtetea Mhando miongoni mwao ni pamoja na wenye maslahi na uongozi uliosimamishwa wa TANESCO, ambao pia wanaungana na baadhi ya wabunge waliokuwamo katika Kamati ya Bunge iliyoundwa na Spika wa Bunge kuchunguza tuhuma za wabunge kuhongwa na kuitetea TANESCO kwa sababu ya maslahi yao binafsi.

Inaelezwa kuwa katika kikao hicho cha Bodi ya TANESCO kilichoketi usiku wa Jumatatu, wiki hii, Mboma alishikilia msimamo wake na wenzake wachache huku wajumbe wengine wakisisitiza kuwa ushahidi uliopatikana kutokana na uchunguzi uliofanywa unamweka Mhando katika ukosefu wa maadili bora ya kiutendaji.

Mboma hakuweza kupatikana kuzungumzia hali wala Waziri wa Nishati na Madini, Profesa Sospeter Mhongo na Katibu Mkuu wa Wizara hiyo inayosimamia TANESCO, Shirika ambalo kwa muda mrefu linatajwa kunyonywa na mafisadi wanaoaminika kuwa na mawakala wao ndani ya Bodi, Wizara na hata ndani ya TANESCO kwenyewe.

“Kuna mpango unasukwa, wajumbe wa Bodi wanataka Mhando abaki licha ya makosa kibao aliyokutwa nayo ni kama vita kati ya uadilifu na ufisadi,” anaeleza mtoa habari wetu.

Mbali na suala la Kampuni ya Finx kuibuka wakati huu, tayari gazeti hili lilipata kuripoti uchunguzi huo pia kumkuta Mhando akiwa na mgongano wa kimaslahi na Kampuni ya MC Donald Live Line Technology Ltd.

Kwa mujibu wa nyaraka zilizopo, Mhando aliingia mkataba na MC Donald Live Line Technology Ltd, akipewa majukumu maalumu ndani ya kampuni hiyo. Mhando alipewa jukumu la kuitafutia miradi kampuni hiyo ndani ya shirika alilokuwa akiliongoza, TANESCO.

Mhando na wenzake ambao ni pamoja na aliyekuwa Naibu Mkurugenzi Mtendaji Huduma za Shirika, Robert Shemhilu, Ofisa Mkuu wa Fedha, Lusekelo Kassanga na Meneja Mwandamizi katika Ununuzi, Harun Mattambo, walisimamishwa kazi kupisha uchunguzi huo ambao pia ni kama unaitia hatiani Bodi ya TANESCO inayoongozwa na Mboma, baadhi wakihoji Bodi ilikuwa ikifanya kazi gani wakati kile kinachobainika leo kama madudu ndani ya TANESCO kikifanyika kimya kimya bila Bodi hiyo kugutuka.


