
Polo aona vimulimuli kwa kupuuza madeni
Na CORNELIUS MUTISYA
KALAMENI wa eneo hili ambaye kwake kukopa kulikuwa arusi lakini kulipa ni matanga, anaunguza majeraha mabaya baada ya kupigwa kitutu kwa kutolipa madeni yake.
Yasemekana kwamba, polo huyo aliacha kazi ya ualimu ili aingilie biashara aliyoanzisha lakini ikasambaratika baadaye.
Jamaa alikuwa na mazoea ya kukopa pesa kutoka kwa watu tofauti akiahidi kuwarejeshea mwisho wa mwezi, lakini hakuweza kutimiza ahadi hizo.
Kilichoshangaza wengi ni kuwa, licha ya kuwa na madeni hayo, jamaa alikuwa akiwahepa waliomdai na kuzima simu siku aliyoahidi kuwalipa ikifika.
Hivi majuzi, alikutana ana kwa ana na jamaa wa miraba minne aliyemkopesha Sh500 miezi minne iliyopita lakini akakosa kulipa kama ilivyokuwa desturi yake na ndipo masaibu yake yalianzia.
"Leo ni leo, msema kesho ni mwongo. Hadaa zako zimefikia tamati. Nilipe pesa zangu mara moja la sivyo, nikuonyeshe cha mtema kuni. Umezoea kunichezea mchezo wa paka na panya siku nenda siku rudi na leo utanitambua kikamilifu!'' jamaa alifoka kwa hasira za mkizi.
Kufumba na kufumbua, polo alisukumiwa makonde mazito mazito hadi akaona vimulimuli.
Ni wakati huo ambapo jamaa wengine wanne walipojitokeza na kumkabili jamaa kila mmoja akimdai Sh400.
Mmoja wao alitisha kumvua nguo abaki uchi endapo angemlipa pesa huku wenzake wakizidi kumtwangwa kwa mateke na mangumi. Juhudi za jamaa kujitetea ziliambulia patupu wanaume hao walipokataa kumsikiliza wakisema alikuwa amewapiga chenga kwa muda mrefu.
Kwa bahati, mzee wa kijiji alisikia vurugu hizo na kuenda kumuokoa kabla ya kuchafuliwa sura zaidi.
Hata hivyo, licha ya kipigo hicho wanaume hao walimpatia jamaa muda wa mwezi mmoja awalipe au wamwadhibu vikali zaidi. Wakazi walisikika wakisema jamaa alistahili adhabu hiyo kwa sababu ya mazoea yake.


