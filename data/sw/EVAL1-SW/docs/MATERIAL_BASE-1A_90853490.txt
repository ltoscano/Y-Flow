
Otimong FC yastawisha maendeleo ya wanasoka Teso
Na SAAC MAKOKHA
JAPO haijafanikiwa kupanda jukwa la soka ya hadhi ya juu, ni timu ambayo inajizatiti kwa kila njia kupiku umaarufu wa soka ya kanda hii huku ikipamba wachezaji na maendeleo.
Timu ya soka ya Otimong inatambulika kote katika Kaunti ya Busia kutokana na umahiri wake katika uwaniaji mataji mbalimbali ya eneo hilo japo ya hadhi ya chini.
Timu hiyo ambayo ina ngome yake katika kata Ndogo ya Otimong’ ilioko Wilaya ya Teso Magharibi, ilibuniwa miaka ya 70 na imewahi kusambaratika mara nyingi na kurejelea asilia yake.
Otimong’ ilishiriki mashindano ya eneo hilo kwa miaka mitano ya kwanza kabla ya kusambaratika mnamo 1977 kutokana na ukosefu wa mahitaji na vifaa muhimu katika soka.
Katika miaka hiyo mitano Otimong’ ilikuwa imejijengea jina kwa kutwaa mataji matatu muhimu katika iliyokuwa Wilaya ya Teso mnamo miaka hiyo.
Otimong’ imeshiriki mashindano mengi na pia kutwa mataji kocho yasiyo na kifani.
Kwa sasa vijana hao wanashiriki mashindano mara tatu kwa wakati mmoja. Kwenye soka ya Nambale CDF Youth Tournament, Otimong’ imejihakikishia makali wakati inaposhikilia nafasi ya tatu.
Katika Kamanyola Youth Tournament ikicheza katika kundi B” timu hiyo inashikilia nafasi ya pili. Otimong’ pia inashindania kombe la Fred Okello ambalo limeleta pamoja timu 16 za kanda ya Nambale.
Kupitia michuano hiyo timu hiyo inalenga kujiimarisha zaidi ili kufuzu soka ya hadhi ya juu kuanzi mwaka ujao katika mkoa, ikianza na Ligi Ndogo ya Mkoa wa Magharibi.
Ilipoanza soka Otimong’ inaaminika kuwa katika mstari wa mbele katika kulea na kutunza wachezaji wake kwa kuwafanikisha maishani mbali na kukuza talanta yao, hali ambayo bado inaongoza taswira ya mafanikio ya kikosi hicho hadi leo. 
Ilikuwa miongoni mwa timu za soka katika eneo hilo ambazo zitakumbukwa na wengi kwa miaka mingi ijayo kwa juhudi za ukuzaji talanta pamoja na kuandalia wachezaji wake hali ya maisha yao ya baadaye kupitia miradi ya maendeleo.
Kulingana na mkurugenzi wa kikosi hicho, Calisto Otiti timu hiyo bado inashikilia kauli hiyo kwenye safari yake ya soka hadi leo.
Otiti anasema kuwa hali ya kuendeleza miradi ya maendeleo kwa wachezaji wao imepewa kipaumbele na kufanywa nguzo kuu ya timu hiyo katika safari yake.
“Kama hatungefumbua siri kuu ya kuwa na miradi kwa ajili ya vijana weti, hakika hatungeweza kutunza kikosi chetu kwa hali na mali huku tukiwa tumesalia imara kwenye mashindano ya eneo hili,” anasema mkurugenzi huyo.
Aidha Otiti anasema kuwa kupitia miradi hiyo wameweza kuwasomesha wachezaji wao katika shule za msingi na za upili, huku wengine wakipelekwa kusomea taaluma mbalimbali katika tahasisi za humu nchini.
Miradi inayofanywa hapa ni pamoja na, kilimo ambacho kinajumulisha ufugaji wa ndege na mifugo. Wao hukodisha mashamba kila mwaka na kulima mimea mbalimbali ya kuwaletea pesa ikiwemo miwa.
Mkufunzi wao Athony Edewa anasema kuwa hali hiyo imekifanya kikosi chake kusimama imara na kujitegemea hata bila mdhamini.


