Hii si hoja ya kupuuzwa
Apr 25, 2013

WAZIRI kivuli wa Kilimo, Chakula na Ushirika, Rose Kamili amaliambia Bunge kwamba tuendeshe kilimo kinacholenga kuondoa umasikini na si kukabili tu misimu ya njaa.
Hakika Kamili amesema jambo ambalo wengi wetu tulioko katika vyombo vya maamuzi kama Bunge, tumekuwa tukilijadili katika vikao vyetu visivyo rasmi. Ni dhahiri kuna kasoro katika mifumo yetu ya kushughulikia kilimo nchini.
Tumekuwa tukisikia malalamiko ya wakulima kutoka kila kona ya nchi. Malalamiko haya ni ishara kwamba; wizara husika inaelemewa kumudu majukumu yake.
Inachosha kusikia kila mwaka wakulima wakilalamika kutoka katika kila ya nchi. Ni afadhali kama malalamiko haya yangekuwa kwa wakulima tu, hasha. Kila mahali kuna malalamiko.
Kwa bahati mbaya, malalamiko haya yamekuwa yakisumbua zaidi wakulima wadogo na wakati. Hawa wamekuwa majeruhi wa unyonyaji unaofanywa na baadhi ya kampuni za uzalishaji mbegu, dawa na mbolea.
Kwa kweli, dalili mbaya kuhusu kukosekana kwa umakini katika sekta ya kilimo nchini zi dhahiri. Kwa mfano, tumesikia mijadala ya wabunge hivi karibuni wakiitilia shaka Kampuni ya Monsanto inayozalisha mbegu.
Taarifa dhidi ya kampuni hii zinakuja huku kukiwa na taarifa kutoka India, kwamba nchini humo zaidi ya wakulima wadogo 1,000 wamekuwa wakijiua kila mwezi, kutokana na kukithiri kwa madeni yanayolimbikizwa kutokana na mbegu zinazozalishwa na Monsanto.
Kwamba nchini India, tayari wakulima wadogo zaidi ya 125,000 wameripotiwa kujiua nchini humo kwa sababu hizo.
Tungeshauri kwamba kabla ya kufanya maamuzi makubwa kama haya, tathmini na utafiti zaidi ufanyike kuhusu makampuni kama hili yanayokuja kuhusika na kilimo chetu ili tusije kushuhudia wakulima wetu siku moja wakijidhuru.


