
Daudi Mwangosi: Ni mauaji ya kuua haki Sep 06, 2012

TUNATUMA salamu za rambirambi kwa familia ya mwanahabari mwenzetu, Daudi Mwangosi, aliyeuawa akiwa kazini, Septemba 2, mwaka huu, Kijiji cha Nyololo, Mufindi, mkoani Iringa. 
Ameuawa akiwa kwenye harakati za kulenga kutimiza matakwa ya Katiba ya Jamhuri ya Muungano wa Tanzania, inayotaka kila mtu kuwa na uhuru wa kukusanya, kusambaza na kupata habari.
Ameuawa akiwa kwenye pilikapilika za kukusanya habari wakati wa vurugu zilizotokea kati ya Jeshi la Polisi na baadhi ya wafuasi wa Chama cha Demokrasia na Maendeleo (CHADEMA). Tunasema, Mungu ailaze mahali pema peponi roho ya marehemu.
Tunawapa pole wenzetu wote katika tasnia ya habari. Kifo cha Mwangosi ni pigo kwetu kwa sababu nyingi tu, mojawapo ni ukweli kwamba yale tuliyokuwa tukiyasikia katika nchi nyingine, waandishi wa habari kuuawa wakiwa kazini, waziwazi, sasa yametokea, sasa yameanza, nchini kwetu.
Ingawa si kazi yetu kutamka nani hasa amehusika na mauaji ya Mwangosi, kwa sababu hiyo ni kazi ya Mahakama kwa mujibu wa sheria na Katiba ya nchi, lakini ni dhahiri, katika tukio hili kuna mazingira yanayoashiria kuhusika kwa baadhi ya askari polisi katika kifo hiki.
Kwa hiyo, ili kutenda haki kwa wote wenye shaka juu ya nafasi ya Jeshi la Polisi katika kuchunguza tukio hili na mengine ya mauaji ya raia, ni vema timu maalumu iundwe kufanikisha uchunguzi ambao hautazua shaka miongoni mwa raia wengi.
Mkuu wa Jeshi la Polisi, Inspekta Jenerali Saidi Mwema, kwa sasa si mtu sahihi wa kuteua tume ya kipolisi kuchunguza kadhia hii, kwa sababu tayari makundi miongoni mwa jamii ya Wa tanzania yanamtilia wasiwasi yeye mwenyewe na jeshi lake. Na shaka hii si kwa tukio hili la Mwangosi pekee. Yako mengi.
Wapo wanaomtilia shaka wakiamini kwamba anaweza kuteua watu watakaochunguza ili baadaye matokeo ya uchunguzi huo yalisafishe jeshi lake badala ya matokeo hayo kuwa ya haki na ukweli.
Tunaweza kudhani kwamba kuuawa kwa mwanahabari akiwa kazini ni tukio kama matukio mengine ya vifo. Hapana. Ingawa hakuna kinachoweza kulinganishwa na uhai wa mtu, kuna tafsiri pana zaidi ya kifo cha binadamu ambaye ni mwandishi wa habari aliyeko kwenye kazini, tena kwenye eneo ambalo si vitani.
Pamoja na mambo mengine, kifo cha mwanahabari aliyeko kazini maana yake ni kifo cha haki ya kikatiba ya kutafuta, kupata na kusambaza habari.
Nchi haiwezi kwenda bila usambazaji habari, na habari haziwezi kusambazwa bila kutafutwa, utafutaji huo lazima ufanywe na wandishi wa habari ambao ndilo daraja liunganishalo waliokabidhiwa madaraka, kwa niaba ya umma, ili waseme na umma huo; wausikilize, watende unavyowatuma kwa maslahi mapana ya taifa.
Wanahabari ni kiungo muhimu mno kwa yote yanayofanywa kwa ajili ya maslahi ya umma katika nchi yoyote, na bila shaka, katika mpito tuliomo sasa kama nchi, wandishi wa habari wana umuhimu wa pekee katika kila tukifanyacho kuelekea ujenzi wa demokrasia pana, uhai, amani na maendeleo ya nchi yetu.
Tunamlilia Mwangosi kwa sababu ni binadamu mwenzetu kama ilivyo kwa wenzetu wengine wote waliopata kufikwa na mauti. Tunamlilia zaidi Mwangosi kama mwanahabari mwenzetu na kupaza sauti za haja ya kuwa na uchunguzi huru na makini kama sehemu ya juhudi za kupigania kuendelea kuwapo kwa haki ya kukusanya na kusambaza habari, iwe katika shughuli za Jeshi la Polisi ama kwenye taasisi nyingine zozote, miongoni mwa umma na katika maeneo mbalimbali nchini.


