
IKULU: JK ATASAINI MUSWADA UKIFIKA

November 10, 2013

Kurugenzi ya Mawasiliano ya Rais Ikulu, jana imekanusha taarifa zinazodai Rais Jakaya Kikwete ametia saini Muswada wa Sheria ya Marekebisho ya Sheria ya Mabadiliko ya Katiba mwaka 2013 uliopitishwa na Bunge hivi karibuni.
Taarifa hizo zilisambaa katika mitandao mbalimbali ya kijamii
ambapo Kurugenzi hiyo ilisisitiza kuwa, Ofisi ya Rais, Ikulu haijapokea Muswada huo. 
“Inawezekana Muswada huu umekwishakutumwa kutoka bungeni lakini haujamfikia Rais Kikwete hivyo hawezi kuusaini ila ukimfikia, atausaini kwa sababu umepitia mchakato sahihi na halali wa Kikatiba kwa maana ya kufikishwa bungeni na Serikali, Kujadiliwa na hatimaye kupitishwa na Bunge,” imesema taarifa hiyo.
Imeongeza kuwa, kama kuna marekebisho yanayoonekana yanafaa kufanywa katika Sheria hiyo, yatafanywa na Bunge baada ya Rais kutimiza matakwa ya Kikatiba ya kutia saini Muswada uliopitishwa na Bunge.
“Haitakuwa mara ya kwanza kwa Sheria kupitishwa na Bunge, kutiwa saini na Rais baadaye kufanyiwa marekebisho na Bunge baada ya kuonekana umuhimu wa kufanya marekebisho hayo. “Mwishoni mwa 2012, Sheria ya Marekebisho ya Katiba ilipitia njia hiyo,” iliongeza taarifa hiyo.


