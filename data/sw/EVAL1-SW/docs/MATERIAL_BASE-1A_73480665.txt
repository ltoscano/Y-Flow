Wananchi wote wanaweza kushiriki mjadala wa Katiba
Apr 19, 2012

NAPENDA kueleza kwa undani kidogo usemi wangu kwamba hata katiba ingeandikwa kwa umahiri mkubwa na ikatamkwa kwamba kwa hakika ni katiba iliyo bora kuliko katiba za nchi nyingine zote duniani, bado haitatosha kuwa suluhisho la matatizo yetu iwapo haitaendana na mambao mengine makubwa na yenye nafasi katika taifa.
Binafsi naiangalaia katiba kama kielelezo cha kisheria cha utashi wa kisiasa. Sheria inaandikwa baada ya kuwa siasa imekwishakuelekeza iandikwe kwa misingi gani. Utashi huo unabainika kupitia njia moja peke yake, nayo ni mjadala wa dhati, majadiliano ya kina, miongoni mwa wananchi wote.
Sote tunajua kwamba haitawezekana hata mara moja kwa wananchi wote wa Tanzania kukusanyika mahali pamoja, katika uwanja wa michezo au ukumbi wa mikutano, mathalani, na kwa pamoja kuweza kujadili mustakabali wa nchi yao. Hakuna uwanja au ukumbi wa aina hiyo. Kutokana na udogo wa himaya za zama zile, katika miji ya Uyunani (Greece) iliwezekana kufanya maamuzi kuhusu utawala wa mji husika kwa kuwakusanya wanaume wote mahali pamoja, sokoni au uwanja wa wazi, na kuwaruhusu wote kushiriki katika mjadala na hatimaye kufanya maamuzi kwa pamoja.
Udogo wa maeneo uliwezesha hilo kufanyika, lakini katika tawala za kisasa hilio haliwezekani. Lakini tunaweza kabisa kubuni ratiba ya mjadala inayohakikisha kwamba nchi nzima, kila mkoa, kila wilaya, kila kata na kila kijiji au mji mdogo, kote waliko wananchi , mjadala unapangwa na unafanyika.
Kwa njia hii inawezekana kuhakikisha kwamba kila mwananchi mwenye sifa za kushiriki katika mjadala anafanya hivyo na kuchangia fikra zake katika kutafuta mwafaka wa kitaifa. Si kazi rahisi, lakini hakuna jambo jema na kubwa linalopatikana kupitia kazi rahisi na jitihada dhaifu.
Kwa bahati njema nchi yetu ni miongoni mwa nchi zenye muundo wa kiutawala ambao unashuka chini hadi maeneo ya mwisho kabisa kijiografia. Tumejenga utawala unaoweza kupitisha taarifa za kiutawala na za kisiasa kutoka Dar es Salaam na kuzipeleka hadi Kikagati (mwisho wa Kagera); Mugunzu (mwisho wa Kigoma); Karema (mwisho wa Rukwa); Chiwanda (mwisho wa Ruvuma); Mahurunga (mwisho wa Mtwara); Mtumbwani (mwisho wa Tanga); Taveta (mwisho wa Kilimanjaro); Sinya (mwisho wa Arusha); na Nyamwanga (mwisho wa Mara).
Hali ya mawasiliano rahisi imeboreshwa kwa kiasi kikubwa kutokana na matumizi yanayokuwa ya tovuti, lakini hata kabla ya ukuaji huu tunaoushuhudia wa Teknohama, mawasiliano ya kiutawala yalikuwa yamekomaa tangu enzi za Mwalimu Julius Nyerere, hususan kwa kutumia redio ya Taifa na pia mawasiliano ya redio ya Polisi.
Bila shaka hivi sasa taarifa za uratibu wa mjadala zitapita kwa urahisi zaidi mara dufu kutokana na ukuaji huu wa matumizi ya kompyuta na simu za mkononi. Tuitumie fursa hii.
Nimesikia mawazo yanayosaili busara ya kumtaka kila mwananchi ashiriki mjadala wa Katiba mpya, eti kwa sababu hata Katiba hii waliyo nayo hawaijui. Jibu lake mojawapo ni kwamba tumekuwa na utamaduni wa kutokujali kuwafikishia wananchi wa kawaida nakala za Katiba, na hata wasomi nao ni wachache wanaoweza kudai kwamba wameiona nakala ya Katiba na wameisoma.
Nadhani kwa sehemu kubwa hii inatokana na ukweli kwamba watu huifikiria Katiba kama andiko lililosanifiwa kwa njia ambayo inalifanya lisiwe rahisi kusomeka na mtu ambaye hana ujuzi wa hali ya juu wa sheria na lugha; kwa maana hiyo ni kama vile ni msahafu uliowekwa nje ya uwezo wa kuelewa wa mwananchi wa kawaida.
Lakini vile vile hatuna budi kutambua kwamba upo umbali wa kimantiki unaowatenga wananchi na Katiba inayoendesha nchi yao kwa sasa. Wananchi wako mbali na Katiba ya nchi yao, na hawaijui, kwa sababu hawakuiandika wao.
Kuna nyakati kadhaa wananchi walitakiwa kutoa maoni kuhusu vipengele fulani vya Katiba hiyo kwa sababu watawala walikuwa wamedhamiria kufanya mabadiliko fulani na wakadhani ni vyema kupata mhuri wa wananchi. Lakini tukitaka kuwa wakweli hatuna budi kukubali kwamba wananchi hawajawahi kushiriki kuandika Katiba inayoendesha nchi yao.

Hiyo ndiyo sababu kubwa inayowafanya wananchi wasiijue Katiba hiyo. Jambo ulilolianzisha linakuhusu moja kwa moja, na utataka kulifuatilia, kujua linavyoendelea, kuangalia mafanikio yake, kujua matatizo yake na kufikiria hatima yake.
Huu ni ukweli kuhusu mbegu uliyoipanda, ambayo utataka kuifuatilia, kuiongezea mbolea, kuipalilia na kuimwagia maji, kuilinda dhidi ya wadudu waharibifu, na kadhalika.
Iwapo wananchi watashirikishwa kwa dhati katika uandishi wa Katiba mpya wataijua kwani watakuwa wamejadili vipengele vyake kwa undani.


