
Wakulima wataka bodi ya pareto ivunjwe
WAKULIMA wa pareto katika Kaunti ya Pokot Magharibi wanataka bodi ya zao hilo nchini (PBK) kuvunjwa kwa kudai imesababisha kuzuka shida zinazowakumba wakulima katika sekta hiyo nchini. 
Wakulima hao wameishtumu bodi hiyo kwa uongozi duni huku wakiendelea kukabiliana na wakati mgumu katika kilimo hicho pamoja na kunyanyaswa na wafanyabiashara laghai katika sekta hiyo.
Wakulima hao walikashfu bodi hiyo kwa kuhusika katika ufisadi na kutofanya kazi kikamilifu. Wanasema kuwa sekta hiyo inarudi nyuma kutokana na uongozi mbaya.
Wakiongozwa na mkulima Samuel Lopilale, wakulima hao waliishtumu bodi hiyo kwa matatizo yanayowakumba licha ya eneo hilo kutoa pareto ya kiwango cha juu duniani.
“Hukuna vile wakulima wa eneo hili wananufaika na kilimo cha pareto,” alisema. Alisema kuwa bodi hiyo haijakuwa ikiwalipa wakulima vyema na hata kukosa kuwaletea miche mizuri.
“Tunategemea maua haya kulipia watoto karo lakini kwa sasa mambo ni magumu. Hatuna motisha ya kupanda zao hili tena,” alisema.
Wakiongea jana katika eneo la Ptop, Wilayani Pokot Kusini, wakulima hao waliwataka viongozi wa eneo hilo kuingilia kati suala hilo.
“Tunataka wabunge kutoka maeneo ambapo pareto inapandwa kutuunga mkono sababu bodi inatunyanyasa,” alisema. Alisema malipo ya zao hilo hucheleweshwa na pia wakulima hawalupwi vyema.
“Tumenyanyaswa kwa muda mrefu na wachuuzi ambao hutuibia,” akasema. Mkulima huyo alitoa wito kwa bodi hiyo kuwapa wakulima mbegu bora na kuanza kuwalipa kila mwezi ili waimarishe kilimo hicho.
Waziri wa kilimo katika Kaunti ya Pokot Magharibi, Wilfred Longronyang alishtumu bodi hiyo kwa kushirikiana na laghai kuwanyanyasa wakulima.


