Ukimya wa mtaa wetu, kwingine ni tofauti?
May 08, 2014

JUZI, nilitoka nje kununua kitu mtaani kwetu. Nilishangaa sana ukimya uliokuwa umetawala, maduka yote yamefungwa na watu wamekaa nje ya maduka wakitazama huku na kule. Mtaa wetu una zaidi ya maduka 20 hivi, mengine madogo lakini mengine makubwa. Hata na bucha nazo zilikuwa zimefungwa. Nilifikiri labda kumetokea msiba kwenye mtaa wetu.
Nilipouliza kulikoni, nikaambiwa kuna “upepo mchafu” ulikuwa ukipita.

Bwana mmoja ambaye bei za duka lake ziko juu kuliko maduka mengine alinisogelea na kunong’ona sikioni mwangu “ TRA wanapita, tunaogopa kukamatwa, maana maduka yote haya hayana liseni”. Sikuamini nilichokisikia. Kumbe watu hawa wanaendesha biashara bila kulipa kodi? Ni mtaa wetu tu au na mitaa mingine ni hivi?
Wanaokwepa kodi ni wafanyabiashara wadogo au na wale wenye biashara kubwa wanakwepa kulipa kodi pia? Wakati nikitafakari, akapita kijana akiomba mchango, akisema kwa sauti ya juu “Jamani mchango wa kutuliza upepo mchafu”. Yule jamaa alinisogelea tena na kunong’ona tena sikioni; “Ndiyo utaratibu wetu, tunachanga na kumrushia jamaa kwenye Tigo Pesa. Akipata, upepo unatulia hadi mwezi unaofuata”.

Nilitaka kujua wanapata wapi taarifa kwamba “upepo mchafu” utapita. Kijana anayemiliki duka kubwa la vipodozi ambaye hakutaka jina lake liandikwe kwenye gazeti aliniambia; “Wanatupigia wao simu, unajua huu ni mfumo wao wa kupata fedha”. Jioni kama saa moja na nusu hivi maduka yote yalifunguliwa na biashara iliendelea kama kawaida. Ni kwamba upepo mchafu hauvumi usiku na kwamba Tigo pesa ilikwishafanya kazi yake.

Nilipoendelea kuuliza maswali mengi, kijana anayeuza nyama kwenye bucha alinijibu kwa hasira; “Wewe mzee ninakushangaa, ukimya ulioushuhudia hapa ni wa Dar es Salaam nzima. Nenda Kariakoo, hali ni ile ile, nenda Kinondoni, nenda Mbagala. Huwezi kulipa kodi ukafanya biashara hapa Tanzania. Tunakwepa kodi kama wanavyofanya wafanyabiashara wakubwa.”

Kesho yake niliyapitia maduka yote kuhakikisha kama kweli watu hawa wanaendesha biashara bila leseni. Nilishangaa kuona maduka yote walitundika leseni za biashara. Maelezo ni kwamba unakata leseni ya biashara, lakini unaendelea kukwepa kodi kwa michango ya kila mwezi ya “kutuliza upepo mchafu”.
Jambo la kushangaza zaidi ni kwamba wamiliki wa maduka haya yanayokwepa kodi si wale tunaowaona kila siku mtaani kwetu. Ni vigogo ambao baadhi yao wanafanya kazi serikalini. Hivi ni vitegauchumi vyao, ambavyo vimeandikwa kwenye majina ya watoto wao, wake zao na wakati mwingine majina ya nyumba ndogo. Swali ni je, wanafahamu mchezo wa “kutuliza upepo mchafu” au nao ni sehemu ya mfumo huu wa uhujumu uchumi?

Ni kiasi gani mtu huyu anayechanga fedha za “kutuliza upepo” mchafu anafahamu kwa kufanya hivyo anaikosesha Serikali yake mapato? Na kwamba Serikali kama haina mapato haiwezi kutoa huduma nzuri kwenye jamii? Barabara ya mtaa wetu ni mbaya, na hizi mvua zinazoendelea kunyesha zimesababisha iwe mbovu kupindukia. Kila mtu analalamika kwamba barabara yetu ni mbaya. Hata hawa ndugu zetu wenye maduka, ambao badala ya kutoa kodi serikalini wanachangia mfuko wa mtu mmoja, wanalalamika kwamba barabara yetu ni mbaya.

Mtaa wetu una viongozi; mwenyekiti wa mtaa, mtendaji wa mtaa. Ni wazi kuna diwani na mbunge. Kama mimi raia wa kawaida niliweza kugundua na kushuhudia “upepo mchafu”, itakuwa viongozi wetu? Mwenye wajibu wa kuwafundisha raia watambue umuhimu wa kutoa kodi ni nani? Nafikiri elimu juu ya kutoa kodi, elimu ya uzalendo na elimu ya kutambua kwamba maendeleo yanaletwa na wananchi wenyewe ni muhimu zaidi ya majigambo ya vyama vya siasa, ni muhimu zaidi ya majigambo ya ushindi wa kishindo. Ni kazi ya viongozi kuwafundisha wananchi mambo mengi ya msingi ya kuliendeleza taifa letu la Tanzania. 

Juzi tumeshuhudia uchaguzi wa Mbunge wa Chalinze. Nani alishinda au alishindwa si hoja yangu, ninataka kutumia takwimu za watu waliojiandikisha kupiga kura na wale waliojitokeza kupiga kura kufafanua zaidi juu ya hoja ninayoijenga. Tunaambiwa walijiandikisha watu zaidi ya 90,000. Walipiga kura kama 23,000 hata nusu hawafiki. Pamoja na ukweli huo bado tulisikia majigambo ya kushinda kwa kishindo!
Hili linahitaji makala inayojitegemea. Lengo hapa ni kutaka kulinganisha na kupata jibu. Watu wamekuwa wakihoji ni kwa nini Wa tanzania wajiandikishe wengi kupiga kura, lakini wajitokeze wachache wakati wa siku yenyewe. Uchaguzi Mkuu wa 2010, walijiandikisha watu milioni 20, wakapiga kura kama watu milioni nane. Hata nusu haikufika. Kwa nini? Jibu ni kama lile la “upepo mchafu”.


