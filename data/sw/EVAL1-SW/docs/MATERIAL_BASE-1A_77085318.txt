Ukamilifu wa ubinadamu wetu utathibitishwa na fikra zetu
Jan 19, 2012

WIKI iliyopita nilianza safu hii kwa kuibua upya mjadala kuhusu changamoto kuu zinazotukabilia katika kujitambua, kujikomboa na kujipambanua kama binadamu tunaofikiri sawa sawa.

Nilihitimisha kwamba sifa kubwa inayomtofautisha kimsingi binadamu kamili na hayawani ni kule kufikiri kwake, ambako humwezesha kutaka kujua zaidi na kujikuta akikusanya maarifa zaidi na ujuzi zaidi unaomsaidia katika kupambana na changamoto za kuishi kwake katika namna ambazo hayawani hawawezi.
Ni kufikiri kunakomfanya ajithamini, athamini binadamu wenzie, abuni, atende, atoke katika hali duni kwenda hali bora zaidi. Lakini, kama nitakavyodadisi huko mbele, binadamu halisi anayetaka kufikiri, kubuni, kutenda na kujiondoa katika hali duni sharti afanye vile kwa kuongozwa zaidi na fikra zake, utashi wake, ubunifu wake na juhudi zake mwenyewe.
Katika safu ya wiki jana niliahidi pia kudadisi maana ya dhana ya maendeleo ili tafsiri yake ikidhi muktadha wa mjadala wangu. Nakiri kwamba wapo wataalamu waliobobea katika kuelezea masuala ya maendeleo lakini si lengo langu kudokoa tafsiri zao. Kwa hakika vigezo ambavyo kwa muda sasa vimekuwa vikitumika katika kuelezea maana ya maendeleo vina mkanganyiko mkubwa. Kwa mfano, mara nyingi watu huzungumzia usasa (modernity) kana kwamba ndiyo maana halisi ya maendeleo kwa binadamu.
Je, si kweli kwamba unaweza kumkuta mswahili wa kisasa (modern) kabisa lakini akawa hajaendelea hata kidogo? Na je, huwezi kumkuta mswahili wa kizamani (mwite primitive) ambaye, akipimwa kwa vigezo vya ubinadamu, anakutwa ameendelea sana tu.
Nitapenda kutumia mfano wa kubuni wa kabila la Wahaya (kuwakilisha watu weusi wa Afrika) wawili wanaoishi maisha tofauti ili kuelezea tofauti ninayotaka kuionyesha kati ya usasa (modernity) na maendeleo (development). Wahaya wote wawili wanaijua vizuri Historia ya Afrika. Wanajua kwamba karne tatu na zaidi huko nyuma kuna wageni walikuwa wakija katika bara letu, wakiwawinda watu wetu, kuwakamata, kuwapanga katika meli mithili ya mizigo na kuwasafirisha kwenda ughaibuni ambako waliuzwa kama bidhaa sokoni na baadaye kwenda kutumikishwa kwa kudhalilishwa.
Wahaya hawa wanajua kwamba baadaye wageni walewale walipokwishakunogewa na udhalilishaji waliowafanyia watu wetu wakati wa biashara ya utumwa na hasa ikizingatiwa kuwa wageni wale walikwishasoma hulka za watu wetu (wengine limbukeni, wengine wabinafsi tu, wengine wapenda dezo, wengine ndumilakuwili) basi wakahitimisha wangeweza kuwatawala kirahisi. 
Wahaya hawa wawili wanakumbuka kabisa kwamba wageni waliokuja kutawala Bara la Afrika, baada ya kujigawia huko huko Ulaya bila kuwashirikisha watu wetu, waliamua ‘kuwaua watu wetu kiutamaduni’ ili waweze kumiliki akili zao. Wageni walipomuuliza Mhaya jina lake naye akawaambia anaitwa Kokutangirirwa Rweyemamu wakayakataa na kumpa majina mapya.
Wakasema kwa vile walikuja Afrika ili kuwapandisha gredi waswahili kutoka katika unyani kwenda katika ubinadamu ilibidi wawabadili katika namna zote. Kokutangirirwa akaitwa Catherine na Baba yake Rweyemamu akaitwa Romwald. Wageni wale wakadai kwamba binadamu waliostaarabika (walio modern) wasingeweza kuwa na majina ya kishenzi kama yale. Wahaya wetu wa leo wanajua kabisa kwamba wageni wale walianza kuwafundisha babu na bibi zao lugha ya kigeni huku wakikidharau Kihaya. Wakafundisha elimu ya kigeni na kudharau ya Wahaya.
Wahaya wetu wawili wanajua kwamba wageni wale waliwakataza Wahaya wote kusali kwa Mungu wao. Wakaleta dini zao. Lakini wakawazuia Wahaya kutumia ala za asili yao wakati wa kuimba katika ibada lakini wao wakaleta gitaa. Wageni wakawazuia Wahaya kunywa rubisi na kankonyagi ili wawazoeshe wiski ya kutoka Ulaya. Wakawazuia kutengeneza nguo za magome ya miti au migomba ili wawavishe nguo walizoleta kutoka kwao.
Kwa kifupi Wahaya ninaowazungumzia wanatambua tulikotoka. Wanajua mtu mweusi alivyodhalilishwa, kunyonywa na kukandamizwa. Wanajua jinsi (hadi kufikia miaka ya 1950) Wa tanzania walivyokuwa wamegawanywa kwa misingi ya rangi zao. Kwamba Binadamu ‘gredi wani’ alikuwa Mzungu, ‘gredi’ ya pili alikuwa Muasia, na ‘gredi’ ya tatu alikuwa Mswahili. 
Katika kitabu chake kuhusu maisha yake ya kibiashara na kisiasa, Mzee Njenga Karume wa Kenya anahadithia jinsi Wakenya weusi waliokuwa ama wamesoma au ni matajiri na wanazungumza Kizungu, walivyowekewa utaratibu wa kutuma maombi ili waruhusiwe kuwa wanajichanganya na binadamu ‘gredi wani’ (wazungu). Na anasema kabla hawajapitisha maombi ya nyani-mtu, ili ‘wampromoti’ awe mtu kamili, ilibidi waje kutembelea nyumbani kwake wakague viwango vya maisha yake kama vinafanana na vya kwao.


