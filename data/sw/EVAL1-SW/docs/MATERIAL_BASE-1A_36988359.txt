Kucheza, taaluma na ukocha
May 30, 2012

MIAKA 20 iliyopita, isingewezekana kwa mtu kama Andre Villas Boas kupewa kazi ya kufundisha klabu kubwa za soka duniani kama vile Chelsea au Porto ya Ureno. Lakini miaka miwili iliyopita, akiwa na umri wa miaka 32 tu, alipewa kazi hiyo na kuipa mataji manne.
Miaka 20 iliyopita, kazi ya ukocha ilikuwa inajazwa na watu wa aina mbili. Kwanza wachezaji wa zamani waliostaafu na pili wale ambao wana umri wa kuanzia miaka 45 na kuendelea.
Isingewezekana kwa mtu mwenye umri wa miaka 33 kupewa nafasi hiyo. Huo ni umri wa kucheza na watoto wako baada ya kustaafu soka au kufanya kazi nyingine utakazopewa na timu yako.
Hata hivyo, miaka 20 na ushee iliyopita, akaja mtu anaitwa Arrigo Sacchi (tamka Saki). Mtoto wa muuza viatu ambaye hakucheza soka lolote la kueleweka katika ujana wake. Watu wakacheka sana alipoteuliwa kuwa kocha wa AC Milan lakini akawashangaza kwa kutwaa mataji mfululizo.
Lakini, kubwa zaidi ni kuwa alileta vitu vipya katika soka ambavyo havikuwapo kabla yake. Yeye ndiye mtu aliyegawanya uwanja wa soka katika vipande alivyoviita zones. Mpaka leo hii kuna ukabaji unafahamika kwa jina la zonal marking (ukabaji wa nafasi).
Falsafa ya Sacchi ilikuwa kwamba timu yake ni lazima icheze kwa kuziba nafasi na si wachezaji wa timu husika. Timu ya Sacchi ilikuwa inatembea kwa pamoja. Inashambulia na kujilinda. Na akatwaa mataji ya kutosha.
Kwa vile hakuwa na historia ya kucheza kandanda kabla, waandishi wa habari wakawa wanamdhihaki. Akawapa jibu ambalo limekuwa maarufu hadi leo; “Hivi mwendesha farasi ni lazima azaliwe kuwa farasi kwanza ili ajue kupanda farasi?”
Uchezaji huu wa Sacchi umeigwa na baadhi ya makocha kama Zdenek Zeman na makocha wote ambao hufuata mfumo wa Mtaliano huyu wanajulikana sasa kwa jina la Sacchistas.
Tangu Sacchi, watu wakaanza kubadili mawazo yao kuhusu ukocha wa mpira wa miguu. Kwamba si lazima mtu acheze mpira ndiyo aje kuwa kocha mzuri.
Baada ya Sacchi, mtu wa pili ambaye amebadili mawazo ya wengi kuhusu soka ni Jose Mourinho. Kwa baadhi ya watu, huyu huenda ndiye kocha bora zaidi wa soka kwa sasa.
Hakuwahi kucheza soka la ushindani. Mwenyewe amewahi kukiri kwamba hakucheza soka kwa vile hakuwa na shida nyumbani kwao. Kwenye sikukuu yake ya kuzaliwa kutimiza miaka 18, baba yake mzazi ambaye alikuwa mwanasoka, alimnunulia zawadi ya gari aina ya Mercedes Benz.
“Wachezaji wengi wanacheza soka kwa sababu wana shida ya maisha. Miye nilikuwa napata kila kitu kwa wazazi wangu. Nimeanza kuendesha benz bila ajira nikiwa na miaka 18. Ningetaka nini tena kingine duniani?” aliwahi kuhoji.
Sifa kubwa ya Mourinho ni kutengeneza timu zenye nidhamu ya kitimu ya hali ya juu. Hutengeneza wachezaji wenye roho ngumu na wasiokubali kushindwa. Kucheza dhidi ya timu ya Mourinho ni sawa na kuingia vitani.


