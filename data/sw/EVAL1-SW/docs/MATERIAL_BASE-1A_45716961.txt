
CORD WAITISHA MAANDAMANO
Na VALENTINE OBARA
MUUNGANO wa Cord jana uliwataka wananchi wajitokeze kwa wingi kupinga Mswada unaopendekezwa na serikali wa kurekebisha sheria za usalama huku ikiwa imesalia siku moja tu kabla hatima ya Mswada huo kujulikana.
Yamkini viongozi wa Cord wametoa wito huo baada ya kugundua kuna uwezekano mkubwa Mswada huo kupitishwa kesho kutokana na wingi wa wabunge wa Jubilee ambao tayari wameapa kuupitisha.
Kinara wa Cord Raila Odinga ametaja Mswada huo kuwa hatari na kusema kuwaWakenya ndio wenye uwezo wa kuuzuia usipitishwe.
“Wakati umefika sasa kwa Wakenya kusimama na kusema ‘la’. Maanake sheria ambayo imebuniwa ni sheria ya kiimla yenye lengo la kuwakandamiza na kuwapokonya uhuru wao,” akasema.
Akizungumza kwenye mkutano wa umma ulioitishwa kujadili Mswada huo katika Jumba la Ufungamano, Nairobi, jana, kiongozi huyo wa ODM alitoa sababu kumi ambazo anaamini zinatosha kwa Mswada huo kukataliwa.
Sababu hizo zinajumuisha kukandamizwa kwa vyombo vya habari, idara ya ujasusi wa kitaifa (NIS) kupewa mamlaka makubwa yanayoweza kutumiwa kunyamazisha upinzani na wananchi kunyimwa haki ya kukutana na kuandamana.
“Udikteta huanza namna hii kisha unamea pembe. Waswahili husema ukiona nyoka, shika kigogo na umlenge kichwa.
Kwa hivyo Wakenya ni lazima wasimame imara,” akasema, huku akiongoza ukumbi uliofurika kwa kauli mbiu ya Kiingereza: “A people united shall never be defeated (Wananchi wakiungana hawaewezi kushindwa)”.
Kinara mwenza wa Cord Moses Wetang’ula alikashifu matamshi aliyotoa Rais Uhuru Kenyatta siku ya Jamhuri Dei kwamba wanaopinga Mswada huo wana ‘utoto na upuuzi’.
“Tunataka kumwambia hakuna utoto, hakuna upuuzi na sisi si magaidi. Jaribio lolote la kuvuruga katiba litapingwa kwa nguvu zote tulizo nazo na tutafanya hivyo,” akasema.
Seneta huyo wa Bungoma alisema itakuwa kinyume cha sheria kwa Mswada huo kupitishwa kabla ya kuwasilishwa kwa Bunge la Seneti.
Bw Wetang’ula alisema wamewasilisha ombi la kutaka kikao maalumu cha Seneti ifikapo kesho kujadili Mswada huo.
Muungano wa Jubilee umejitetea ukisema sheria mpya za usalama zinahitajika ili kukabiliana na matukio mengi ya ukosefu wa usalama ambayo yamekuwa yakishuhudiwa nchini.
Lakini mashirika ya kutetea haki za kibinadamu yameungana na upinzani kupinga Mswada na badala yake kutaka katiba mpya itekelezwe kikamilifu kuimarisha usalama.


