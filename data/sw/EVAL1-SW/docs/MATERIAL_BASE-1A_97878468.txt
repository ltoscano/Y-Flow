
Wawakilishi wakana kupokea Sh10 milioni
BUNGE la kaunti ya Kakamega limekanusha madai kuwa serikali ya kaunti hiyo imewapa wawakilishi wa wadi Sh10 milioni kila mmoja za kutekeleza maendeleo. 
Akizungumza na wanahabari mjini Kakamega, naibu wa spika wa bunge hilo Bw Cleophas Malala alikanusha madai ya gavana Wycliffe Oparanya kuwa walipokea Sh10 milioni kila mmoja kuendeleza miradi ya maendeleo.
Matamshi ya Bw Oparanya yamewakera wawakilishi wa kaunti hiyo na kuwapelekea kuitisha kikao cha wanahabari kufafanua suala hilo.
“Sisi kama bunge la kaunti tumekasirishwa na hatua ya Bw Oparanya kwamba tumemilioni pokea kiasi cha pesa anachodai. Tuko hapa kuwajuza wananchi kwamba tulipokea Sh5.5 milioni peke yake na sio Sh10 milioni,” alisema Malala.
Alisema ameipa serikali ya kaunti makataa ya wiki mbili kuzuru wadi ya Mahiakalo na kuzindua miradi ya maendeleo jinsi inavyofanya katika wadi zingine.
“La sivyo, nitawashinikiza wakazi wa eneo langu kuandamana hadi kwa ofisi ya gavana kudai haki yao,” akasema. Bw Malala anadai wadi yake imetengwa na serikali ya kaunti katika miradi ya maendeleo kwa sababu ya msimamo wake wa kuikosoa mara kwa mara.
Alisema hataacha kukosoa serikali ya kaunti kwa sababu hiyo ndiyo njia ya kushinikiza maendeleo.
Na KNA


