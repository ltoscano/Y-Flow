
Karume aaga akizua utata Urais Zanzibar Jun 01, 2012

RAIS wa Serikali ya Mapinduzi ya Zanzibar (SMZ) Amani Abeid Karume ameanza kuaga huku kukiwa na utata kuhusu malengo yake ya baadaye kisiasa ndani ya Chama cha Mapinduzi (CCM) ambacho yeye ni Makamu Mwenyekiti wake Visiwani.
Akihutubia katika sherehe za miaka 46 ya Mapinduzi ya Zanzibar katika Uwanja wa Gombani kisiwani Pemba jana Jumanne, Karume alianza kwa kuelezea kwamba huu ni mwaka wa mwisho kikatiba kwa awamu yeka kuongoza Zanzibar, na akawashukuru viongozi waliompa ushirikiano wakati wa uongozi wake.
Katika sherehe hiyo Karume alikagua gwaride rasmi la vikosi vya ulinzi na baadaye kuhutubia wananchi, huku baadhi ya wananchi wakionekana kutoka nje wakati Waziri Kiongozi, Shamsi Vuai Nahodha alipokuwa akizungumza kutoa hotuba ya utangulizi kabla ya Karume kuanza.
Sherehe hizi zimekuja huku kukiwa na taarifa za Karume kuongezwa muda ili kusiwepo uchaguzi mwaka huu kutoa nafasi ya maandalizi ya serikali ya umoja wa kitaifa baada ya maridhiano yake na Katibu Mkuu wa Chama cha Wananchi (CUF) Seif Shariff Hamad, lakini CCM kupitia viongozi wake imesema haitowezekana kumwongeza muda wa urais kwa vipindi vitatu.
Hata hivyo, baadhi ya watu walio karibu na Karume wameeleza kwamba mwanasiasa huyo hana mpango wa kuwania tena Urais wa Zanzibar bali anajiimarisha kisiasa Visiwani kwa nia ya kumsimika mrithi wa chaguo lake.
Pamoja na kutaka kumsimika mrithi kuna taarifa pia kwamba Karume amekuwa akiangalia uwezekano wa kuwa Mgombea Mwenza wa Rais wa Jamhuri ya Muungano ya Tanzania mwaka huu, na uamuzi huo utatokana na kuimarika kwa nguvu zake kisiasa Zanzibar.
Hofu kubwa ya wana CCM wa Zanzibar na hata Bara, ni kwamba wanaona kama Karume ana siri nzito zaidi na viongozi wa CUF baada ya mazungumzo yake na Hamad.
Makamu Mwenyekiti wa CCM Bara, Pius Msekwa, amenukuliwa akisema chama hicho kinaongozwa na kuendeshwa kwa mujibu wa Katiba ambayo imeonyesha wazi kuwa Rais wa pande zote mbili anaweza kushika wadhifa huo kwa vipindi viwili tu kwa miaka mitano kila kipindi. 

“Katiba zote mbili zinazungumza wazi, Katiba ya Jamhuri ya Muungano wa Tanzania na ya Zanzibar na tufahamu kuwa nchi yetu inaongozwa na Katiba hizi na sheria, hivyo jambo hili haliwezakani labda Katiba zibadilishwe,” alisema Msekwa aliliambia gazeri la serikali la Habari Leo hivi karibuni.
Msekwa alisema utaratibu wa kubadilisha Katiba utahitaji kushirikisha Baraza la Wawakilishi la Zanzibar na Bunge, ambapo vyombo hivyo viwili kila kimoja kwa wakati wake kitabidi kikae na kujadili na kupitisha uamuzi na hata hivyo, lazima na vikao vya chama navyo vishirikishwe na kusikilizwa. 

Baadhi ya wanasiasa maarufu wa CCM na viongozi wa vyama vya upinzani wakiwamo wale wa Chama cha Wananchi (CUF) upande wa Zanzibar, walitoa mapendekezo ya Rais Karume kuongezwa muda wa urais ambao kwa mujibu wa Katiba kipindi hiki kinachoishia mwaka huu ndicho cha mwisho kwake.

Mjadala huo ulianza kuibuka hivi karibuni katika mkutano ulioandaliwa na Mpango wa Utafiti na Elimu ya Demokrasia Tanzania (REDET), na kati ya sababu ambazo zilitajwa na wanasiasa hao ni pamoja na upeo mkubwa alioanao Rais Karume kwa kuleta amani Visiwani humo na hatua yake ya kushauri iundwe serikali ya mseto itakayohusisha vyama vyote vya siasa nchini.

Mkurugenzi wa Mambo ya Ndani wa CUF, Ismail Jussa, alikaririwa akisema kuwa kuna haja ya kiongozi huyo kuongezwa muda kwa ajili ya kushughulikia masuala ya amani visiwani humo.

“Hakuna sababu ya kutompa nafasi ya kumalizia alichoanza, pia suala la maridhiano ni muhimu kuliko hata uchaguzi, kwani tumekuwa na uchaguzi mara nyingi, lakini umetugawanya tu badala ya kutuunganisha,” alisema Jussa akinukuliwa na vyombo vya habari nchini.


