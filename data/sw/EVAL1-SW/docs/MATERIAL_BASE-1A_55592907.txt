
Wasalia na siku 25 kuhamisha biashara zao
Na FAROUK MWABEGE
WAFANYIBIASHARA katika mji wa Kwale wamesalia na muda wa siku 25 pekee wa kuhamisha biashara zao hadi kwenye eneo maalum walilotengewa ili kutoa nafasi kwa mradi wa ujenzi wa eneo la kuegesha magari na maduka ya biashara.
Haya ni baada ya waziri wa ugatuzi katika kaunti hiyo Bw Hemed Mwabudzo kuwapatia ilani ya mwezi mmoja wa kuhama kutoka eneo hilo ili kuepukana na usumbufu wa aina yoyote ile punde ujenzi huo utakapo anza rasmi. 
Akiongea na waandishi wa habari afisini mwake Bw Mwabudzo alisema kuwa ujenzi huo unatarajiwa kugharimu shilingi milioni 28 ambazo kati yake milioni 20 zitatumika kwa ujenzi wa eneo la kuegesha magari huku milioni 8 zikitumika katika ujenzi wa maduka hayo.
Aidha alidokeza kuwa kandarasi ya ujenzi huo tayari imeshakamilika na mda wowote ule mwanakandarasi aliyejishindia fursa hiyo adimu anatarajiwa kutangazwa na kupatiwa muda wa wiki mbili kujitayarisha.
“Shughuli zote ziko tayari tunasubiri tu muda wa ilani tuliyoitoa kukamilika na shughuli za ujenzi zianje moja kwa moja,” akasema Bw Mwabudzo.
Bw Mwabudzo alieleza kuwa eneo maalum ambalo wafanyabiashara hao wanatarajiwa kuendelea na biashara zao kwa kipindi cha mda wa miezi sita tayari limeshatengwa na bilashaka baada ya mda huo kukamilika watarudi katika eneo hilo jipya.
Wakati huo huo waziri huyo aliwaondolea hofu wafanyibiashara hao kuhusu uwezekano wa kupata nafasi katika eneo baada ya ujenzi kukamilika huku akisema kuwa wahudumu hao ndio watakaopatiwa kipau mbele.
“Hakuna ubaguzi wa aina yoyote utakaofanyika. Serikali yetu inazingatia pakubwa maslahi ya wakazi na katu hakuna jinsi ambavyo tunaweza kuwakandamiza au kuwanyima haku zao za kimsingi,” akasema waziri huyo. 
Hoja hiyo ilikuwa imewasilishwa mwenyekiti wa wamiliki wa mahoteli katika mji huo Bi Mejumaa Mwasaria ambaye alipinga vikali pendekezo la hapo awali kuwa wanatarajiwa kuwasilisha maombi kuhusu maeneo wanayotaka baada ya ujenzi kukamilika


