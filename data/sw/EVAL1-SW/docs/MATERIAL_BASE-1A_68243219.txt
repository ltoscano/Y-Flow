
Afya ya Lowassa yaibua mjadala Jul 25, 2012

AFYA ya Waziri Mkuu wa zamani, ambaye kwa sasa ni Mbunge wa Monduli na Mwenyekiti wa Kamati ya Mambo ya Nje, Ulinzi na Usalama, Edward Lowassa, imeibua mjadala katika maeneo mbalimbali nchini, ikiwamo katika mitandao mbalimbali ya kijamii.
Mjadala huo umekuwa ukirejea mara kwa mara, katika mitandao ya kijamii kiasi cha kumlazimu wakati fulani, Edward Lowassa, kuzungumzia afya yake akidai kuwa yuko salama, kauli ambayo pia alisisitiza alipoulizwa na mwandishi wetu, jana Jumanne.
Machi 15, mwaka huu, Lowassa alipata kuzungumzia afya yake alipokuwa akirejea nchini kutoka Ujerumani alikokuwa akitibiwa afya ya macho. Katika kuzungumzia afya yake, Lowassa aliwambia waandishi wa habari alikanusha taarifa kuwa hali ya afya yake ni tete.
“Mimi sikuumwa kiharusi kama ilivyoripotiwa, huo ni uongo wa kutupwa, kama mnavyoniona afya yangu ni nzuri na niko ‘fit’ kwa mapambano,” alisema Lowassa katika mazungumzo yake na waandishi wa habari Machi 15.
Alipoulizwa jana kuhusu afya yake na hasa baada ya kuwapo kwa taarifa kuwa mwishoni mwa wiki iliyopita alilazimika kupata matibabu ya dharura, Lowassa alisema; “Mimi niko salama naendelea na kazi zangu kama kawaida….huo ni uzushi tu.” Katika mtandao wa kijamii wa JamiiForum afya ya Lowassa imekuwa ikijadiliwa na wachangiaji wengi, baadhi wakihofia hali yake kiafya na wengine wakishauri ang’atuke shughuli za siasa ili atumie muda wake kujiimarisha kiafya.
Lowassa mwenyewe licha ya kukana kuugua kiharusi kama inavyodaiwa katika mijadala mbalimbali ya kijamii nchini, anakiri kuwa katika matibabu ya macho.
Katika kuzungumzia matatizo ya macho Lowassa alipata kumnukuu daktari wake akisema; “daktari wangu ameniambia jicho linaendelea vizuri na sina tatizo lolote, lakini pia nikiwa huko (Ujerumani), nilipima afya yangu kwa ujumla na vipimo vilionyesha mapigo ya moyo wangu ni 120 kwa 80 ambayo ni kawaida, sina shinikizo wala kisukari,” 
Kwa muda mrefu sasa, hasa miaka kadhaa baadaye baada ya kujiuzulu nafasi ya Waziri Mkuu, Lowassa amekuwa akidaiwa kutokuwa na hali nzuri kiafya.
Lowassa ni kati ya viongozi ambao afya yao kwa sasa imekuwa ikizua mjadala katika jamii. Kiongozi mwingine ambaye kwa nyakati tofauti afya yake imekuwa ikizua mjadala ni Waziri wa Nchi, Ofisi ya Rais (Kazi Maalumu), Profesa Mark Mwandoya, ambaye naye kwa sasa amepata kukaririwa akisema afya yake ni nzuri.


