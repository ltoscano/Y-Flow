
NYOTA VIVULI
WAMECHOKA na kuamua kukacha. Ushindani kwenye tasnia ya burudani katika karne hii umekuwa wa uhakika. Kumekuwepo na ongezeko la wasanii wapya kila uchao wanaofanya vizuri sana hivyo kuifanya soko kuwa ngumu sana kwa wenzao watangulizi. Hatua hii imewasababishia baadhi ya wasanii wa zamani kushindwa W kuendelea kufanya muziki na kuamua kuingilia mambo mengine.
Na hata wakifanya muziki, inakuwa ni kwa kusuasua tofauti na zamani walipochukulia kwa uzito. Ili kukupa picha kamili ya mawazo haya, nina orodha ya wasanii hawa waliolemewa kabisa na muziki na kwa njia moja wakaamua kuachana nao. Wengine bado hawajakubali kuwa wameshindwa na ingawaje wanajizatiti kudhihirisha kwamba bado wapo kwenye gemu, picha halisi ni tofauti.
RINGTONE Amekuwa msanii wa hivi punde kutangaza kuwa anaukacha muziki.
Ringtone hajatoa sababu zozote za kuacha kufanya muziki zaidi ya kusema kuwa anahisi ni bora akiondoka wakati huu akiwa bado yupo kwenye upeo wa juu. Baada ya kufanya muziki kwa zaidi ya miaka saba akiachia baadhi ya kazi kubwa kubwa kama Pamela, Talanta zilipompa umaarufu, jomba ameamua kwenda nyumbani kulima magimbi. Ringtone tangu apate umaarufu amehusishwa na skendo kibao zingine zikidai kuwa sehemu kubwa ya utajiri wake umetokana na biashara haramu. Mapema juma hili kupitia akaunti yake ya Facebook alitangaza hatua kung'atuka ulingoni. Kuna baadhi ya wadau wanaohoji kuwa Ringtone anajiandaa kujitosa kabisa kwenye siasa kama alivyofanya miaka ya kadhaa iliyopita alipogombania kiti cha ubunge.
"Imekuwa ni safari ndefu yenye mafanikio katika taaluma yangu ya muziki. Nimefurahia vitu vingi sana katika taaluma yangu na sasa muda nimeonelea ni bora nikiachana na muziki kabisa. Asanteni wote mlionipa sapoti," akatangaza.
MR NICE Kati ya 2005 hadi 2008, hapakuwepo msanii mkubwa Afrika Mashariki na kati zaidi ya Mr Nice aliyekuwa akifanya muziki mnene. Heshima yake ilikuwa juu, shoo zake zilikuwa sio za kuhesabika, hela alizokuwa akivuna zilikuwa ni za uhakika. Huyu ndiye yule Mr Nice aliyetishia na kete motomoto kama vile Kidalipo, Fagilia, Raizoni kati ya nyinginezo kibao. Sijui ilitokea nini jamaa akazima kabisa baada ya kusumbua sana kwa miaka kama mitatu hivi katika chati. Ilidaiwa kuwa wanawake ndio waliomtawala baada yake kuwa maarufu na kuishia kumfilisisha. Ni madai tu ila hakuna ushahidi kamili. Katika kipindi cha miaka mitatu iliyopita, Mr Nice amejaribu sana kurejea kwenye ramani ya muziki bila ya mafanikio.
Aliwahi kuhamia Kenya na hata kusajiliwa na lebo ya GrandPa na kuachia kazi kadhaa ambazo kamwe hazikuvutia sana. Baada ya kuona kabisa kuwa muziki umemkataaa, Mr Nice amegeuka na kuwa mfugaji wa kuku kama njia ya kujiingizia kipato. Taarifa hizi alizithibitisha mwaka jana alipotupia picha yake kwenye Twitter akiwalisha kuku kwenye banda lao na kisha kuandika; `"Sitegemei tu muziki kunipa riziki. Kwa sasa naangalia zaidi ufugaji wa kuku kujizidishia riziki."
HUSSEIN MACHOZI Mwaka jana ukiwa unatupa kisogo, Hussein Machozi alitangaza waziwazi kuwa kaukacha muziki baada ya kuona kuwa haimwingizii kipato kama ilivyokuwa hapo zamani.
Hii ni kutokana na sababu kuwa idadi za shoo zilikuwa zimepungua sana huku pia kazi alizokuwa akiachia siku za hivi karibuni zikikosa kuvutia soko kubwa.
Machozi alisema kuwa ameamua kufanya vitu vya kibinafsi na kukoma kuendelea kupoteza muda wake akifanya muziki. Itakumbukwa kwamba nyota ya Hussein katika fani iling'aa sana alipotoka na kazi ya Kafia Ghetto kabla ya kufuatisha na vibao kadha AMECHOKA na kuamua kukacha. Ushindani kwenye vilivyoishia kuwa maarufu. Hata hivyo ile skendo ya yeye kufumaniwa na mke wa mwanasiasa mmoja maarufu jijini Mombasa ndiyo iliyoonekana kumharibia mambo hasa kwa upande wa kuitiwa shoo. NAZIZI Hadi anapofikia kuolewa 2010, hapakuwepo na kundi kali la muziki zaidi ya Necessary Noise lililokuwa likiundwa na Nazizi pamoja na Wrye. Necessary Noise lilikuwa kundi hatari ambalo kila lilipoingia studio, lazima muziki mnene ungetoka. Utakuwa unakumbuka zile kete kali kama Kenyan Boy, Kenya Girl, na Jump & Shout. Lakini baadaye lilivunjika baada ya Nazizi kuolewa na kuamua kupiga breki muziki hivyo kumwacha Wrye ambaye ameendelea kufanya muziki.
Miaka mitano baadaye, Nazizi alitalikiana na mume wake na ndipo akaanza tena mikakati ya kujirejesha kwenye gemu kwa kuachia kazi kadha zikiwemo kolabo na wasanii wakubwa. Baadhi ya kazi hizo ni kama 254, Over You, na Pressure aliyomshirikisha TID wa Bongo kati ya nyinginezo. Hata hivyo jitihada zake zimekuwa zikigonga mwamba kwani kazi zake za sasa zimeshindwa kabisa kujiuza. Huku hali ikionekana kuwa ngumu, Nazizi amegeukia uigizaji na vilevile kuna taarifa kuwa kwa sasa anajiandaa kwa ajili ya kipindi cha mazoezi kitakachokuwa kikipeperushwa runingani kwa jina `Work Out'. Tofauti na alipokuwa akifanya muziki kwa ufuatiliaji mkubwa, safari hii Nazizi ameonekana kupoteza ari kabisa ya sanaa hiyo.
CMB PREZZO Ni mmoja wa wasanii wenye ushawishi mkubwa na ushabiki wa maana katika anga za burudani hapa nyumbani. Miaka ya nyuma Prezzo alikuwa akishindana na wasanii wenzake kuachia ngoma na hata kupelekea kuibua bifu kadha kutokana na ushindani wa muziki.
Akianza alitoka na kolabo kali alizomshirikisha Nazizi ya Naleta Action na Lets Get Down, Nipe Nikupe aliyompa shavu A.Y, aliyomhusisha Ali B, My Gal kati ya nyinginezo. Vile vile utakumbuka Prezzo alipomwaga mkwara wa kuwa msanii anayetumia hela ndefu kutengenza video hasa alipotoa PREZZO aliyodai ilimgharimu nusu milioni. Hata hivyo tangu CMB Prezzo alipoiwakilisha taifa kwenye Big Brother Africa, 2013 na kuibuka wa pili, amekuwa kimya sana kisanaa ingawaje amekuwa akitokea kwenye video za baadhi ya wasanii.
Novemba mwaka jana aliachia kazi mpya Unahata ambayo hadi wa leo imeshindwa kupata nafasi kuchezwa katika vyombo vya habari vikubwa. Umaarufu wake unazidi kudidimia kadri anavyozidi kuwa kimya bila ya kutoa muziki huku dalili zote zikionyesha kuwa hana mpango kabisa wa kuendelea kuwa katika sanaa.
Kumeibuka na madai kwamba kufifia kwa umaarufu wake na kushindwa kujiuza kimuziki kama zamani kumemsukuma kwenye matumizi ya maunga. Juma hili amekuwa akitawala vyombo vya habari kutokana na tabia chwara aliyoonyesha katika runinga ya KTN anakodaiwa kwenda kufanyiwa mahojiano akiwa yupo `tungi' kweli.
Matokeo yake akawa anashindwa kujibu maswali ipasavyo na kujikuta mara kwa mara akimtomasatomasa mtangazaji wa kike Betty Okari, mke wa mtu. Promota mmoja wa muziki kutoka Pwani mwenye ukaribu mkubwa na Prezzo, aliyechonga na safu hii, alitibua hili; "Prezzo hayupo vizuri sema watu hawajajua tu, anatumia sana maunga. Muziki wake kwa sasa haufanyi vizuri kabisa na anasumbuliwa na mawazo hayo na ndio sababu anajikuta `akinusa' sana. Kwa mfano Desemba nzima hakupata shoo hata moja,"
Promota huyo (jina tumelibana) akatupia. BAMBOO Anatajwa kuwa miongoni mwa waasisi wa Hip-Hop nchini zaidi ya mwongo mmoja uliopita. Usilete Compe na Kabinti ni baadhi ya kazi tu zilizopalilia jina lake na kumweka vizuri katika chati ya burudani hapa nyumbani. Ila kwa sasa, taaluma ya Bamboo kwenye sanaa imezima kabisa licha yake kujitahidi kurejea katika ramani tangu aliporudi Kenya kutoka Marekani miaka mitatu aliyopita kwa kuachia vibao kadha kama vile 25 Flow na Mrembo miongoni mwa vingine. Baada ya kuona mambo hayamwendei vizuri, Bamboo alijaribu kuokoka na kuachia kazi Solja ambayo haikuenda mbali zaidi ya paa la nyumba yake.
Kwa kuona jitihada zake zinagonga mwamba, akaamua kuwa kimya na kuingilia katika biashara za uuzaji magari na vitega uchumi vingine. Hata hivyo wakati akizizima kisanaa, alitoa fursa kwa dadake mdogo Victoria Kimani kuibuka na amekuwa akitesa sana tangu alipoachia kazi yake ya kwanza Toto.


