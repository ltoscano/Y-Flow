
Upinzani waiburuza Serikali
Jun 21, 2014

UWEZO wa Serikali katika kuandaa, kusimamia bajeti na kubuni vyanzo vipya vya mapato ni dhaifu, huku Kambi Rasmi ya Upinzani Bungeni, chini ya chama kikuu cha upinzani, Chama cha Demokrasia na Maendeleo (CHADEMA), inayoundwa na wabunge wa vyama mchanganyiko vya upinzani, ikionyesha uwezo mkubwa wa kubuni vyanzo hivyo vya mapato.
Hali hiyo imejionesha dhahiri mwanzoni mwa wiki hii, baada ya Waziri kivuli wa Kambi Rasmi ya Upinzani, James Mbatia, kusoma bajeti mbadala ya kambi hiyo kwa mwaka wa fedha 2014/2015, ikiwa imetanguliwa na ile bajeti ya Serikali, iliyosomwa bungeni na Waziri wa Fedha, Saada Mkuya Salum.
Kutokana na bajeti hiyo ya upinzani, baadhi ya wananchi waliozungumza na gazeti hili, wakiwamo baadhi ya wanafunzi katika vyuo vikuu vya Dar es Salaam (UDSM), Chuo cha Biashara (CBE), Chuo Kikuu cha Dodoma, Chuo Kikuu cha Mtakatifu Augustine, walionyesha kuvutiwa zaidi na bajeti kivuli iliyosomwa na Mbatia kuliko ile ya Serikali.
Kupitia maoni yao hayo, wanafunzi hao ambao wengi wanasoma kwa mikopo ya fedha za Serikali zinatokana na kodi ya wananchi, walisema, hakuna namna nyingine isipokuwa Serikali kukubali ushauri wa wabunge wa upinzani. 
Wanafunzi hao ambao wengi ni sehemu ya Serikali za Wanafunzi katika vyuo hivyo wakitaka kutotajwa majina yao gazetini, walisema ushauri uliomo kwenye bajeti ya kambi ya upinzani ni mzuri na Serikali isisite kuufanyia kazi, ingawa pia hawakuwa na imani kama ushauri huo utafanyiwa kazi.

Katika kusoma bajeti hiyo ya upinzani bungeni, Mbatia ambaye ni Mwenyekiti wa Chama cha NCCR-Mageuzi, alibainisha tofauti kati ya bajeti ya Serikali na Bajeti aliyoisoma yeye bungeni Jumatatu, wiki hii.
Mbatia alisema wakati bajeti ya upinzani haina mikopo ya kibiashara na hivyo inalenga kulipunguzia taifa mzigo wa madeni, Bajeti ya Serikali ina mikopo yenye masharti ya kibiashara ya shilingi trilioni 4.3 na hivyo bajeti hiyo inawaongezea wananchi mzigo wa madeni.
Vile vile alisema bajeti ya upinzani inasisitiza kusisitiza umuhimu wa kuwalipa pensheni wazee wote nchini wenye umri wa miaka 60 na kuendelea, kwa upande wa Bajeti ya Serikali iko kimya kabisa kuhusu malipo ya pensheni kwa wazee wote nchini.
â€œBajeti (ya upinzani) inasisitiza kushusha kiwango cha tozo ya kodi ya mapato ya ajira kwa wafanyakazi (PAYE) hadi kufikia asilimia 9. Bajeti ya Serikali imeendelea kuwakandamiza wafanyakazi kwa kutoza asilimia 12 ya kodi ya mapato ya ajira (PAYE) kwa wafanyakazi. 
Alisema vile vile Bajeti ya Upinzani imeainisha vyanzo vipya vya mapato ya ndani na hivyo inayojitegemea kwa asilimia 84.3 lakini Bajeti ya Serikali ni tegemezi kwa asilimia 36.4 kutokana na kukopa kwa kiwango kikubwa na hivyo kuongeza deni la taifa.
Alisema katika bajeti hiyo ya upinzani, mapato ya ndani ni asilimia 34.55 ya Pato la Taifa lakini kwa Serikali, katika bajeti yake, mapato ya ndani ni asilimia 23 ya Pato la Taifa.
Alisema bajeti hiyo ya upinzani inalenga kupunguza misamaha ya kodi hadi kufikia asilimia moja ya Pato la Taifa ili kuongeza mapato ya ndani lakini Serikali kupitia bajeti yake, imetaja tu azma ya kupunguza misamaha ya kodi lakini haikutaja ni kwa asilimia ngapi ya pato la taifa wala haijaainisha watakaofutiwa misamaha hiyo.


