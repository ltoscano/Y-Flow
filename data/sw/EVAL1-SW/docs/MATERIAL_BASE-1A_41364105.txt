
Siri za Mwakyembe Bandari Dar zavuja Aug 31, 2012

SIRI zaidi kuhusu uamuzi wa Waziri wa Uchukuzi, Dk. Harrison Mwakyembe, kuwasimamisha kazi baadhi ya viongozi wa Mamlaka ya Usimamizi wa Bandari zimezidi kuvuja, Raia Mwema limeelezwa kuwa, pamoja na wizi na tuhuma nyingine chafu katika Bandari ya Dar es Salaam, uongozi huo unadaiwa kujiongezea mishahara kwa asilimia 15, kinyume cha maelekezo ya waziri.
Kwa mujibu wa baadhi ya watumishi wa kada na idara tofauti katika Wizara ya Uchukuzi, Dk. Mwakyembe alipinga nyongeza hiyo ya mishahara kwa hoja kwamba, hakuna ufanisi bandarini unaoshawishi kuwapo kwa nyongeza ya mishahara.
Nyongeza ya mshahara Vyanzo vyetu vya habari vinadai kuwa, Dk. Mwekyembe akiwa ameingia wizarani hapo kwa wadhifa wa waziri alikutana na mapendekezo ya kuwapo kwa nyongeza ya mishahara kwa upande wa bandari.
“Waziri (Mwakyembe) alipinga ongezeko hilo la asilimia 15. Zipo taarifa zinazodai kiongozi wa ngazi ya juu wa bandari hupata mshahara wa takriban milioni 16 na wale wa kada ya chini hupata mshahara unaodaiwa kuwa ni Sh takriban 600,000. Sasa kama unaweka nyongeza ya asilimia 15, maana yake kiongozi atapata nyongeza ya sh milioni 2.4 na kada ya chini nyongeza ya takriban sh 90,000. Kwa hiyo, bosi atalipwa milioni 18.4 na wa kada ya chini atalipwa zaidi ya sh 690,000.
“Hapo ndipo Mwakyembe alipopingana nao, akazuia nyongeza hiyo lakini uongozi wa bandari ukampuuza na kuendelea na mipango yao. Hoja za Mwakyembe ni kwamba nyongeza hiyo haina maana katika mazingira ambayo wizi, ufanisi duni na tuhuma nyingine nyingi zimeizonga mamlaka ya bandari,” anadai mtoa habari wetu ambaye ni mmoja wa watumishi katika Wizara ya Uchukuzi.
Kwa upande mwingine, mtumishi mwingine alimwambia mwandishi wetu; “Rekodi zinaonesha Tanzania ipo katika namba hya 36 kwa bandari zenye ufanisi na ambazo huduma kwa mteja na hususan utoaji mizigo ni bora zaidi, yaani tunapitwa hata na Kenya? Halafu watu wanataka wajiongezee mishahara? Hivi unawezaje kujiongezea mshahara kwa kigezo cha tuhuma zinazoelekezwa kwenu badala ya kigezo cha sifa zinazoelekezwa kwenu katika masuala ya utendaji?” Utafiti Bandari za Afrika

Gazeti hili limetafuta taarifa mbalimbali za kitafiti ili kujiridhisha kuwa, madai ya ufanisi duni katika Bandari ya Dar es Salaam ni ya kweli, kwa kulinganisha na bandari nyingine mbalimbali barani Afrika.
Taarifa tulizozibaini kutoka taasisi ya kimataifa inayotafiti utendaji na ufanisi wa bandari mbalimbali barani Afrika, Taasisi ya AfriTramp, ambayo hutoa taarifa zake za utafiti karibu kila mwezi, unaonesha kuwa Tanzania, kwa maana ya Bandari ya Dar es Salaam inashikilia nafasi ya 36.
Nchi inayoongoza kwa mujibu wa utafiti wa AfriTramp katika kitengo cha kontena bandarini ni Angola, Bandari ya Luanda ambayo katika wiki ya Julai 9 hadi Julai 15, makontena yaliweza kufanyiwa mchakato hadi kuwafikia wateja kwa siku kati ya moja hadi tatu, wakati kwa kipindi hicho, Bandari ya Dar es Salaam ilitumia siku kati ya nane hadi 10.
Bandari ya Mombasa Kenya hutumia kati ya siku tatu hadi nne. Katika kupakua na kufanyia mchakato mizigo ya kawaida hadi kumfikia mteja, bado Bandari ya Luanda ya Angola inaongoza ikiwa inafanya kazi hiyo ndani ya siku mbili, wakati Bandari ya Dar es Salaam hutumia siku kati ya tatu hadi tano, ikiwa inashika nafasi ya 29. 
Mkurugenzi Mkuu wa Bandari, Ephraim Mgawe, ambaye amesimamishwa kazi pamoja na wenzake ili kupisha uchunguzi wa tuhuma mbalimbali zinazohusishwa na uongozi wao hakuweza kupatikana kutokana na kutojulikana ofisi yake ilipo (baada ya kusimamishwa bandari) na hata tulipomtafuta kwa simu yake ya mkononi, juhuzi hizo hazikuzaa matunda ingawa pia tutaendelea kumtafuta ili kupata ufafanuzi wa suala hilo. 
Mwandishi wetu pia alimtafuta Waziri Dk. Mwakyembe ili kupata ufafanuzi wa madai haya lakini juhudi hizo hazikuzaa matunda pia baada ya kuelezwa na baadhi ya maofisa wizarani kwake kuwa yuko Kyela, alikokwenda kwa ajili ya shughuli zake za kibunge pamoja na kuhesabiwa katika Sensa ya Watu na Makazi iliyoanza Agosti 26, mwaka huu, ikitarajiwa kudumu kwa wiki moja.
Katika hatua nyingine, mwandishi wetu alifika ofisi za Wakala wa Usajili wa Biashara na Leseni nchini (Brela) ili kujiridhisha kuwa kampuni inayodaiwa kupewa zabuni ya kuondoa mafuta machafu bandarini kwa upendeleo licha ya muda wake mkataba kwisha na hapo hapo, kukiwa na maelekezo ya Ikulu ya mwaka 2008 kuwa kampuni hiyo ya Singirimo Investment isipewa kazi hiyo, nani wamiliki wake.
Uamuzi huo wa mwandishi wetu ulilenga kujua ukweli wa tuhuma kwamba kampuni hiyo ni ya baadhi ya viongozi wa Bandari ya Dar es Salaam kwa kuzingatia taarifa alizopewa Dk. Mwakyembe.
Kutokana na mizengwe hiyo, mwandishi wetu aliomba ruhusa ya kumwona Mkurugenzi wa Brela, Esteriano Mahingile, lakini alijibiwa kuwa mhusika huyo yupo nje ya ofisi.
Juhudi za kuwasiliana naye kwa simu ikiwa ni pamoja na kupiga na hata kumtumia ujumbe mfupi wa mananeo hazikuzaa matunda kutokana na simu yake kutojibiwa.
Lakini wakati hayo yakiendelea, taarifa zaidi zinaeleza kuwa, hali bado tete ndani ya Mamlaka ya Bandari kutokana na uamuzi wa Dk. Harrison Mwakyembe, kusimamisha kazi uongozi wa mamlaka hiyo ili kupisha uchunguzi.
Inadaiwa kuwapo kwa msuguano wa chini kwa chini unaotokana na makovu ya uamuzi huo.
“Bado kunahitajika ushiriki wa Mkaguzi na Mdhibiti Mkuu wa Serikali (CAG) na Kamati za Bunge kama Kamati ya Hesabu za Mashirika ya Umma na Kamati ya Miundombinu ili kuweza kupata picha kamili ya kumsaidia kufanya uamuzi mbali ya kuwa baadhi ya mambo ameyashuhudia mwenyewe bandarini,” anaeleza mmoja wa watendaji TPA.
Hata hivyo, wakati kukiwa na ushauri huo wa kushirikisha kamati hizo za Bunge, wapo wanaoamini kuwa kamati hizo zinapaswa kubeba sehemu ya tuhuma zinazoelekezwa kwa uongozi wa bandari na hasa ikizingatiwa kuwa, wao ni chombo cha uangalizi wa kisekta kwa niaba ya wananchi, lakini licha ya uwapo wa kamati hizo wizi na lawama nyingi zimekuwa zikielekezwa bandari kiasi cha kupoteza wateja.


