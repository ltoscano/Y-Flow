
Kampuni ya majani chai yafuta 400
Na TOM MATOKE
KAMPUNI ya kimataifa ya majani chai katika Kaunti ya Nandi imewafuta wafanyikazi 400 baada ya kununua mashine za kuchuna majani chai.
Hali hiyo ilizua malalamiko kutoka kwa makundi ya kutetea maslahi ya wafanyikazi.
Muungano wa Wafanyikazi wa Mashamba na Kilimo(KPAWU) jana ulilalamikia kufutwa kazi kwa wafanyakazi hao na kampuni ya majani ya Kapsumbeiyo na kusema hatua hiyo itapelekea kuweko kwa watu wengi wasio na kazi.
Katibu wa chama hicho tawi la Nandi Eliakim Ochieng alitoa wito kwa serikali kuingilia kati ili kuhakikisha wafanyikazi hao hawatapoteza kazi yao.
“Ni kinyume cha mwongozo wa Wizara ya Kilimo kuanza kutumia mashine hizo kwa sababu zitasababisha maelfu ya watu kupoteza kazi,” alisema.
Kufutwa huko kulitekelezwa baada ya wakulima wa majani chai kukadiria hasara kubwa inayotokana na kupungua kwa bei ya majani chai katika soko la kimataifa.
Alisema, “Tunamsihi Rais Uhuru na naibu wake kuzuia makampuni ya majani chai kununua mashine za kuchuna majani chai kwa sababu hatua hiyo itasababisha wananchi wengi kukosa kazi.” Alisema baadhi ya makampuni kati yao Tindiret, Kaimosi, kibabet, Kapchorwa na Kapsumbeiywo yamenunua mashine hizo.
Lakini Mameneja wa makampuni hayo ambao hawakutaka kutajwa walisema, “Itakuwa vigumu kwa makampuni ya kuzalisha majani chai kufanya biashara ikiwa hayataanza kutumia teknolojia katika ulimwengu wenye ushindani.” Katibu wa KPAWU tawi la Magharibi Bw Joshua Oyuga alisema makampuni makubwa ya majani yalitoa ajira kwa wafanyikazi 400,000 ambao wamesajiliwa na zaidi ya watu 1.5 milioni ya Wakenya wanaotegemea majani chai kujipa mapato.
Alisema, “Mataifa mengi ya Afrika Mashariki na Kati yamekataa kutumia mashine hizo na wafanyikazi wa majani chai wanatetewa na shirika la kutetea haki za wafanyikazi nchini (Cotu).” Aliyaomba makampuni ya majani chai katika eneo la Magharibi mwa Kenya kuheshimu mkataba wa pamoja ambao chama hicho kilitia sahihi pamoja nayo .
Aliyataka yasitishe kuwafuta wafanyikazi wa majani chai kwani ni kinyume cha makubaliano hayo.


