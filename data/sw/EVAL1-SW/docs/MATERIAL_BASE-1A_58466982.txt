Raia wanahaki ya kumuua mvamizi kwa nguvu stahiki
Jan 17, 2013

MATUKIO kadhaa ya wananchi wanaotumia nguvu kujihami dhidi ya uvamizi wa polisi huko mkoani Kagera, ambapo nguvu hiyo tayari imesababisha vifo vya polisi wanne, yameripotiwa sana na vyombo vya habari. Polisi wawili wameuawa wilayani Ngara na wengine wawili kuuawa wilayani Karagwe. 

Katika matukio yote mawili, polisi wameripotiwa kuuawa baada ya kujaribu kutumia risasi za moto dhidi ya raia waliokuwa wanajaribu kutetea mali zilizokuwa mikononi mwao. Huko Ngara mali husika ilikuwa ni pikipiki na kule Karagwe mali ilikuwa ni meno ya tembo (pembe za ndovu).

Katika mazingira haya ya kila mtu, au kila mtu na majirani zake, kutumia nguvu kujilinda dhidi ya wavamizi, utabiri wangu ni kwamba polisi wengi zaidi wataendelea kuuawa na wananchi ambao tayari wamepata mwamko wa kutumia nguvu kuuzima uvamizi haramu dhidi yao.

Ninazo sababu za msingi kutabiri hili. Makala hii ni kwa ajili ya kubainisha sababu hizo ili kuwanusuru polisi na vifo vingine, Kagera na kwingineko hapa Tanzania. Nitaeleza sababu hizo kwa kutumia niliyoyaona huko Kenya.

Mwaka 2001 nilikwenda Kenya kumtembelea rafiki yangu Joseph M. Nyasani anayefundisha somo la Filosofia katika Taasisi ya Filosofia ya Mtakatifu Konsolatha. Mezani kwake nilikuta matini anayoyatumia kufundishia darasani (handouts) yakiwa na kichwa cha maneno "Legal Philosophy: Jurisprudence." Kwa tafsiri isiyo rasmi tunaweza kuandika, “Filosofia ya Sheria: Sayansi ya Sheria za Binadamu/Maarifa ya Sheria.” Katika matini haya niliona maneno yaliyonivutia kuhusu haki ya kila mtu kutumia nguvu kujilinda.

Mahali fulani, Nyasani aliandika hivi katika matini yake: “Hatuhitajiki kutoa maelezo yoyote kuhusu mtazamo kwamba mvamizi anayeelekeza mtutu wa bunduki dhidi ya jirani yake anapaswa kukabiliwa kwa kutumia nguvu ya kujibu mapigo kwa kutumia nguvu yenye ukubwa wa kani, hatari na kasi ile ile kutoka kwa mtu aliyevamiwa endapo aliyevamiwa anao uwezo wa kujibu mapigo kwa kutumia nguvu yenye ukubwa wa kani, hatari na kasi ile ile.”(Nyasani, 2001: 79)
Nyasani anaendelea kuandika: “Hakuna utetezi wowote wa maana unaoweza kutolewa na mtu ambaye ametengeneza mazingira ya hatari au tukio linalotishia uhai na tukio ambalo linamfanya mlengwa kuamini kwa dhati kwamba linatishia uhai wake… Hapa, mtazamo wa kisheria ambao unabaki sahihi mpaka ushahidi wa kuukanusha utakapopatikana, ni kwamba, mvamizi anapaswa kupata anachokistahili au kulipwa kulingana na ukubwa wa tukio la hatari alilolisababisha.”( Nyasani, 2001: 80)
Kisha, Nyasani anatoa angalizo kuhusu utata unaoweza kujitokeza kuhusu msimamo huu: “Panaweza kutokea fikra potofu kwamba mtu aliyetumia nguvu zinazoweza kusababisha kifo katika mazingira stahiki kisheria wakati akijinufaisha na haki yake ya kujilinda dhidi ya uvamizi hatakuwa amefanya tendo ambalo ni jinai au kuua kwa kukusudia au kuua kwa kutokusudia endapo nguvu aliyoitumia itasababisha kifo.”( Nyasani, 2001: 81)
Hatimaye, Nyasani anahitimisha: “Ufafanuzi muafaka katika mazingira haya, unaweza kuwa kwamba kiuhalisia na kwa uhakika kuna mauaji yametokea hapa isipokuwa jinai husika inabatilishwa au, tuseme, inayeyushwa kwa kuzingatia kifungu cha sheria kinachotamka kwamba hapatakuwepo na jinai pale ambapo mtu atajinufaisha na haki yake ya kujilinda dhidi ya uvamizi kwa kuzingatia miongozo ya akili timamu na sheria.”( Nyasani, 2001: 82)
Maoni haya yanaungwa mkono na wanasheria maarufu hapa nchini ikiwa ni pamoja na Profesa Issa Shivji, Profesa Kanywanyi, Dk. Sengodo Mvungi, Profesa Palamagamba Kabudi, Andrew Chenge, Dk. Harrison Mwakyembe, Jaji Francis Nyalali, Mwanasheria Mkuu wa Serikali, Frederick Werema, na Sheria za Tanzania kwa ujumla.

Kwa mujibu wa Sheria za Tanzania, kifungu cha sheria husika ni ibara ya 18 ya Sheria ya Makosa ya Jinai ya Tanzania kama ilivyorekebishwa mwaka 2002. Mara nyingi inajulikana kama Kanuni ya Adhabu ya 2002 (Tanzania Penal Code, 2000 R.E). Kifungu hiki cha sheria zetu kinasema mambo matatu kwa mpigo, mambo ambayo ni muhimu nikayaweka bayana hapa kwa msomaji wa makala hii.


