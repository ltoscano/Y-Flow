
Vitalu: Mlipuko wa kwanza 2009 bungeni May 31, 2012

JANUARI 30, mwaka huu, Mbunge wa Kwela, Dk. Chrisant Mzindakaya aliwasilisha hoja binafsi bungeni, ili Bunge lipitishe azimio rasmi ambalo, pamoja na mambo mengine, limkemee Waziri wa Maliasili na Utalii, Shamsa Mwangunga, kutokana na kufanya uamuzi wenye kuingilia Madaraka na Haki za Bunge. Mwandishi Wetu, Godfrey Dilunga, aliyekuwa bungeni, anaelezea kilichojiri.

KATIKA Mkutano wake wa 11, Bunge lilijadili hoja kuhusu ugawaji wa vitalu vya uwindaji wa wanyapori na bei zake. Vitalu hivyo muda wake wa mikataba ya umiliki ulikuwa unakwisha mwaka huu.
Katika Mkutano huo wa 11, Bunge baada ya kujadili hoja hiyo liliazimia kwamba ili kuiwezesha Serikali kuongeza mapato na kuweka uwiano, uwazi na usawa katika ugawaji vitalu hivyo vya uwindaji wa kitalii, Serikali ianze mchakato wa kugawa upya vitalu vyote vya uwindaji nchini, ambavyo muda wake ulikuwa unakwisha kwa kuzingatia mapendekezo yaliyowasilishwa bungeni.
Katika mkutano huo Bunge liliazimia kwamba kwa kuzingatia muda wa kumiliki vitalu ulikuwa unakoma, na kwamba kwa kuzingatia umuhimu wa sekta ya maliasili na wanyapori kwa pato la Taifa, Serikali iweke mikakati maalumu ya kukamilisha utekelezaji wa Azimio la Bunge katika muda uliobaki wa umiliki wa vitalu hivyo vya uwindaji (yaani kabla ya 2009).
Azimio hilo la Bunge lilikusudia vitalu vyote nchini vigawiwe upya ili wamiliki wapya waanze kuvitumia ifikapo mwaka 2010, baada ya muda wa awali wa vitalu kwisha. Pia lengo jingine la Bunge katika Azimio lake hilo ni kwamba kuliwezesha Taifa kupata mapato zaidi kutokana na shughuli za uwindaji wa kitalii wa wanyapori, kwa kuvigawa vitalu vikubwa na kupata vitalu vingine vipya 89 vilivyogawanyika katika madaraja mawili. Madaraja hayo ni daraja la kwanza lenye vitalu 55 na daraja la pili lenye vitalu 34.
Katika mkutano huo, Waziri wa Maliasili na Utalii, aliahidi ya kuwa Serikali ingezingatia na kutekeleza ipasavyo Azimio lililopitishwa na Bunge, ikiwa ni pamoja na kuandaa muswada wa sheria mpya ya wanyapori itakayosimamia shughuli zote za ugawaji wa vitalu vya uwindaji wanyapori.
Lakini, hali haikuwa hivyo, sasa imebainika kuwa Wizara ya Maliasili na Utalii, inayoongozwa na Waziri Shamsa Mwangunga iliamua kuongeza muda wa umiliki wa vitalu kwa miaka mitatu zaidi (siyo tena 2009) kwa kuzingatia utaratibu wa zamani ambao unatajwa kulitia hasara Taifa.
Hasara hiyo inatajwa kuwa ni dola 4,110,000 za Marekani kwa mwaka. Na kwa kuzingatia nyongeza hiyo ya miaka mitatu, hasara hiyo kwa Taifa itafikia dola 12,330,000 za Marekani.
Kitendo hicho cha Waziri Mwangunga na timu yake kuongeza miaka hiyo mitatu kwa kutumia taratibu za zamani ndicho kinachotajwa kuingilia Madaraka na Haki za Bunge na hasa kwa kurejea Azimio la Bunge la kutaka ugawaji wa vitalu ufanyike kwa taratibu mpya na umiliki wa nyuma ukome mwaka huu.
Ni kwa ajili hiyo, Januari 29, mwaka huu, Waziri Mwangunga alitoa taarifa ya Serikali bungeni akisema Serikali imefanya hivyo kwa kuwa ina mkataba na Chama Cha Wawindaji nchini (TAHOA).
Ni mazingira hayo yaliyomfanya Mbunge wa Kwela, Dk. Chrisant Mzindakaya kutoa hoja binafsi, akisema maelezo ya Waziri Mwangunga “hayana msingi wowote.” Akisisitiza kwamba makubaliano hayo yaliyofanyika miaka 10 iliyopita si mkataba.
Dk. Mzindakaya katika hoja yake binafsi, anasisitiza kuwa kutotekeleza Azimio la Bunge kumetokana na matakwa ya wawindaji kupitia TAHOA kwa ushahidi wa barua ya Wizara ya Maliasili na Utalii, ambayo iliwajibu kuwa maombi yao ya kuongeza muda yamekubaliwa.
Na siku hiyo ambayo Dk. Mzindakaya aliwasilisha hoja hiyo binafsi akasema;
“Wizara imeandaa muswada ambao unawasilishwa leo (Januari 30) bungeni, kitendo cha kuongeza muda wa miaka mitatu wa uwindaji zaidi kitaifanya sheria hiyo (muswada) isifanye kazi yake mpaka muda wa miaka mitatu, jambo ambalo linaathiri madaraka ya Bunge.” Kwa kuzingatia mazingira hayo yote, Dk. Mzindakaya akazama katika hoja yake binafsi akilitaka Bunge kuazimia mambo makuu manne. Jambo la kwanza alitaka barua ya Wizara ya Maliasili na Utalii yenye kumbukumbu namba HD204/401/100 ya Januari 16, 2009 inayoongeza muda wa umiliki wa vitalu vya uwindaji wa wanyamapori kwa kampuni za uwindaji, kwa kipindi cha miaka mitatu hadi mwaka 2012, ifutwe mara moja.

Sababu za matakwa haya namba moja katika hoja ya Mzindakaya ni kwamba, uamuzi katika barua hiyo unakwenda kinyume cha Azimio la awali la Bunge lililofikiwa katika mkutano wa 11 wa Bunge.
Jambo la pili alilotaka Mzindakaya katika hoja yake ni Waziri wa Maliasili na Utalii, Shamsa Mwangunga, akemewe na Bunge kwa Azimio rasmi kwa kuwa hakulipa suala hilo mwongozo mzuri na kwamba athari zake ni pamoja na kuleta mtengano kati ya mihimili miwili, ambayo ni Bunge na Utawala.
Tatu, Dk. Mzindakaya alitaka Bunge liazimie kuwa Wizara zote za Serikali kuzingatia mawasiliano na ushirikiano mzuri uliopo kati ya mihimili ya Bunge na Utawala. Na mwisho, akasema; “Kwa kuzingatia hali halisi ilivyo sasa, na kwa kuwa Wizara wamechelewa, utekelezaji wa Azimio la Bunge ukamilike mwaka 2010 .” Hoja hii ya Mzindakaya ilipokewa kwa mikono miwili na Mbunge wa Kishapu, Fred Mpendazoe, ambaye pamoja na kutumia maneno makali dhidi ya uamuzi huu wa Serikali, alipendekeza kwa siku zijazo kama Waziri atabaini amekwenda kinyume au ameingilia haki na madaraka ya Bunge basi aingie bungeni akiwa na barua yake mkono ya kueleza kuwa “anajiuzulu.” Baadaye suala hilo lilidakwa na Mbunge wa Kigoma Kaskazini, Kabwe Zitto, ambaye pamoja na kurusha maneno makali yaliyobeba hisia za uchungu kuwa Bunge limedhalilishwa na kuingiliwa madaraka yake na Serikali, alitaka siku nyingine hata Kamati ya Bunge inayoonekana kukubaliana na Serikali kujaribu kuingilia madaraka ya Bunge iwajibishwe kwa kufikishwa mbele ya Kamati ya Haki, Maadili na Madaraka ya Bunge, iwekwe kitimoto.
Hata hivyo, kabla ya mjadala kufika mbali, Spika wa Bunge kwa busara zake alibaini kuwa tatizo la msingi wizarani ni uamuzi wa kuongeza nyongeza ya mikataba iliyopaswa kwisha mwaka huu. Akamtaka Waziri wa Maliasili na Utalii, Shamsa Mwangunga, aeleze msimamo wa Serikali kuhusu kipengele hicho, kwamba Je, Serikali inabaki na msimamo wa kuongeza muda kinyume na Azimio la awali la Bunge au la.
Waziri Mwangunga akaweka zaidi muda wake katika kuomba radhi Bunge huku akiacha utata kuhusu uwazi katika kujibu swali la Spika, Samuel Sitta.
Kutokana na hali hiyo, Spika alitupa mpira ghafla kwa Waziri Mkuu, Mizengo Pinda, aliyekuwa kimya wakati wote akimsikiliza waziri wake.
Waziri Mkuu, Mizengo Pinda, naye akatuliza mpira uliofika kwake ghafla kutoka kwa Spika, akasema kwamba Waziri Mwangunga alikuwa ameeleza vizuri suala hili lakini mwisho wa maelezo yake pamekuwapo na mkanganyiko. Akaweka bayana kuwa, hakuna kuongeza muda kwa wamiliki wa vitalu vya uwindaji. Kwa kifupi, akaungana na uamuzi wa Bunge.
Na kutokana na kauli hiyo ya Waziri Mkuu Pinda na uamuzi wa Waziri Mwangunga kuomba radhi kila mara, Spika akashauri suala hilo lifikie mwisho na akamwita Mzindakaya kusoma maazimio yake. Katika kuyasoma ili yapitishwe na Bunge, akaondoa azimio namba mbili lililokusudia kulitaka Bunge kumkemea Waziri Mwangunga kwa uamuzi wake wa kuingilia madakaraka ya Bunge.
Hata baada ya mjadala huo kufungwa, bado yalikuwapo maoni mbalimbali kuhusiana na suala hilo la vitalu.
Kwa mfano, katika maoni yake Zitto alionekana kuwa na shaka juu ya Kamati ya Bunge ya Ardhi, Maliasili na Mazingira, inayoongozwa na Mbunge wa Kongwa, Job Ndugai.
Zitto alisisitiza kuwa Kamati hiyo ilitimiza wajibu kwa kupitiliza mstari wa uwajibikaji kwa kuwa iliridhia uamuzi wa Wizara ya Maliasili na Utalii bila kuufikisha uamuzi huo ndani ya Bunge kama kanuni na sheria za Bunge zinavyotaka. Na akashangaa kuna nguvu gani ya nje iliyosukuma kamati hiyo kufanya hivyo, akionya kuwa wakati mwingine hata kamati inapaswa kuchukuliwa hatua.
Hoja hiyo ya Zitto, ilimfanya Job Ndugai kuibuka wakati wa uchangiaji na kujigamba katika sura ya kukemea wanaokejeli kamati yake akisema; “Kamati yangu ni kamati makini na inaundwa na wajumbe makini kama zilivyo kamati nyingine za Kudumu za Bunge (bila shaka akilenga Kamati ya Kabwe).


