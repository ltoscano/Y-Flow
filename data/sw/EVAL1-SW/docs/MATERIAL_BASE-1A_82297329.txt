
Changamoto za vyombo vya habari katika demokrasia ya Tanzania II
Feb 08, 2013

UMILIKI binafsi huchukuliwa kwa umuhimu mkubwa katika demokrasia ya vyama vingi, kwa maana ambayo wakati mwingine ni potofu kwamba vyombo binafsi huwa viko huru zaidi kuliko vyenye umiliki wa aina nyingine.

Dhana hii yaweza kuwa potofu kwa sababu, kimantiki, si kweli kwamba kila chombo kinapokuwa katika umiliki binafsi kinakuwa huru. Na kama ilivyo kwa demokrasia ya Ghana, si kila chombo chenye umiliki wa Serikali kinakuwa hakiko huru.

Vipo vyombo vya habari binafsi ambavyo vimefungwa na minyororo ya maslahi binafsi ya wamiliki ama ya kisiasa, kiuchumi au hata kijamii. Kwa hiyo, ipo haja, na hasa katika demokrasia changa, kuangalia tena namna ya kuhakikisha kwamba hata vyombo binafsi vinajali pia maslahi mapana ya jamii na kwamba havitumiki kuvuruga
misingi ya demokrasia na maslahi halali ya taifa.

Ni dhahiri pia kwamba katika mfumo wa sasa, ni rahisi kwa wanasiasa kumiliki vyombo vya habari kwa ajili ya kuvitumia kwa maslahi binafsi ya kisiasa kama ambavyo wafanyabiashara pia wanaweza kumiliki vyombo hivyo kwa maslahi ya kisiasa na kibiashara zaidi.

Kama ambavyo imedhihirika hapa nchini katika nyakati tofauti, na hasa kunapokuwa na uchaguzi, baadhi ya vyombo vya habari binafsi huweka pembeni misingi ya uandishi wa habari na kujiingiza katika kila aina ya hila, zikiwamo za kuendesha propaganda za kuchafua wagombea wanaoleta ushindani kwa mgombea/wagombea wao, kueleza umma uongo wa kutunga, kuandika habari za kuchochea mitafaruku ya kidini, kikabila au kikanda bila kujali athari za muda mrefu kwa taifa.

Hii si tu ni kinyume cha matarajio ya wananchi kwa vyombo vya habari katika kujenga demokrasia, bali ni jambo ambalo lisiposhughulikiwa ipasavyo, litajenga utamaduni hatari wa mitafaruku ya chuki, udini, ukabila na ukosefu wa staha katika jamii.

Umiliki binafsi katika demokrasia zilizokomaa, unaweza ukatumika vibaya na usilete madhara makubwa kwa jamii kama ambavyo unaweza kuathiri demokrasia changa. Kwanza katika nchi zilizoendelea, chombo cha habari kikifanya madudu, ni wasomaji, wasikilizaji au watazamaji wanaokuwa wa kwanza kulalamika. Si serikali!

Lakini katika mazingira ya nchi zetu, bado haujajengeka utamaduni wa wananchi kuadhibu chombo kilichowakosea. Hivyo basi, dhana ya uhuru wa vyombo vya habari inapata uhalali pale tu vyombo hivyo vinapofanya kazi zake kwa kuzingatia misingi ya taaluma siku zote.

Haiwezekani, na hakuna mantiki kwa chombo cha habari kukiuka kwa makusudi misingi ya taaluma kwa kiwango cha kuathiri maslahi mapana ya nchi, halafu kikadai haki ya uhuru wa vyombo vya habari. Ndiyo maana, katika mchakato huu wa Katiba Mpya, ipo haja ya kuweka wazi misingi ya kudhibiti aina za umiliki ambao kutokana na uzoefu wetu, unakuwa na ajenda ya maslahi ya binafsi, hasa yenye athari kwa taifa na wananchi kwa ujumla. 

Aidha, misingi hii ya udhibiti bado haina budi
kuzingatia matakwa ya dhima ya vyombo vya habari katika demokrasia ya vyama vingi!

Umiliki wa Taasisi
Kwa Tanzania, taasisi kuu zinazomiliki vyombo vya habari ni pamoja na dini na vyama vya siasa. Katika demokrasia ya vyama vingi, ni jambo zuri na muhimu kwa taasisi, kama ilivyo watu binafsi, kuanzisha vyombo vya habari kwa ajili ya kuwezesha mawasiliano na mijadala miongoni mwa wanachama wake.

Hata hivyo, madhali vyombo hivyo pia vinapatikana kwa umma wote, na si kwamba vinawafikia tu wanachama/waumini wao, basi na vyenyewe vina wajibu wa kufuata misingi ya uandishi wa habari unaozingatia maslahi mapana ya taifa na wananchi wake.

Kihistoria, magazeti yalipoanza kwa mfano huko Ulaya katika karne ya 16 na kuendelea, yalimilikiwa zaidi na vyama vya siasa ili kutumika katika kuelezea falsafa, sera na mipango ya chama husika. Hivyo basi, misimamo ya magazeti yale kifalsafa na kisera, ilijulikana wazi kwa watu wote na kila mtu
alikuwa huru kuchagua kununua au kusoma gazeti aliloona anaridhishwa na yale linayoyasimamia.

Hata hivyo, kufikia karne ya 19, umiliki binafsi ulikwishaanza kushamiri kutokana na dhana ya soko huria na kwamba mtu yeyote angeliweza kuanzisha gazeti na kuliendesha kama biashara yoyote ile. Kwamba endapo hakukuwa na watu katika soko waliotaka kusoma gazeti hilo binafsi, basi ni dhahiri kwamba biashara ile ilipaswa kufa kifo cha kawaida na si kufungiwa na Serikali.

Vyombo vya habari vya taasisi, hasa za kidini, vinaweza pia kuwa na athari kwa utamaduni wa uelewano na maridhiano pale vinapoanza kuandika habari na kuendesha mijadala katika namna inayochochea mitafaruku baina ya makundi yanayotofautiana ndani ya jamii.

Dhana ya kuvumiliana miongoni mwa wanajamii, ni muhimu sana katika demokrasia ya vyama vingi, na pale inapotokea kwamba makundi tofauti ndani ya jamii yakataka kulazimisha matakwa yake ndiyo yasikilizwe na kufuatwa na wengine, basi athari zake zaweza kuwa kubwa.

Mantiki iliyo wazi hapa, ni kwamba madhali kila taasisi, kikundi au watu binafsi wananufaika na uhuru uliomo katika demokrasia ya kumiliki vyombo vya habari na kutoa mawazo yao hadharani, basi wanao wajibu pia wa kuheshimu haki na mawazo ya wengine katika jamii.

Umiliki wa Jamii
Baada ya Uhuru wa Tanganyika, yalianzishwa magazeti na majarida mengi ya kijamii ambayo yalibeba habari na taarifa, yakiwamo maarifa mbalimbali kwa wanajamii husika. Lakini baada ya miaka kadhaa, magazeti na majarida yale yalitoweka kutokana hasa na ukosefu wa fedha za kuendelea kuyachapa.

Hata hivyo, katika miaka ya karibuni, dhana hii ya vyombo vya habari vya jamii, imerejea lakini kupitia kwenye redio za masafa mafupi ambazo zimeanzishwa kwa wingi maeneo mbalimbali nchini.

Redio za jamii ni kiungo muhimu sana katika demokrasia kwa kuwa hutumika kama mwendelezo wa majadiliano ya wananchi yanayofanyika mashambani, mikutanoni, sehemu za kupumzikia na
kwingineko. Kwa maneno mengine, redio za jamii zimewezesha wananchi wengi hasa wa vijijini kuendeleza mawasiliano kama sehemu ya maisha katika uwanja mpana zaidi.

Aidha, redio jamii, tofauti na redio za taifa, hujielekeza zaidi katika masuala mbalimbali yanayowagusa wanajumuiya na kutoa fursa kwao kuyajadili na hata kupata ufumbuzi.

Redio za jamii hutumia muda mwingi, kwa mfano, kuweka vipindi vinavyoigusa jamii husika moja kwa moja, vikiwamo vipindi vya burudani ambavyo huwa na ngoma, muziki, maigizo, ngonjera, majigambo na mengineyo yenye kuchipukia katika jumuiya husika.

Kwa mantiki hiyo, redio za jamii ni kiungo muhimu sana, tofauti na ilivyo kwa vyombo vingine vya habari, katika kuendeleza mila, tamaduni na tunu za asili zinazowatambulisha wananchi wa jumuiya husika.

Kwa maneno mengine, imedhihirika kuwa vyombo vya habari vya jamii, kama vile redio, vimesaidia
kutoa fursa kwa wananchi wengi wanaovifikia/wanaovisikiliza kuhuisha zile njia za asili za mawasiliano ya umma ambazo wameishi nazo hata kabla ya ujio wa teknolojia ya sasa ya mawasiliano.

Ni dhahiri pia kwamba njia hizi za asili, kama vile ngano za kale, nyimbo, sanaa ya maigizo na ngoma, zinatunza na kuendeleza mila na tamaduni za Mtanzania, hasa Mwafrika, ambazo zinaanza kufukuziwa porini na mila za utandawazi.


