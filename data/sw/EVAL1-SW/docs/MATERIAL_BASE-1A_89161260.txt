Rais Xi Jinping wa China – Mwana wa mfungwa anayeng’ara duniani
Mar 27, 2013

RAIS wa China, Xi Jinping, mwishoni mwa wiki iliyopita aliwasili nchini kwa ziara ya siku mbili, akitokea nchini Urusi na baada ya Tanzania alielekea nchini Afrika Kusini na hatimaye kumalizia ziara yake nchini Jamhuri ya Kidemokrasia ya Congo. Mwandishi wetu Godfrey Dilunga, kwa msaada wa mitandao na mashirika ya habari ya kimataifa, anaelezea yaliyojiri katika ziara ya kiongozi huyo wa nchi ya pili kwa nguvu za uchumi duniani.
Maisha ya Xi Jinping
Xi Jinping alizaliwa Juni 15, mwaka 1953. ni Rais wa Jamhuri ya Watu wa China na Katibu Mkuu wa Chama cha Kikomunisti cha China (CPC). Zaidi ya hapo, ni Mwenyekiti wa Kamisheni ya Kijeshi China.
Ni mtoto wa Xi Zhongxun mmoja wa maveterani waasisi wa harakati za kikomunisti, aliyepata kufungwa jela. Maisha ya Xi Jinping, msomi wa shahada ya uzamivu, kwa namna fulani ni ya mkondo wa kisiasa.
Kwa ufupi, safari yake ya kuelekea kilele cha siasa za kitaifa ilishika kasi zaidi Oktoba 2007, alipoanza kuandaliwa kama mrithi wa Rais wa nchi hiyo, Hu Jintao.

Xi ni kiongozi mpya wa China anayelenga kukabili rushwa nchini kwake, kufanya marekebisho ya mifumo ya masoko na uchumi, kwa ujumla pia analenga kuimarisha utawala bora. 
Huyu ni mtoto wa pili wa Mzee Xi Zhongxun. Baba yake alipata kuwa mkuu wa kitengo cha propaganda, katika Chama cha Kikomunisti cha China.
Mama wa Rais huyo wa China anaitwa Qi Xin. Xi alipokuwa na umri wa miaka 15, alishuhudia baba yake akifungwa jela na hiyo ilikuwa mwaka 1968, wakati wa vuguvugu la mapinduzi ya kiutamaduni.
Xi anajua adha za wafanyakazi wa kawaida, kwa sababu si tu baba yake alipata kuwa mfanyakazi wa kiwandani, bali hata yeye alijikuta akilazimika kufanya kazi mwaka 1969, mwaka mmoja baada ya baba yake kufungwa jela.
Msomi huyo wa kemia katika Chuo Kikuu cha Tsinghua, Beijing kwa namna fulani si tu amepitia mkondo wa kisiasa lakini mkondo wa kijeshi, amewahi kuwa Katibu Mkuu wa Kamisheni ya Kitaifa ya Kijeshi nchini China.
Ni mtu mwenye juhudi za kukuza uchumi, kwani mwaka 1999 alipopandishwa cheo na kuwa Naibu Gavana wa Jimbo la Fujian, na baadaye kuwa gavana kamili, alijitahidi kuvutia uwekezaji kutoka Jimbo la Taiwan, sambamba na kuimarisha biashara huru kati ya majimbo hayo.
Xi alikuwa rasmi Rais wa China Machi 14, mwaka huu na katika takriban siku 10 za ‘kutia mguu’ Ikulu ya China, ameitikisa dunia na hasa ziara yake Urusi, Tanzania, Afrika Kusini na DR-Congo.

Kwa mfano, katika saa kadhaa mara baada ya kutwaa urais, Xi aliwasiliana kwa simu na Rais wa Marekani, Barack Obama na walijadiliana kuhusu usalama wa mifumo ya mawasiliano ya kimtandao (cyber security), pamoja na suala la Korea Kaskazini.
Matokeo ya mazungumzo hayo na Obama ni ziara ya mawaziri wa Marekani nchini China, Jacob Lew wa Wizara ya Fedha na John Kerry wa Wizara ya Mambo ya Nje.

Lakini pia, siku chache tu baada ya kutwaa madaraka, Xi alianza ziara nje ya nchi yake. awali, Xi alimuoa Ke Lingling, mtoto wa balozi wa zamani wa China nchini Uingereza mwanzoni mwa miaka ya 1980, Ke Hua.
Hata hivyo, aliachana na mke wake huyo na kumuoa, mwanamuziki mashuhuri nchini China, Peng Liyuan, mwaka 1987.
Wamefanikiwa kupata binti, Xi Mingze. Kuhusu maisha yao ya nyumbani, wakati fulani, mkewe alipata kusema; "Anaporudi nyumbani (Xi), sihisi kama kuna kiongozi wa nchi ndani ya nyumba. Mbele ya macho yangu huyu ni mume wangu tu."
Mkewe, Peng Liyuan alizaliwa Novemba 20, mwaka 1962 ni mwimbaji wa muziki wa kitamaduni na amepata kushiriki matamasha ya muziki nchini China.
Mkewe huyo ni kati ya watu wa kwanza wa China kupata shahada ya uzamivu katika utamaduni, mara baada ya kuanzishwa kwa shahada hiyo mwaka 1980 China.
Peng ni ofisa wa Jeshi la Ukombozi wa Watu wa China, ana cheo cha Meja Jenerali. Alijiunga na jeshi hilo mwaka 1980, alipokuwa na umri wa miaka 18, akianza kazi kama askari wa kawaida lakini baadaye alipandishwa vyeo kutokana na kipaji chake cha uimbaji.
Binti yao, Xi Mingze alizaliwa mwaka 1992. Jambo la kukumbuka ni kwamba mara baada ya kufunga ndoa, ni kama vile hapakuwa na fungate.


