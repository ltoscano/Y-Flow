
Wazazi wamshutumu vikali Ndunda
KATIBU Mkuu wa Chama cha Kitaifa cha Wazazi, Bw Musau Ndunda, jana alishambuliwa vikali na maafisa wa chama cha walimu kutoka magharibi mwa Kenya na pia baadhi ya wazazi wa Pwani, kwa kile walichokitaja kama jaribio la kukwamisha mgomo wa walimu.
Maafisa wa Chama cha Walimu cha Kitaifa (Knut) kutoka kaunti za Kisumu, Kakamega, Vihiga, Homa Bay na Mombasa walisema Katibu Mkuu huyo hafai kujihusisha na masuala ya chama chao.
Chama cha Walimu wa Shule za Sekondari (Kuppet), sawa na wenzao wa Knut walishangaa kuhusu mamlaka yake na jinsi alivyochaguliwa kwa nafasi hiyo.
“Yeye ni ajenti na hatujui alilipwa pesa ngapi kukwamisha utaratibu huu wa kudai malipo yetu. Anahitaji kuchunguzwa kwa sababu sijui kama yuko sawa,” alisema mwenyekiti wa Knut Kisumu Mashariki, Bw Joshua Otiende.
Bw Otiende alisema kuwa Bw Ndunda hamwakilishi mzazi yeyote kwa sababu “ hakuna mtu amewahi kumpigia kura kuingia afisini.” Mwenyekiti wa Kuppet Kisumu Zablon Awange alipuuza mamlaka ya Bw Ndunda, akisema kuwa alikuwa amelipwa vikali Ndunda na maafisa wa serikali kutatiza mgomo. 
Hata hivyo, Bw Ndunda alisema chama chake hakipingi hatua ya walimu kutaka nyongeza, lakini kile hawataruhusu ni mgomo kuathiri mafunzo ya wanafunzi.
“Tunahitaji kuheshimu haki ya kikatiba ya kila myoyo kwenda shule sawa na tunavyoheshimu yetu kudai nyongeza ya malipo,” alisema alipopigiwa simu.
Chama cha Bw Ndunda kilikuwa kimeenda mahakamani Januari 2 na kupata agizo la kuzuia mgomo.
“Washikadau wote sasa watafika mahakamani katika muda wa siku 14 kuelezea kwa nini hawajaweza kukubaliana na malalamishi ya walimu na kuzuia mgomo,” Bw Ndunda aliambia mkutano wa wanahabari Nairobi mwishoni mwa juma lililopita. 
Watakaofika kwa Mahakama ya Viwandani ni pamoja na Wizara ya Elimu, Tume ya Kuajiri Walimu (TSC) Knut na Wizara ya Leba.
Katika Kaujti uya Vihiga, mwenyekiti wa Knut, Bw Dickson Atsiaya aliwaongoza walimu kumshambulia Bw Ndunda na kusema chama chake hakimbuliwi.
Naye mwenyekiti wa Homa Bay, Eliud Ombori alimtaja Bw Ndunda kama ajenti wa serikali ambaye anatumiwa kudhoofisha vyama, huku mwekahazima wa Knut, Kakamega Patrick Ashilaka akisema, “Ndunda hawezi kudai kuzungumza kwa niaba ya wazazi kwa sababu chama chake hata si halali.” 


