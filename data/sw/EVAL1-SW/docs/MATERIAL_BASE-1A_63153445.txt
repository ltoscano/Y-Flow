
ODM yaamua ni nduguye Kajwang’ kubeba bendera
MIKAKATI ya kampeni za uchaguzi mdogo wa useneta katika Kaunti ya Homa Bay sasa inatarajiwa kushika kasi baada ya chama cha ODM kumtangaza Bw Moses Kajwang’ kuwa atakayepeperusha bendera ya chama hicho. 
Mgombeaji huyo ni kakake marehemu Otieno Kajwang’ ambaye alifariki mwezi uliopita baada ya kupata mshtuko wa moyo.
Akitoa tangazo hilo, mwenyekiti wa Bodi Kuu ya Uchaguzi (NEB) katika chama hicho Bi Judy Pareno alisema uamuzi huo ulifanywa baada ya ukaguzi wa kina wa kila aliyekuwa akiotea kugombea useneta kupitia chama hicho.
“Tuliruhusiwa na wagombeaji tuchague mgombeaji moja kwa moja na walituamini kutekeleza jukumu hili. Nataka kuwahakikishia tulishauriana kwa mapana na tunaamini uamuzi wetu utanufaisha chama hiki,” akasema Bi Pareno, katika afisi za ODM zilizo Orange House, Nairobi. Alisema Bw Kajwang’ anatarajiwa kuwasilisha cheti cha uteuzi wake kwa Tume Huru ya Uchaguzi na Mipaka (IEBC) Januari mwaka ujao. Chama hicho kiliamua kuteua mgombeaji moja kwa moja baada ya vurugu kutokea wakati wa uchaguzi ulioandaliwa ambapo wajumbe wangechagua mgombeaji.
“Uteuzi wa moja kwa moja hufanywa tu ikiwa hakuna njia yoyote mbadala,” akasema Bi Pareno.
Wadhifa huo ulikuwa umevutia wagombeaji saba katika chama cha ODM, wakiwemo Bw Fred Rabong’o, Bw Caroli Omondi, mbunge wa zamani wa Rongo Philip Okundi, Bw George Mboya, Bw Silas Jakakimba na Dkt Oscar Kambona.
IEBC ilitenga Januari 15 na 16 kuwa siku ambapo wagombeaji watawasilisha vyeti vyao, huku kampeni zikipangiwa kuanza rasmi Januari 17 hadi Februari 10. Uchaguzi umepangiwa kufanyika Februari 12, 2015.
Kufikia sasa, kuna wagombeaji huru watatu akiwemo mwenyekiti wa Tume ya Kitaifa ya Ndondi (KPBC) Bw Hillary Alila, Prof Medo Misama na Bw Innocent Misara.


