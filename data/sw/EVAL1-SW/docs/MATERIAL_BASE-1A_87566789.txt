
WAANDISHI WAWILI WAUAWA MALI

July 11, 2013

Watu wenye silaha wamewateka nyara na kuwaua waandishi wa habari wawili wa Radio France International (RFI) ya nchini Ufaransa. Waandishi hao, Claude Verlon na Ghislaine Dupont, walikuwa wakielekea kaskazini mwa Mali kwa shughuli za kikazi juzi. Maafisa wa Ufaransa na Mali wamesema kuwa watu hao wenye silaha waliwakamata waandishi hao wakati walipokuwa wakitoka katika nyumba ya kiongozi wa waasi. Vifo hivyo vinakuja siku nne baada ya Ufaransa kusherehekea kuachiliwa huru kwa raia wake wanne ambao walikuwa wakishikiliwa kwa muda wa miaka mitatu na makundi ya washirika wa al-Qaeda katika eneo la Afrika kaskazini. Haikufahamika mara moja ni kundi gani limewauwa waandishi hao wa redio hiyo ya kimataifa ya Ufaransa. Rais wa Ufaransa, Francois Hollande, ameelezea masikitiko yake kuhusiana na tukio hilo la kuchukiza. Claude Verlon na Ghislaine Dupont walikamatwa na watu kadhaa wenye silaha baada ya kumaliza mahojiano, amesema afisa mmoja. Miili yao ilitupwa baadaye kilometa kadhaa nje ya mji katika barabara inayoelekea Tinessako, katika eneo la mashariki ya mji wa Kidal, kwa mujibu wa mtu ambaye aliona miili hiyo na maafisa wanne ambao walielezwa kuhusu suala hilo. Kwa mujibu wa BBC, shirika la RFI limemueleza Dupont, 51, na Verlon, 58, kuwa wafanyakazi wenye ujuzi wa hali ya juu wakiwa na uzoefu wa miaka mingi katika maeneo yenye changamoto. Dupont alikuwa mwandishi wa habari ambaye “alikuwa anaipenda kazi yake pamoja na bara la Afrika ambapo alikuwa akiandika habari zake tangu alipojiunga na RFI mwaka 1986,” shirika hilo limesema katika taarifa .


