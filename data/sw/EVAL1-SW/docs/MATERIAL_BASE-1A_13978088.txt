
Ni Operesheni juu ya operesheni May 31, 2012

YANAYOENDELEA katika Mikoa ya Kanda ya Ziwa unaweza kuyaita kuwa ni operesheni juu ya operesheni.
Sasa operesheni maalumu ya kupambana na watu wanaojihusisha na mauaji ya watu wenye ulemavu wa ngozi (maalbino) pamoja na vikongwe, ndiyo iliyoshika nafasi ya juu.
Wiki iliyopita, Inspekta Jenerali wa Polisi (IGP) Said Mwema, alifanya ziara ya kikazi katika mikoa ya Kanda ya Ziwa akilenga hasa kuelezea mikakati ya vyombo vya usalama katika kupambana na uhalifu hususani wa mauaji ya maalbino na vikongwe. 
Katika ziara yake hiyo IGP Mwema alieleza kuundwa kwa Kikosi Kazi Maalum cha kitaifa kinachojumuisha vyombo vyote vya ulinzi na usalama nchini pamoja ofisi ya Mwanasheria wa Serikali na ofisi ya Mkemia Mkuu kwa ajili ya kupambana na mauaji ya walemavu wa ngozi (maalbino) na vikongwe nchini.
Akifafanua, alisema kazi za kikosi hicho itakuwa ni kuzunguka nchi nzima kushirikiana na vikosi kazi vya mikoa na wilaya ili kuimarisha operesheni za kupambana dhidi ya mauaji ya maalbino na vikongwe na uhalifu mwingine.
Aidha, IGP Mwema amesema Serikali imeongeza shilingi milioni 20 katika Mfuko wa Ulinzi wa Umma kwajili ya kutoa zawadi kwa wananchi watakaotoa taarifa juu ya uhalifu hasa wa mauaji ya maalbino na vikongwe nchini.

Wachambuzi wa mambo hata hivyo, wanasema fedha hizo ni kidogo kwa nchi nzima ukizingatia dau nono linalotolewa na wanaosaka viungo vya maalbino ambalo ni kati ya shilingi milioni 1 hadi 15.
Wakati Mwema na vyombo vingine vya ulinzi na usalama wakijipanga kufanya operesheni hii, wakazi wa Kanda ya Ziwa wanakabiliwa na operesheni nyingine ya uvuvi haramu ambayo imekuwa ikiwakera sana.
Japokuwa Waziri wa Maendeleo ya Mifugo na Uvuvi John Magufuli, anaiita Operesheni ya Uvuvi Haramu, wavuvi wenyewe wanaiita ‘Operesheni Okoa Sangara’ kutokana na ukweli kwamba inalenga kunusuru kutoweka kwa aina hiyo ya samaki.
Utafiti uliofanywa na Taasisi ya Utafiti wa Uvuvi (TAFIRI) unaonyesha kuwa idadi ya samaki aina ya sangara katika Ziwa Victoria imepungua kutoka tani 750,000 mwaka 2006 hadi tani 227,365 mwezi Agosti mwaka jana.
Aidha, utafiti huo unaonyesha kuwa asilimia 95 ya sangara wanaovuliwa wanakuwa chini ya kiwango kinachotakiwa kuvuliwa ambacho ni kati ya sentimita 50 na 85.
Kiwango kinachovuliwa ni kati ya sentimita 25 na 40.
Kushuka huku kwa idadi ya sangara katika Ziwa Victoria kumefanya viwanda 10 vya kusindika minofu ya samaki katika nchi za Tanzania, Kenya na Uganda kufungwa na vingine 25 kuzalisha kwa kiwango cha chini cha kati ya asilimia 30 na 40.
Kwa mujibu wa Waziri Magufuli, Kanda ya Ziwa ina jumla ya viwanda 10 ambavyo vinachakata samaki chini ya tani 400 kwa siku wakati uwezo wake ni tani 800 kwa siku.
Sekta ya uvuvi nchini inachangia asilimia 1.6 ya pato la taifa na asilimia 90 ya mchango huo hutoka katika Ziwa Victoria huku sangara ikiongoza kwa kuingiza pato kubwa.
Takwimu zinaonyesha kwamba mwaka juzi 2007 nchi ilizalisha tani 575 539 za samaki ambapo tani 57,000 zenye thamani ya shilingi bilioni 224 ziliuzwa nje ya nchi na katika mauzo hayo Ziwa Victoria lilichangia shilingi bilioni 198.
Siyo hivyo tu zaidi ya watu milioni 35 wanaishi kwa kutegemea shughuli mbalimbali katika Bonde la Ziwa Victoria , uvuvi ukiongoza kwa kutoa ajira moja kwa moja na isiyo ya moja kwa moja.
Aidha, imefahamika kuwa nchi za Afrika Mashariki hupata hasara ya dola za Marekani milioni 310 kwa mwaka kutokana na uvuvi haramu. 

Ni kutokana na tishio hilo la kuisha kwa sangara na umuhimu wa samaki hao kwa mapato ya serikali na wananchi wa nchi za Afrika Mashariki, wadau walikutana Jijini Kampala mwishoni mwaka jana kujadili namna ya kukabiliana nalo.
Nchi hizo kwa pamoja zilikubaliana kuendesha operesheni maalumu ya kukamata zana zote za uvuvi haramu katika ziwa hilo.
Nchini Tanzania Waziri Magufuli alitoa muda wa siku 21 kuanzia Desemba 11 mwaka jana, kwa wavuvi wote wenye zana haramu za uvuvi kuzisalimisha kwa hiari kabla ya operesheni hiyo haijaanza.

Taarifa zilizopo ni kwamba katika kipindi hicho zaidi ya makokoro 8,000 yalisalimishwa, ukiachilia mbali nyavu zenye matundu madogo (makira), vyandurua na timba ambazo zinaelezwa kuwa zana hatari sana ya uvuvi ambayo haitumiki popote duniani isipokuwa katika Ziwa Victoria .
Hata hivyo, si wavuvi wote walioitikia wito huo wa Magufuli. Zana haramu bado zimezagaa katika ziwa hili la pili kwa ukubwa duniani.
Baadhi ya wavuvi wanasema kuwa operesheni ya kukamata wavuvi haramu na zana zao si ndogo kwani itabidi Serikali ifanye kazi kwelikweli kuwafikia wavuvi waliotapakaa katika mamia ya visiwa na fukwe za ziwa hilo.
Aidha, wanasema kwamba badala ya operesheni hiyo kulenga wavuvi pekee, inapaswa ipanuke hadi kwa wauzaji na maduka yanayouza zana hizo na viwanda vinavyozitengeneza.
“Sisi hizi zana tunanunua madukani. Na wenye maduka wanaagiza viwandani lakini kila siku tunaokamatwa ni sisi na si hao wakubwa wanaotengeneza na kuuza.
Badala ya kung’oa mizizi wanakata matawi wakidhani mti utadhoofika,” anasema mvuvi wa Igombe, nje kidogo ya jiji la Mwanza ambaye anamiliki makokoro kadhaa.
Mvuvi huyo ambaye hakutaka jina lake litajwe kwa sababu za dhahiri, aliwaonyeshea pia kidole maofisa uvuvi na viongozi wa Vikundi vya Ulinzi wa Maliasili na Rasilimali za Ziwa (Beach Management Unit- BMU) kuwa wamegeuza zana haramu kuwa njia ya kujipatia riziki kwa kupokea rushwa.
“Mbona unakuja kushangaa huku Igombe wakati, makokoro yanavutwa mchana kweupe pale Kigoto (karibu na katikati ya jiji la Mwanza) huku magari ya uvuvi yanazurura mchana kutwa bila kuwakamata. Polisi wako mita chache kutoka hapo wanapovulia,” anasema mvuvi huyo.
Anaongeza: “Unajua Serikali haiwezi kufanikiwa katika operesheni hii kama wanavyodhani. Magufuli atakuwa anapiga kelele huko juu, lakini huku chini hakuna kitu. Hii si mara ya kwanza wanatangaza operesheni, lakini makokoro yanaendelea tu.
“ Kuna watu (maofisa uvuvi) wanaishi kutokana na makokoro haya. Sana sana tutaficha muda huu tusubiri ipoe. Ukienda huko visiwani ndio hata watu hawajui kuwa kuna operesheni.” Mvuvi mwingine aliiambia Raia Mwema kuwa ili kuthibiti uvuvi haramu lazima wamiliki wa viwanda vya kusindika minofu washiriki kikamilifu kwa kuacha mara moja kupokea samaki wachanga wanaopelekwa na wavuvi.
“Itakuwa kazi bure kama unazuia wavuvi wasivue samaki wa kiwango fulani wakati wenye viwanda wanaendelea kuwapokea. Kama soko lipo lazima watu wataendelea kuvua tu. Kama kweli hawa wenye viwanda wana uchungu na kupungua kwa samaki wafunge viwanda au wasipokee samaki kiwango ambacho hakiruhusiwi kuvuliwa (chini ya sentimita 50),” alisema.
Ofisa Uvuvi wa Mkoa mmoja ambaye naye hakutaka jina lake litajwe, anakiri kuwa operesheni hiyo ni ngumu kwani inahitaji rasilimali watu na fedha za kutosha kutokana na ugumu wa miundombinu ya majini.
Anashauri kuwa ili operesheni hiyo ifanikiwe lazima viongozi wa Serikali za Vitongoji, Vijiji na Mitaa, washiriki kikamilifu na si kutegemea maofisa uvuvi tu na BMU.

“Kutokana na uhaba uliopo wa watumishi, fedha na hata vitendea kazi, hatuwezi kufika kila eneo walipo wavuvi. Serikali lazima iwatumie viongozi wa vitongoji na vijiji katika kuwakamata wavuvi haramu na zana zao. Kuna watendaji wa vijiji na kata ambao wakitumika watasaidia sana.
“Bahati mbaya inapokuja operesheni kama hii watu wanadhani ni watu wa uvuvi tu wanaohusika, wanasahau Serikali ni hiyo hiyo moja na Magufuli hana serikali yake.
“Athari za uvuvi haramu zinawapata watu wote wakiwamo wao, ni vyema Serikali iwaagize kushiriki kikamilifu vinginevyo hatutafanikiwa.
“Kama mtendaji wa kijiji au kata anaona watu wanatumia zana haramu halafu hachukui hatua hata kuwataarifu watu wa uvuvi basi hapo tatizo ni kubwa,” anasema na kuongeza kwamba Desemba 11 mwaka jana Waziri Magufuli alizindua boti nne zilizotolewa na Jumuiya ya Ulaya ziwe zinafanya doria katika Ziwa Victoria upande wa Tanzania, lakini bado hazitoshi.
Kuhusu wamiliki wa viwanda kutopokea samaki wachanga, Afisa Uvuvi wa Mkoa wa Mwanza ambako kuna asilimia 90 ya viwanda hivyo, Angelous Mahatane hivi karibuni alikaririwa na vyombo vya habari akisema kuwa wameanza kuchukua hatua hizo.
Alisema kuwa wenye viwanda wengi sasa wamekuwa wakitoa taarifa na kuzuia samaki wachanga wanapopelekwa kiwandani na wavuvi.
Kwa mujibu wa Mahatane kwa wiki mbili za kwanza za mwezi Januari mwaka huu, zaidi ya tani 12 zimekamatwa kutokana na wenye viwanda kutoa taarifa.
Alisema huo ni mwanzo mzuri na kama wenye viwanda watakaza kamba, basi wavuvi hawatavua samaki wachanga kwani hawatakuwa na soko kubwa. Litabaki soko la walaji tu ambalo ni dogo sana .
Hata hivyo, kuna changamoto ya biashara ya magendo ya samaki kutoka nchi moja kwenda nyingine miongoni mwa nchi zinazochangia ziwa hilo .
Biashara hii imekuwa ikaathiri juhudi za kupambana na uvuvi haramu kwani wakati nchi moja inakataa samaki wa kiwango fulani, viwanda vya nchi nyingine vinapokea kiwango hicho tena kwa bei ya juu.
Kwa mfano, haishangazi kuona nchi fulani licha ya kuwa na sehemu ndogo tu ya ziwa, ina viwanda vingi na inasafirisha maradufu minofu ya samaki kuliko nchi yenye eneo kubwa.
Kwa hiyo bila nchi zote kuwa na dhamira ya dhati na kuchukua hatua za pamoja bila unafiki, operesheni dhidi ya uvuvi haramu itakuwa sawa nas ngoma ya watoto…


