Ufukuzaji madiwani Bukoba: Mwenyekiti wa CCM asema hana hofu
Aug 21, 2013

MWENYEKITI wa Chama cha Mapinduzi (CCM) mkoani Kagera, Costansia Buhiye, ameelezea kutokuwa na hofu juu ya hatima yake baada ya Halmashauri Kuu ya CCM Mkoa wa Kagera anayoiongoza kuwafukuza madiwani wanane wa chama hicho mjini Bukoba, uamuzi ambao unaweza kuungwa mkono ama kutenguliwa na Kamati Kuu ya CCM, inayoketi wiki hii mjini Dodoma. 

Mwenyekiti huyo Costansia Buhiye ambaye amesisitiza uamuzi wa kuwafukuza madiwani hao ni sahihi, huku kukiwa na dalili za wazi za kutofautiana kati ya msimamo wake na msimamo wa CCM ngazi ya taifa, ameliambia Raia Mwema hana wasiwasi kwa kuwa madiwani hao wamefukuzwa na kikao halali cha chama na uamuzi huo ni kwa manufaa ya wananchi wa Kagera waliokuwa wakiathiriwa na mgogoro unaodaiwa kuchochewa na madiwani hao wanane, kiasi cha kudumaza kasi ya maendeleo Bukoba.
"Sina hofu yoyote juu ya hatma yangu ndani ya chama, matajiri wangu ni wanaCCM Mkoa wa Kagera kama nina kosa nitaadhibiwa kama mwanaCCM mwingine lakini nasimamia uamuzi wa Halmashauri Kuu ya Chama Mkoa," alisema mwenyekiti huyo katika mahojiano na gazeti hili.
Amesema uamuzi huo ni matokeo ya juhudi za kukirejesha chama hicho kwenye mstari ili kuimarisha haiba na heshima ya CCM kwa wanachama na wananchi kwa ujumla ambao wamekuwa wakihoji busara za viongozi katika utatuzi wa mgogoro huo uliodumu kwa muda mrefu, kati ya Meya wa Manispaa ya Bukoba Anatory Amani kwa upande mmoja na Mbunge wa Bukoba Mjini, Balozi Hamis Kagasheki.
Taarifa kutoka ndani ya chama hicho zinasema mgogoro huo umekuwa wa muda mrefu na hata viongozi wa ngazi ya taifa wa chama wamehusika katika kushauri namna ya kutatua mgogoro huo, akiwamo Makamu Mwenyekiti wa CCM – Tanzania Bara, Philip Mangula, Naibu Katibu Mkuu – Bara Mwigulu Nchemba na Katibu wa Itikadi na Uenezi wa CCM, Nape Nnauye lakini hakuna suluhu iliyowahi kupatikana.
"Mgogoro huu unaonyesha una maslahi na wakubwa kwa sababu wamekuwa wakija wanazungumzia mgogoro huu na kuahidi kuwa wataupatia ufumbuzi na maelekezo yatafuata kutoka makao makuu lakini hakuna kinachoendelea, sijui kuna nini katikati hapa ni kama kila mtu anaogopa kufikia uamuzi wowote ule," kilieleza chanzo chetu kingine kutoka ndani ya CCM mkoani Kagera.
Mwenyekiti wa Mkoa alikiri kuhusika kwa viongozi wa kitaifa katika kutatua mgogoro huo na kuongeza kuwa hata Mwenyekiti wa CCM- Taifa, Rais Jakaya Kikwete alipofanya ziara hivi karibuni mkoani humo alipatanisha mgogoro huo na pande zote zikaahidi mgogoro umekwisha.
Anasema mwenyekiti wa chama taifa aliwaeleza wote kuwa mgogoro hauna maslahi kwa yeyote na wakakubaliana kuzika tofauti zao lakini siku mbili baada ya Kikwete kuondoka, mgogoro ukaanza tena huku wahusika wakieleza kuwa hakuna aliye juu ya katiba.
"Tumetumia busara zote, kamati ya siasa mkoa iliagiza tutumie vikao vyote, tukaamua kushughulikia mgogoro kupitia vikao vya ngazi zote, wakawa bado hawaelewani tukaona tuwaondoe wanaoleta mtafaruku," alisema Buhiye.
Alipoulizwa kama kitendo cha viongozi wa chama kujibizana kupitia vyombo vya habari hakitaathiri haiba ya chama hicho katika zama hizi za ushindani, alisema ilikuwa lazima kufanya hivyo kwa kuwa baada ya taarifa ya Nape wanachama wengi hasa wa Mkoa wa Kagera waliingiwa na hofu na hivyo ili kuweka mambo sawa alilazimika kuzungumza na vyombo vya habari ili kuweka sawa hali ya mambo.
Hata hivyo mwenyekiti huyo alikiri kuwepo kwa shida ya mawasiliano na kushauri ni muhimu CCM kujitazama upya ili kuweka mfumo mzuri wa mawasiliano kiuongozi.
"Wakiamua (kamati kuu-taifa) vinginevyo hiyo haitatuhusu sisi (ngazi ya mkoa), haitakuwa juu ya mkoa lakini kamati kuu ni makini naamini wataamua kwa maslahi ya chama. Sitaki niingilie uamuzi wao lakini natumaini watatumia busara kupima wanaloamua lina maslahi au athari gani kwa chama na watakuwa tayari kukabiliana na matokeo yake," alisema.
Mtumishi mmoja wa CCM mkoani humo ambaye aliomba asitajwe gazetini kwa ajili ya usalama wa ajira yake ndani ya chama ameliambia gazeti hili kuwa amekuwa akifuatilia mgogoro huu kwa muda mrefu na alichobaini ni ukweli kwamba matatizo mengi ya chama hicho yanatokana na ubinafsi.
"Hata haya malumbano ya mwenyekiti ( wa CCM Kagera) na Nape yanatokana na kile alichoonya Baba wa Taifa, Mwalimu Julius Nyerere katika kitabu chake – Tujisahihishe, sijui kwa nini viongozi wetu hawataki kurejea hekima hizi, matokeo yake ndiyo aibu kama hii" alieleza.


