
Ndoa ya upinzani ilifia Tarime – Slaa May 29, 2012

KATIBU Mkuu wa Chama cha Demokrasia na Maendeleo (CHADEMA), Dk. Wilbroad Slaa, amesema ushirikiano kati ya chama hicho na vyama vingine vya upinzani ulikufa rasmi wakati wa uchaguzi mdogo jimbo la Tarime, mwishoni mwa mwaka jana.
Katika mahojiano na redio ya KLHN ya mtandao wa mwanakijiji.com kuhusu masuala mbalimbali yanayohusu chama chake na yale ya kitaifa, Dk. Slaa alisema ushirikiano huo haukuanza kufa katika uchaguzi mdogo wa Mbeya Vijijini ambao mgombea wa chama chake ameenguliwa bali tokea Tarime. 
“Tulikwisha kusema huko nyuma kuwa CHADEMA itashirikiana na vyama visivyo na unafiki na vyama ambavyo viko wazi, vinafuata katiba na taratibu zao za ndani, na tutaingia kwenye ushirikiano wa kimkakati. Sasa tunapoona kuwa haya yote yanakosena tunaona kuwa ni vigumu sana kushirikiana na mtu ambaye hamuaminiani,” alisema Dk. Slaa katika mahojiano hayo yaliyochapishwa katika ukurasa wa nne wa toleo hili.
Mgombea wa CHADEMA, Sambwee Shitambala alienguliwa katika uchaguzi wa Mbeya Vijijini kwa rufaa ya mmoja wa wagombea wa upinzani wa Chama cha Wananchi (CUF) na wa Chama cha Mapinduzi (CCM).
Kuhusu nani watamuunga mkono katika uchaguzi wa Mbeya Vijijini, Dk. Slaa alisema; “Sisi tumekwisha kutoa msimamo wetu kuhusu hilo kuwa hatutamuunga mkono mgombea yeyote katika kinyang’anyiro cha Mbeya Vijijini.”
“Hii inatokana na historia ya vyama vinavyoshiriki uchaguzi huo huko na hasa kitendo cha juzi ambapo kati ya waliotuwekea pingamizi ni CUF. Sasa mpaka uanze kumuunga mkono mtu lazima kuwe na mchakato fulani ambao sasa haupo.
Hivyo sisi tutakaa kimya katika suala la uchaguzi wa Mbeya Vijijini.” Kuhusiana na mikakati yao kuelekea uchaguzi mkuu wa mwaka 2010, Dk. Slaa alisema CHADEMA imekuwa na mpango wa kazi na kwa kuanzia wanafanya maandalizi ya uchaguzi wa Serikali za Mitaa mwisho wa mwaka huu na uchaguzi mkuu mwakani.
“Ili kwenda kwenye uchaguzi mambo mengi yanahitaji kuandaliwa; ilani zetu na sera zetu kuwekwa vizuri na kutafuta wagombea wenye sifa nzuri. Haya ndiyo tunayojielekeza sasa,” alisema Dk. Slaa.


