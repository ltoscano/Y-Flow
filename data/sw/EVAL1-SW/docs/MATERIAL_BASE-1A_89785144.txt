
Mwewe wa Marekani aiangaza Tanzania Nov 09, 2012

MAGHARIBI ya tarehe Mosi Machi 1973 Balozi wa Saudi Arabia nchini Sudan, Abdullah al Mahlouki, aliwaalika mabalozi na wanabalozi wengine kwenye hafla nyumbani kwake ya kumuaga Curt Moore, naibu wa Balozi wa Marekani. Moore alikuwa akiihama nchi baada ya kutumika huko kwa muda wa miaka mitatu na nusu. 

Mabalozi walikuwa pia wamealikwa baadaye usiku huohuo kwenye karamu ambayo Rais wa Sudan, Jaffar Nimeiry, alimuandalia Mfalme Haile Selassie wa Ethiopia aliyekuwa katika ziara ya kitaifa Sudan.

Siku hiyo haikuanza kwa chochote cha kushangaza mjini Khartoum. Mshangao, tena wa kushtusha, ulitokea siku ilipokuwa inamalizika. Pale giza lilipokuwa limekwishatanda nje wageni wa al Malhouki walishtuka waliposikia milio ya bunduki.

Mara wakawaona watu waliokuwa na bunduki wakimkamata Balozi wa Marekani Cleo Noel, naibu wake Moore na mwanabalozi mmoja Wakibelgiji. Watekaji walikuwa wapiganaji wa kundi la kigaidi la Wapalastina la Black September lililokuwa likisaidiwa na kiongozi wa Libya wa wakati huo, Muammar Qadhafi.

Siku ya pili yake mateka wote watatu walikuwa maiti. Waliuliwa baada ya serikali ya Marekani kuyakataa madai ya watekaji nyara. Hatimaye majeshi ya Sudan yaliwashinda nguvu watekaji nyara na wakasalim amri alfajiri ya tarehe 4 Machi. Sudan iliwafungulia mashtaka ya mauaji lakini baadaye iliwahamisha na kuwapeleka Misri. Labda Sudan ikichelea isichukuliwe hatua na wapiganaji Wakipalastina au na Libya.

Mmoja aliyekuwa akihusika sana na mipango ya kuwapeleka watekaji nyara Misri alikuwa waziri wa mambo ya nje wa Sudan Mansour Khalid, mtu ambaye miaka kama 10 baadaye nikionana naye mara kadha wa kadha jijini London alipokuwa akiishi uhamishoni na akiwa mpinzani wa serikali yake akiwaunga mkono wapiganaji wa kusini mwa Sudan.

Hiyo ilikuwa mara ya awali kwa wanabalozi wa Kimarekani kutekwa nyara na kuuawa barani Afrika. Kwa hakika, kitisho kikubwa kwa Wamarekani kilikuwa katika nchi za Amerika ya Kusini na wala si barani Afrika au hata Mashariki ya Kati.

Mambo siku hizi yamegeuka sana. Hivi sasa Afrika iko safu ya mbele na inapewa kipaumbele kikubwa katika sera za usalama za Marekani, sera ambazo ni za kitisho kwa usalama wa bara hili.

Kisingizio kinachotumiwa na Marekani ni haja ya kupambana na magaidi, akina Boko Haram nchini Nigeria, Al Qa’eda katika Afrika ya Kaskazini (AQIM), makundi ya Waislamu wenye misimamo mikali ya kidini na kiutawala kaskazini mwa Mali na kwa upande wetu wa Afrika ya Mashariki, kundi la Al Shabab na la Lord’s Resistance Army la Joseph Kony.

Uchunguzi wa harakati za kijeshi za Marekani barani Afrika — hasa zile za kitengo chake cha kijeshi cha Africom — unadhihirisha hali yenye kutia hofu.
Hali hiyo pia ni ya kusikitisha kwa vile Marekani inashirikiana katika njama zake mkono kwa mkono na baadhi ya majeshi ya nchi zetu wenyewe za Kiafrika.

Upande wa Afrika ya Magharibi Marekani inategemea kituo chake cha siri cha kijeshi kilicho Burkina Faso. Kadhalika, inarusha ndege zake za upelelezi kutoka Mauritania.

Kwa upande wetu wa Afrika ya Mashariki na eneo zima la Pembe ya Afrika, Marekani inategemea sana kambi yake ya kijeshi iliyoko Djibouti na iitwayo Kambi Lemonnier yenye eneo la ekari 500.

Kambi ya Lemonnier ni kambi kubwa ya Marekani katika eneo hili. Marekani inaitumia kambi hiyo kurushia vyombo vya angani vya mashambulizi visivyo na rubani ambavyo vimetumika kuwaua watu wanaoshtumiwa kuwa ni magaidi katika Yemen na Somalia.Vyombo hivyo vinarushwa kwa matumizi ya teknolojia ya hali ya juu kabisa. 

Mbali na kambi ya Lemonnier Marekani pia ama ina kambi au inatumia viwanja vya ndege nchini Ethiopia, Uganda, Kenya na Seychelles. Kadhalika, Marekani inapanga kuwa na kambi huko Nzara nchini Sudan ya Kusini. Nchini Kenya kuna wanajeshi wa Kimarekani wapatao 150 katika kambi ya jeshi la wanamaji la Kenya huko Manda Bay.

Hivi sasa kwa jumla Marekani ina vituo kama 12 vya majeshi ya angani vilivyotawanyika barani Afrika. Inavitumia vituo hivyo kurushia ndege zake za upelelezi na za doria juu ya sehemu kubwa ya anga la bara la Afrika. Pia inavitumia kurushia vyombo vyake vya anga visivyo na rubani.

Inajulikana kwamba katika Afrika ya Mashariki jeshi la Marekani la Africom limekuwa likilisaidia kwa hali na mali jeshi la Muungano wa Afrika katika Somalia (AMISOM). Si Marekani pekee yenye kulisaidia jeshi hilo kwani linapata msaada pia kutoka Uingereza na Muungano wa Ulaya.

Marekani inasisitiza kwamba wanachokifanya Afrika ni kujenga mahusiano endelevu baina ya jeshi lake na majeshi ya nchi za Kiafrika. Lengo: kupambana na ugaidi wa kimataifa. Na inatoa mfano wa msaada wake kwa jeshi la AMISOM kuwa mfano mzuri wa mahusiano hayo ambayo yataendelea kwa muda mrefu.

Habari tunazozipata ni kwamba mbali na upelelezi wa angani shirika la ujasusi la Marekani la CIA na lile la upelelezi FBI yamo mbioni nchini Tanzania yakifanya ujasusi na kukusanya habari za upelelezi kuhusu makundi fulani ya Kiislamu.

Chanzo kimoja cha habari kimelieleza Raia Mwema kwamba shirika la FBI limekuwa likifuatilia sana habari za kikundi cha Hizb u Tahrir kilicho Zanzibar na ambacho hakijulikani sana. Hali ni vivyo hivyo Bara ambako wanaharakati wa kikundi hicho na vingine kama hivyo wanaandamwa kisirisiri.


