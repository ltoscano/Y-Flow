
Pangloss Jul 25, 2012

MAKALA yangu ya wiki jana iliishia pale nilipoitaja falsafa ya Pangloss kama falsafa inayoelekea kuongoza siasa zetu hapa nchini. Sasa napenda kuieleza falsafa hiyo.

Pangloss ni mwalimu wa falsafa aliyebuniwa kiriwaya na mwanafalsafa maarufu wa nchini Ufaransa karne ya karne ya 18, Francois-Marie Arouet, maarufu kwa jina lake la uandishi (non de plume) la Voltaire. Voltaire aliandika riwaya iliyoitwa Candide, ambamo Candide alikuwa ni kijana mdogo aliyechukua nafasi ya kati katika simulizi hiyo. Alikuwa ni kijana aliyelelewa na kufundishwa chini ya uangalizi wa Profesa Pangloss aliyekuwa mwalimu mkaazi ndani ya kasri ya kabaila mtukufu, Baron Thunder-ten-tronckh katika Jimbo la Westfalia (ambalo kwa leo lingekuwa nchini Ujerumani).

Jukumu kubwa la Pangloss lilikuwa ni kuwalea, kuwakuza na kuwaelimisha watoto wa makabaila wengine waliolelewa katika kasri hiyo kwa kuwafanya waamini kwamba maisha wanayoishi yalikuwa ni maisha bora kuliko maisha mengine yoyote na kokote duniani; kwamba kabaila wao, Baron Thunder-ten-tronckh ndiye mtawala bora kuliko watawala wote waliowahi kutokea duniani; kasri yake ni bora kuliko zote duniani na kwamba kila kitu katika himaya yake kilikuwa bora kuliko jambo lililokuwa limewahi kutokea tangu mwanzo wa dunia. 

Kila kitu kilikuwa ni bora kabisa katika dunia bora kabisa iliyokuwa bora kuliko zote nyingine. Mnyambuko wa falsafa hii ulichukua sura ya kufurahisha pale ilipoelezwa na Pangloss kwamba kila kitu tunachokiona kipo kwa sababu nzuri tu kwa sababu kimeundwa kwa sababu maalumu. Kwa mfano, ni dhahiri kwamba pua imeundwa kwa ajili ya miwani, kwa hiyo tunavaa miwani; miguu imetengenezwa kwa ajili ya soksi ndefu (stoka) kwa hiyo tunavaa stoka; mawe yameumbwa ili yachongwe ili kujengea kasri, nasi tunayachonga na kujenga kasri kama hii ya kabaila wetu mtukufu, kwani kabaila mtukufu kuliko wote katika eneo letu hili hana budi kuishi mahali bora kabisa ; nguruwe wameumbwa ili tule nyama ya nguruwe, nasi tunakula nyama ya nguruwe mwaka mzima….

Hiyo ndiyo falsafa ya Pangloss, ambaye baada ya miaka kadhaa ya kutoonana na wanafunzi wake alikutana na mmoja wao, na mwanafunzi akashitushwa sana na hali ya afya ya profesa wake ambaye alikuwa ameathirika vibaya mno, akiwa ameng’oka meno, midomo imepinda, ngozi imeingia kutu na pua imenyofoka. Kwa fadhaa kubwa mwanafunzi alimuuliza profesa wake nini kilikuwa kimempata hadi akawa hivyo.
Jibu la Pangloss ni kwamba alikuwa amekumbwa na ugonjwa wa kaswende, ugonjwa ambao ulitokana na wagunduzi wa Ulaya waliokwenda Mwarekani na huko wakapata kaswende, na hatimaye kurudi wakiwa wameubeba ugonjwa huo na wakaueneza barani Ulaya. 

Mwanafunzi alipotahayuri kwa maelezo hayo, profesa akamtuliza na kumwambia hilo lililompata lilikuwa ni jambo bora katika dunia bora kuliko zote zilizokuwa zimewahi kutokea, kwani iwapo asingepata kaswende basi Ulaya isingepata chokoleti na tumbaku, mazao yaliyotokana na wagunduzi wa Ulaya kwenda barani Marekani. Maana yake ni kwamba ukitaka chokoleti na tumbaku, hatuna budi kupata kaswende!

Ni dhahiri kwamba Voltaire, mwanafalsafa wa kipindi cha Uamsho wa Uropa alikuwa akitumia kejeli kuwashambulia wanasiasa makasisi na watawala waliokataa kufikiri na wakawa wanajificha nyuma ya falsafa zilizochoka na zilizopata faraja katika kuamini kwamba hali waliyokuwa nayo ilikuwa haiepukiki kwani ni bora kuliko nyingine yoyote mahali pengine popote na kwa wakati wowote ule.

Inavyoelekea nasi tunao akina Pangloss wengi miongoni mwetu, na wengi wao wamo ndani ya mifumo ya utawala. Kazi wanayofanya nio kututaka tuamini kwamba mambo yalivyo leo hii ni bora kuliko ambavyo ingeweza kuwa kwani ni bora kuliko hali nyingine katika nchi nyingine kokote duniani. Tunaambiwa tusihoji yanayotokea kwani watawala wanafanya kila kilicho bora kwa ajili ya maslahi bora ya wananchi.

Anayehoji uwezo wa Rais anakemewa na anaambiwa afute usemi wake; haambiwi atoe sababu za kusema hayo aliyosema, bali anaambiwa afute kauli yake ili maneno yake yatoweke katika kumbukumbu kama vile hayajawahi kutamkwa. Badala ya wawakilishi wa Rais kusimama na kumpinga msemaji kwa kuonyesha jinsi ambavyo amepotoka, wanamwambia afute kauli, jambo ambalo tafisri yake kimantiki ni kwamba haruhusiwi kusema alilosema. Maana yake ni kwamba kama ingejulikana mapema alitaka kusema nini, angezuiwa asiliseme tangu mwanzo.

Hii ni hatari. Asasi ya urais ni taasisi muhimu sana, na haina budi kulindwa na kutetewa na sisi sote. Lakini ulinzi wa asasi hii hauwezi kufanyika kwa kuwakataza wananchi, na hasa wawakilishi wa wananchi, kusaili uwezo wa Rais.
Ulinzi na utetezi wa kweli wa asasi hii utatokana na mambo kadhaa. Mojawapo ni kwa Rais mwenyewe kufanya jitihada za kuilinda asasi ile na kuitetea kwa kutimiza wajibu wake kama alivyoahidi na kuapa. Katika kufanya hili Rais hana budi kutengeneza utaratibu, kama anavyoruhusiwa na Katiba na sheria, wa kupata ushauri wenye tija ili kumwezesha kufanya kazi zake kama inavyotarajiwa.

Rais anayo mamlaka makubwa ya kuunda asasi, kuteua watu (na kuwafukuza kazi), kuwaelekeza wafanye anachotaka wamfanyie na wao wakatenda bila malalamiko isipokuwa kama hawataki kuendelea na kazi waliyokabidhiwa. Anatakiwa awaondoe wale wote wanaomfanya aonekane kama asiyetimiza wajibu wake; akishindwa kuwawajibisha watumishi kama hao, basi Rais huyo anakuwa ni dhaifu, kwa sababu ama haoni udhaifu wa wasaidizi wake, ama anauona lakini anashindwa kuchukua hatua zinazopasa. 

Mantiki inatuelekeza kwamba mbunge wa upinzani (au mbunge ye yote) anayo haki kumkosoa Rais kwa udhaifu anaouona yeye mbunge. Kazi ya kumtetea Rais ni ya wateule wake, ambao wamejaa bungeni kwa ajili ya kazi hiyo; si kazi ya Spika kumziba mdomo mbunge wa upinzani wakati akifanya kazi yake.

Hapa naona udhaifu wa Spika. Katiba yetu ya sasa, (kabla hata ya hiyo “mpya”) inatoa nafasi kwa bunge kumshitaki Rais wa Jamuhuri (katika mazingira fulani,
)na kumwondoa madarakani iwapo atakutwa na hatia. Kipengele hicho cha Katiba hakina lengo la kumdhalilisha Rais yeyote, na wala hakina lengo la kuidhalilisha asasi ya urais. Sasa Spika anapata wapi mantiki inayomfanya aone kwamba mbunge kutamka kwamba Rais ni dhaifu ni kukosa nidhamu, adabu, heshima au uadilifu? Iwapo ni halali kwa bunge kumshitaki Rais, mashitaka hayo yanaanza yanaanza vipi kam si kwa shutuma mbali mbali dhidi ya Rais? Au tunatakiwa tuelewe kwamba kipengele kile ni pambo tu, hakina maana yo yote?

Ninaelewa kwamba tumeingia katika utamaduni mpya wa uwajibikaji, na baadhi yetu bado tumeganda kule kule tulikokuwa miaka ya 1970, zama za Baba asiyesailiwa. Nimewasikia wabunge wakisema kwamba Rais lazima atangulizwe katika taarifa za habari, halafu ndiyo wengine kama Waziri Mkuu, mawaziri, na wakubwa wengine watangazwe wamefanya nini.

Kama nilivyosema huko nyuma, tumeanza kukua, na hii ina maana kwamba hatuna budi kuacha kunyonya dole-gumba. Tuwaheshimu viongozi wetu, kweli, lakini heshima hiyo haina budi kutokana na jinsi ambavyo, moja, wanavyojiheshinmu wenyewe, na, pili, jinsi wanavyotekeelza majukumu yao.

Kiongozi yeyote, awe Rais, awe waziri au kiongozi wa ngazi yoyote, ni lazima ajue kwamba ameutaka uongozi huo, ameomba kura, au amekubali uteuzi, ili afanye kazi aliyowaahidi wananchi kwamba atawafanyia. Akishindwa kufanya kazi hiyo kama alivyoahidi ni halali kwa wananchi, na hasa wawakilishi wao, kumkosoa na, inapobidi, kumwondoa madarakani kwa mujibu wa Katiba.

BInafsi nadhani ma-Rais wetu wawili wa awamu ya tatu na awamu ya nne wamekuwa na bahati kubwa kwa maana kwamba, hata pale walipoonyesha utovu wa uwezo, hawajabughudhiwa sana. Rais wa awamu ya tatu amesailiwa zaidi baada ya kutoka madarakani, kwa sababu ya utamaduni wa unafiki tuliojenga wa kutomkosoa mtawala anapokuwa madarakani lakini tunapata ujasiri wa ajabu wa kumkosoa mtawala huyo huyo anapokuwa katoka madarakani.

Utabiri wangu ni kwamba atakapotoka madarakani, Rais Jakaya Kikwete atakabiliwa na mashambulizi mengi kutoka kwa wale wanaosema leo asiguswe.
Baadhi yetu tulimsema (na wakati mwingine kwa kumshauri) Rais Benjamin Mkapa kwa uwazi mkubwa, na bila woga wala upendeleo akiwa madarakani. Najivunia kazi tuliyoifanya wakati ule, wakati wengine wakitutaka tukae kinya. Yaliyotupata baadhi yetu tuliyakubali kama sehemu ya kazi. Baada ya Mkapa kuondoka madarakani, hebu shuhudia ujasiri uliozuka wa kumsema kwa mabaya aliyotenda.

Akina Pangloss watakuja na kila mtawala mpya anayeingia madarakani. Akina Pangloss wameajiriwa kufanya u-Pangloss, na watadumu na u-Pangloss wao hadi huyo wanayemfanyia u-Pangloss atakapoondoka madarakani; nao wataondoka na ama kukaa kimya wakati mtu wao akilaaniwa, ama watahamia kwa mtawala mpya na huko wataendelea kufanya u-Pangloss wao kwa mtawala mpya.


