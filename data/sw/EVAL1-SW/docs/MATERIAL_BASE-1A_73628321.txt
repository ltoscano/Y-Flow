UKAWA wamtega Rais Kikwete
May 22, 2014

UMOJA wa Katiba ya Wananchi (UKAWA) kupitia kwa Katibu Mkuu wa Chama cha Demokrasia na Maendeleo (CHADEMA), Dk. Wilbroad Slaa, umeweka bayana kwamba Rais Jakaya Kikwete, ‘kupitia mlango wa nyuma’ anaunga mkono juhudi zao.
Viongozi wa UKAWA ambao unatetea mapendekezo ya Rasimu ya Tume ya Mabadiliko ya Katiba iliyokwishakuwasilishwa Bunge la Katiba na Jaji Joseph Warioba, kwa sasa wanaendelea na mikutano yao ya kuhamasisha wananchi kupinga juhudi za kuvuruga mapendekezo ya Tume ya Mabadiliko ya Katiba na hasa kuanzishwa kwa muundo wa Muungano wenye Serikali tatu.
UKAWA wanadai wameanza kufanikiwa katika harakati zao hizo za uhamasishaji, kiasi cha baadhi ya wananchi kuwachangia fedha kwenye mikutano ya hadhara, ili kuendelea na wajibu wao huo wa uhamasishaji.
Akizungumza na Raia Mwema baada ya kufanya mikutano ya hadhara katika baadhi ya maeneo ya mikoa ya Kilimanjaro, Arusha na Mara, Dk. Slaa alifafanua ni kwa namna gani Rais Kikwete anawaunga mkono kwa ‘mlango wa nyuma’.
“Rais Kikwete amesaini Rasimu ya Warioba ukurasa wa mwanzo na ameandika jina lake ukurasa wa mwisho, jambo ambalo kwa kawaida kwenye michakato ya Katiba halitakiwi.
“Rais hatakiwi kusaini chochote, tofauti na sheria za kawaida ambazo hadi Rais aridhie. Kwa sababu Katiba si ya rais bali ni ya wananchi.
“Ukitaka kutafiti…angalia Katiba ya mwaka 1977, kwenye nakala halisi, unakuta orodha ya majina ya wabunge waliopitisha ndiyo yanawekwa kwenye Katiba.
“Akubali wazi wazi (Kikwete) ushauri wetu. Amesaini Rasimu ya Warioba, hicho ndicho kitanzi kinachomnyonga. Jina lake limeandikwa kwenye rasimu halafu anafika bungeni anaikana. Ndiyo maana tunamshitaki kwa wananchi. Alichokifanya ni usanii na kuwahadaa Wa tanzania na kama kweli hakuwa anakubaliana na Serikali tatu kwa nini aliitisha Bunge na kuacha fedha za umma zinatumika kuliendesha Bunge hilo la Katiba,” alihoji Dk. Slaa.
Aliongeza Dk. Slaa: “ Ni sawa na mama kutunza ujazito na inapofikia muda wa karibu ya kujifungua….miezi tisa anatoa ujauzito huo. Rais asingesaini tusingekuwa na nguvu ya kutamka hivyo. Amesaini, ameweka jina lake. Alikuwa anajua.
“Bahati mbaya kwa kauli yake ndani ya ukumbi wa Bunge ameanzisha vita ya kisiasa. Tunamwambia vita hii ya kisiasa hawezi kushinda kwa sababu anapiga ngumi kwenye jiwe.
“Jiwe ni wananchi waliotoa maoni kwenye rasimu ya kwanza na rasimu ya pili iliyowasilishwa katika Bunge la Katiba na Jaji Joseph Warioba.”
Katika hatua nyingine, Dk. Slaa amesisitiza kama ilivyo kwa viongozi wenzake wa UKAWA akiwamo Mwenyekiti wa CHADEMA, Freeman Mbowe, Profesa Ibrahim Lipumba wa Chama cha Wanachi (CUF) na James Mbatia (NCCR- Mageuzi) kwamba hawatarejea kwenye Bunge la Katiba iwapo CCM itaendelea kupinga mapendekezo ya Serikali tatu na Rasimu ya Jaji Warioba kwa ujumla wake.
Lakini wakati viongozi hao wa UKAWA wakiwa na msimamo huo Mjumbe wa Kamati Kuu ya Chama cha Mapinduzi (CC-CCM) Stephen Wassira ambaye pia ni Waziri wa Nchi, Ofisi ya Rais – Uratibu na Uhusiano, Stephen Wassira wiki kadhaa zilizopita aliwahi kutoa kauli tata kuhusu UKAWA.
Katika kauli yake hiyo iliyotafsiriwa na baadhi ya vyombo vya habari nchini kuwa ni kitisho, Wassira alisema UKAWA wasiporejea kuendelea na mjadala wa rasimu ya Katiba katika Bunge la Katiba basi, hakutakuwa na namna nyingine zaidi ya kubadilisha kanuni ili kazi ya kuandika Katiba mpya iendelee na kukamilika.
Waziri Wassira alitoa maelezo hayo katika mkutano wa sasa wa Bunge la Bajeti unaoendelea mjini Dodoma, alipokuwa akijibu hoja za baadhi ya wabunge, miongoni mwao akiwamo Halima Mdee ambaye ni Mbunge wa Kawe Dar es Salaam kupitia CHADEMA.
Katika hoja zake ndani ya Bunge, Mdee ambaye naye alisusia vikao vya Bunge la Katiba kama wenzake wengine wa UKAWA, alisema majadiliano ndani ya Bunge la Katiba yanakiuka Sheria ya Mabadiliko ya Katiba na kwamba UKAWA hawako tayari kurejea ndani ya Bunge Maalumu la Katiba Agosti, mwaka huu endapo majadiliano hayo hayatajikita kwenye Rasimu ya Pili ya Katiba.
Katika kujibu mapigo hayo na hata mapigo ya sasa ya akina Dk. Slaa, Wassira alisema: “Kama hamrudi tutatumia kanuni zile kutafuta akidi na Bunge litaendelea….Bunge la Katiba lipo tena lipo kisheria…. Kuna watu wanageukageuka wanasema sheria ilivunjwa, lakini hawasemi kifungu gani kilivunjwa,” alisema Wassira.
Wassira pia aliwahi kukaririwa akiwaambia UKAWA walisusia Bunge la Katiba bila sababu na wanaweza kurejea katika Bunge hilo la Katiba bila sababu.


