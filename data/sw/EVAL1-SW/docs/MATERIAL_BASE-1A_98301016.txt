
George Bush alipoamuru kahaba anyongwe
Jul 11, 2013

JUMATATU Juni 13, 1983 Karla Faye Tucker, Danny Garrett na James Leibrant waliondoka nyumbani kwa Karla. Walikuwa na sherehe ndogo, na walitumia dawa za kulevya aina ya Methadone, Heroin, Dilaudid, Valium, Placidyls, Somas, Wygesics, Percodan, Mandrax na Bangi, pia walichanganya na pombe kali aina ya Rum na Tequila kwa wingi.
Karla binti wa miaka 23, kahaba wa mtaa alionekana kupata nishai kutokana na pombe na dawa za kulevya alizotumia, lakini alimudu kutembea, kuongea na pia kushiriki katika mazungumzo yao kwa usahihi kabisa pamoja na kuonekana kuzidiwa na uraibu huo.
Alimweleza Leibrant kwamba anataka kwenda nyumbani kwa Jerry Lynn Dean kuchukua fedha zake na kumtisha kidogo. Walikuwa wanazungumzia kuhusu kuchukua vitu iwapo Dean hatamlipa fedha zake, walizungumzia kuchukua pikipiki, televisheni na seti ya muziki.
Karla alikuwa amechukua kwa siri funguo kutoka kwa mke wa Dean aitwae Shawn, lakini akamdanganya kwamba zimepotea. Wiki mbili zilizopita Karla alikuwa anazungumzia kuhusu kumfanyia jambo Dean.
Walipofika kwa Dean, waliingia moja kwa moja hadi chumbani, Karla alimkalia Dean na kumuwekea sururu (pickaxe) shingoni na kumuamuru; “Usije ukasogea hata hatua moja mshenzi wewe na ukikaidi umekufa.”
Dean alimuomba asije akamdhuru.
Hata hivyo katika kujitetea Dean alimshika Karla, naye Garrett aliingilia kwa kumpiga mapigo kadhaa kisogoni kwa nyundo aliyoipata hapo ndani. Baada ya kumpiga, Garrett alitoka kwenda kuchukua vipuli vya pikipiki vilivyokuwepo hapo ndani na kuvitoa nje ya nyumba hiyo kisha kuvipakia kwenye gari la Dean, aina ya El Camino. Alimuacha Karla pale ndani.
Kitendo cha kupigwa nyundo kichwani kilisababisha Dean awe anakoroma kwa sauti. Karla alitaka kumnyamazisha asiendelee kukoroma hivyo akaamua kumpiga Dean na ile sururu kama mara 28 hivi, na kwa mujibu wa maelezo yake alidai kwamba kila alipokuwa akimpiga Dean na ile sururu alikuwa anajisikia kufika kileleni kama vile anajamiiana.
Leibrant alisema kwamba, baada ya kuitwa na Garrett pale chumbani kwa Dean alisikia sauti ya mtu akikoroma kama vile pampu ya kwenye tanki (aquarium) la kufugia samaki.
Alipoingia ndani ndipo aliposhuhudia Karla akichomoa sururu (Pickaxe) kutoka mwilini mwa Dean huku akitabasamu na kisha kupiga tena pigo jingine. Leibrant aliondoka katika eneo la tukio na baada ya kutembea mwendo wa saa nzima alimpigia simu rafikiye aitwaye Ronnie Burrell, ili aje kumchukua kwa gari.
Garrett na Karla walichukia kwa kitendo chake cha kuondoka katika eneo la tukio, lakini ili kujenga mazingira mazuri ya urafiki wao baadaye, Leibrant aliamua kumsaidia Garrett kwenda kutelekeza gari la Dean aina ya El Camino jioni ya siku ile katika eneo moja la kuegeshea magari.

Garrett alitoka pale chumbani na kwenda kuendelea kupakia vile vipuri vya pikipiki kwenye gari lake aina ya Ranchero.

Kulikuwa na mwanamke aliyekuwa amejificha kitandani akiwa amejifunika shuka kwenye kona ya kitanda.
Mwanamke huyo aliyejulikana kwa jina la Deborah Thornton (32), mfanyakazi wa ofisini, alikuwa amegombana na mumewe siku hiyo na kuondoka hapo nyumbani kwao kwa hasira, aliamua kupitisha siku ile akiwa nje ya nyumba yake ambapo alikutana na Dean kwenye sherehe moja mchana wa siku ile na ndipo walipoondoka pamoja.
Kwa sababu taa ilikuwa inawaka pale chumbani wakati Karla alipokuwa akimshambulia Dean na ile sururu akitaja jina lake mara kwa mara, Karla aliamua kumuua mwanamke yule. Alimkabili na ile sururu lakini alimparuza begani hivyo yule mwanamke akamshika Karla na kuanza kukabiliana naye. Garrett alirejea pale chumbani na kuwakuta Karla na yule mwanamke wakikabiliana.
Aliwatenganisha, lakini Karla aliendelea kumpiga yule mwanamke kwa ile sururu mara kadhaa kabla hajamalizia kwa kumpiga nayo moyoni na kumuua pale pale.
Asubuhi ya siku ile baada ya tukio lile la mauaji, Karla alifika nyumbani kwa Douglas McAndrew Garrett, kaka yake Danny Garrett. Ilikuwa saa 12:30 hivi alfajiri, akiwa na gari la Dean aina ya El Camino ya bluu. Baada ya kuteremsha vile vipuri vya pikipiki, alimsimulia Douglas jinsi alivyomuua Dean kwa kumpiga kwa sururu mara kadhaa na kila pigo moja alilokuwa akimpiga, alikuwa anafika kileleni kama vile anajamiiana.
Alimpa Douglas pochi ya Dean, lakini Douglas aliichoma moto kwenye kizimio cha sigara. Ingawa aliwaambia waondoe vile vipuri vyao haraka sana hapo kwake, lakini baadaye alimruhusu mdogo wake yaani Danny Garrett kuhifadhi baadhi ya vipuri hivyo pale kwake.
Hata hivyo wiki tano baada ya tukio lile alikwenda kuvitelekeza mtoni kabla hajakwenda polisi kuripoti juu ya tulio hilo.
Miili ya wahanga wale iligunduliwa na mfanyakazi mwenzie Dean aitwaye Gregory Scott Traver, siku hiyo ya June 13. Hiyo ilikuwa ni baada ya Dean kutompitia yeye Gregory wakati wa kwenda kazini kama ilivyo kawaida yake, na Gregory alimfuata rafikiye nyumbani kwake ili kujua kulikoni.
Alipofika aliukuta mwili wa Dean ukiwa chumbani pamoja mwili wa Deborah Thornton ukiwa bado uko na ile sururu iliyokitwa moyoni.
Gregory pia aligundua kuwa gari la Dean aina ya El Camino pamoja na pikipiki havikuwapo na hata TV pia haikuwapo. Jioni ya June 13, Karla na Garrett walikuwa wanaangalia televisheni wakati habari ya mauaji hayo ya kikatili yaliyotikisa Jimbo la Texas, ikitangazwa. Karla na Garrett walicheka kwa kebehi kwamba sasa wamekuwa maarufu.
Walimuita Leibrant ili naye atazame habari hiyo. Taarifa ya uchunguzi wa madaktari ilibainisha kwamba marehemu Dean alikuwa ameshambuliwa zaidi maeneo ya kichwani, alikuwa na majeraha 28 kichwani na 20 kati ya hayo yalikuwa mabaya sana kiasi cha kuvunja fuvu la kichwa.
Deborah Thornton, kifo chake kilitokana na majeraha yaliyokutwa kifuani mwake na jeraha jingine la kupigwa kwa kitu kizito lilikutwa mgongoni. Sururu iliyokutwa katika eneo la tukio ndiyo iliyotumika katika kutekeleza mauaji hayo.
Polisi walikuwa na taarifa zinazoweza kuwapata wauaji, lakini iliwachukua hadi wiki ya tano ndipo Douglas Garrett alipompigia mpelelezi wa polisi aliyejulikana kwa jina la J. C. Mosier wa Kituo cha Polisi cha Houston ambaye ni rafiki wa familia yao na kumweleza juu ya wahusika wa mauaji hayo.


