Mwenge wazindua miradi ya bil 1.04/- Moshi

Imeandikwa na Nakajumo James, Moshi

Imechapishwa: 31 Agosti 2016

MWENGE wa Uhuru umezindua na kuweka mawe ya msingi katika miradi tisa ya maendeleo katika Halmashauri ya Manispaa ya Moshi, yote ikiwa na thamani ya Sh bil 1.04. 

Mkuu wa Wilaya ya Moshi, Kippi Warioba alimweleza kiongozi wa mbio hizo mwaka huu, George Mbijima kuwa miradi hiyo imetekelezwa kwa fedha kutoka serikali kuu, wahisani, halmashauri na wananchi kwa ujumla. 
Alisema katika miradi hiyo ya maji, elimu, afya, barabara, vijana na vita dhidi ya dawa za kulevya, serikali kuu imetoa Sh mil 233.9, halmashauri Sh mil 10, wananchi Sh mil 222.2 na wahisani Sh mil 578.2.
Kuhusu ujenzi wa barabara ya kiwango cha lami kuelekea Hospitali Teule ya Mtakatifu Joseph ya Manispaa hiyo yenye urefu wa mita 500, alisema ujenzi wake, umegharimu Sh mil 129.2 kutoka serikali kuu kupitia mfuko wa barabara.
Mkurugenzi Mtendaji wa Manispaa hiyo, Michael Mwandezi alisema zahanati ya Shirimatunda, imeondokana na mzigo wa ulipaji wa gharama kubwa za maji kutoka
Mamlaka ya Majisafi na Usafi wa Mazingira Moshi (MUWSA) baada ya kuanzisha mradi wa maji unaotumia umeme jua.
Alisema mradi huo ambao pia, utakinufaisha kituo cha watoto wenye ulemavu wa akili Shirimatunda, shule ya msingi Shirimatunda na sekondari ya Karanga, umegharimu Sh mil 93.2 ikiwa ni fedha za wahisani na manispaa ya Moshi.
Mwandezi alisema, wananchi kwa kushirikiana na wafadhili wanaoitwa Umoja Project-Belgium walibuni mradi huo, baada ya kutumia gharama kubwa katika mamlaka ya MUWSA.
Alisema katika fedha hizo wahisani hao walichanga kiasi cha Sh mil 88.2, halmashauri ya manispaa ya Moshi kiasi cha Sh mil 5 zilizowezesha kuchimba kisima chenye kina cha mita 120, ujenzi wa nyumba, matangi mawili ya kuhifadhi maji mtandao wa mabomba na mfumo wa umeme wa jua.
Akitoa ujumbe wa Mwenge mwaka huu, Mbijima alitaka miradi inayojengwa kufuata viwango vya kitaalamu kuepuka matumizi mabaya ya fedha za serikali,wahisani, halmashauri na wananchi.
Alitaka miradi hiyo, kutumika kama chachu ya maendeleo kwani jamii imepunguza baadhi ya kero zake kupitia uwepo wa miradi hiyo na kwamba sasa wana fursa ya kujiletea maendeleo.


