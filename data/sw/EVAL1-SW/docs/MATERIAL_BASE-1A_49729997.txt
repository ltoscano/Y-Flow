
Njaa hatari kwa maisha ya maelfu Tharaka
Na CHARLES WANYORO
GAVANA wa Tharaka Nithi Samuel Ragwa ameiomba serikali ya taifa iwapatie wakazi zaidi ya 60,000 chakula cha msaada ili kuwaokoa kutokana na janga la njaa. 
Alisema sehemu nyingi katika maeneo ya Tharaka Kaskazini na Tharaka Kusini, tarafa ya Igamba Ng’ombe na maeneo ya chini ya Maara yamekabiliwa na kiangazi kibaya ambacho kimesababisha kunyauka kwa mimea mashambani.
Akizungumza katika uwanja wa michezo wa Kairuni wakati wa kusambaza hundi za thamani ya Sh11 milioni kutoka kwa hazina ya Uwezo kwa makundi ya vijana na wanawaker katika eneo bunge la Maara, Bw Ragwa alisema wakazi wengi katika kaunti hiyo ambayo ni miongoni mwa maeneo kame nchini, hawana kitu cha kula.
“Hali ni mbaya na huenda ikaharibika zaidi kwa sababu mvua imekosa kunyesha kabisa.Tunaiomba serikali ya taifa iingilie kati na kuyaokoa maisha ya wakazi wanaoathiriwa,” akasema.
Alisema kaunti hiyo itatenga pesa za kununua chakula kutoka kwa wakulima katika eneo hilo ambao mimea yao haikunyauka, kama njia ya kuongeza akiba ya chakula.
Bw Ragwa alisema serikali yake itagawa Sh10,000 kwa kila chule ya chekechea ili zianze mpango wa lishe kwa lengo la kuwaweka wanafunzi katika shule.
Aliomba serikali ya taifa iongeze ufadhili wa mpango wa lishe katika shule za msingi na upili katika eneo hilo, kwa kuwa shule hizo zingali mikononi mwa serikali kuu.
Alisema wataunda vituo katika afisi za machiufu kusambaza mbolea na mbegu za bei rahisi.


