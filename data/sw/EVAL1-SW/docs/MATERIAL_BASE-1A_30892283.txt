
Afisi ya sheria kugatuliwa
Na DENNIS ODUNGA
SERIKALI zote za kaunti zitahitaji kuunda ofisi ya Mkuu wa Sheria wa Kaunti kuongozwa na mshauri mkuu wa kisheria iwapo mswada ulio katika Seneti utapitishwa kuwa sheria.
Mswada huo umeiga pakubwa mamlaka na majukumu ya Mkuu wa Sheria, ambayo yamejumuishwa katika kaunti 47 nchini ili kuimarisha utoaji huduma.
Mkuu wa Sheria wa Kaunti atateuliwa na Gavana kwa idhini ya Bunge la Kaunti kwa mujibu wa Mswada wa Ofisi ya Mkuu wa Sheria wa Kaunti, 2014 ulioundwa na Mkuu wa Sheria wa zamani Amos Wako.
Kaunti kadha kama Nairobi zimetoa tangazo la wadhifa huo baada ya kaunti kupitisha hoja ya kumhimiza gavana kuunda ofisi hiyo.
Maafisa wengine katika ofisi hiyo ni pamoja na Naibu Mwanasheria Mkuu wa Kaunti na Mawakili wa Kaunti ambao idadi yao itaamuliwa na Mkuu wa Sheria wa Kaunti, kwa majadiliano na Bodi ya Kaunti ya Kuajiri Watumishi wa Umma.
“Ofisi ya Mwanasheria Mkuu wa Kaunti itakuwa hifadhi ya sheria zote za kaunti pamoja na hati na mikataba yote ya ama inayotiwa saini kwa niaba ya Serikali ya Kaunti,” Mswada huo unaeleza.
Mwanasheria huyo mkuu amelindwa dhidi ya kulaumiwa kibinafsi ili kuhakikisha anatekeleza wajibu wake bila hofu ama mapendeleo.
“Hakuna mashtaka ya uhalifu ama kesi itawasilishwa dhidi ya Mkuu wa Sheria wa Kaunti, Naibu Mkuu wa Sheria wa Kaunti, Wakili wa Kaunti ama afisa mwingine yeyote katika ofisi ya Mwanasheria Mkuu wa Kaunti katika kipindi ambacho watakuwa wakitekeleza majukumu yao.” Majukumu ya afisa huyo ni pamoja na ya afisa huyo ni pamoja na kushauri idara za serikali ya kaunti kuhusu masuala ya kisheria na atakuwa na jukumu la kuhakiki sheria za kaunti.
“Mkuu wa Sheria wa Kaunti pia atajadili, unda, chambua na kufafanua hati na mikataba ya na kwa niaba ya Serikali ya Kaunti pamoja na idara zake,” waendelea kusema.
Kuimarisha ushirikiano baina ya serikali ya kitaifa na zile za kaunti, Mkuu wa Sheria wa Kaunti atashirikiana na Ofisi ya Mkuu wa Sheria inapohitajika. 


