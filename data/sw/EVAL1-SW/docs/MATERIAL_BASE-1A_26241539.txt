Mgomo wa madaktari: Wanaharakati walikosea kuibana Serikali?
Mar 15, 2012

“MIMI nawashangaa hawa wanaojiita wanaharakati wa kutetea haki za binadamu. Nyinyi mnashindwa kusimamia haki ya watu kuishi? … wenzetu hawa wamekaa pale wanaona madaktari sawa sawa waendelee kugoma, sasa hawa wanajiita wanasimamia haki za binadamu. Hivi kuna haki kubwa ya binadamu kushinda haki ya uhai wake? Hiyo ndiyo haki ya kwanza – haki ya kuishi” – Rais Kikwete akizungumza na wazee wa CCM wa Jiji la Dar es Salaam, siku ya Jumatatu wiki hii.
Kati ya mambo mengi ambayo ningeweza kuyatolea maoni leo ni suala hili la Rais Kikwete kuamua kuwashukia wanaharakati ambao walisimama kuikomalia Serikali ili itafute suluhisho la mgomo wa madaktari. Binafsi ninashangazwa kuona kwamba kitendo cha wanaharakati mashuhuri nchini kusimama na kutaka Serikali ishughulikie madai ya madaktari kwa haraka ili kukomesha mgomo kuwa ni kutetea vifo vya wagonjwa.
Sijui ni kwa nini Rais Kikwete amechukulia jambo hilo kwa namna hiyo na nina wasiwasi kwamba yawezekana hakupata muda wa kusikiliza hoja hata moja ya wanaharakati. Siamini kama kuna mwanaharakati hata mmoja aliyesimama kusema kuwa “madaktari endeleeni kugoma ili wagonjwa wafe”! Wanaharakati karibu wote walikuwa wanasisitiza vitu vichache vya msingi ambavyo havikushughulikiwa na vingine bado vimebakia.
Kwanza, walikuwa wanasikitishwa na ugoigoi wa Serikali kushughulikia madai ya madaktari na hasa mwonekano kwamba Serikali ilikuwa haijui ifanye nini. Wanaharakati wengi wakiongozwa na kina Helen Kijo Kisimba na Ananilea Nkya walikuwa wanapiga kelele Serikali ichangamke kushughulikia madai hiyo. Kuidai Serikali kuonesha uongozi siyo sawa na kudai watu wafe liwalo na liwe. 
Wanaharakati walitambua kanuni kubwa ya kwamba mgomo haukutokea kama mvuke angani bali ulisababishwa na watendaji mbalimbali na hivyo wao wanaharakati walielewa kuwa ili mgomo usiendelee na kuleta madhara, basi Serikali ikae chini mara moja kushughulikia matatizo ya madaktari.
Jambo la pili ambalo wanaharakati hawakuliweka mafichoni ni kuwa walimtaka Rais Kikwete kuwasimamisha kazi mara moja Waziri na Naibu wake ili madaktari waweze kurudi kazini kwani sehemu kubwa ya mgogoro wa madaktari ulisababishwa na utendaji kazi wa viongozi hawa. Hivyo, wao wanaharakati kumtaka Rais Kikwete kuwawajibisha hawa ili liwe fundisho kwa viongozi wengine siyo sawa na kutaka watu wafe.
Tena tunaweza kujenga hoja kuwa wanaharakati walikuwa na nguvu ya kusema tu lakini Kikwete kama Rais alikuwa na nguvu ya kutenda. Ikumbukwe kuwa hakuna chombo cha juu cha nidhamu dhidi ya Waziri au Naibu Waziri isipokuwa rais mwenyewe. Sasa, wanaharakati wanaposema kuwa mgomo umesababishwa na mawaziri na hivyo Rais aingilie kati haiwezekani na haipaswi kuonekana kuwa wanataka watu wafe.
Hoja nyingine inaweza kujengwa – japo naijenga kwa kuogopa kidogo kwani nairudisha ilivyo kwa kuielekeza kwa rais – kwamba kama kweli Rais Kikwete anaamini na alikuwa anajali maisha ya hawa Wa tanzania wenzetu ambao anasema haki yao imepuuzwa na wanaharakati yeye alikuwa wapi kwa karibu mwezi mzima wa mgogoro?
Swali hili kidogo linataka hekima kulijibu. Nimeshasema hapo juu kuwa wanarahakati na sisi wengine tuna uwezo wa kupiga kelele tu na kuzungumza; hatuwezi kumteua mtu kuwa waziri au kumwajibisha yeyote; haya yako mikononi mwa Rais. Sasa kama hili ni kweli iweje wanaharakati walaumiwe kwa kitu ambacho hawana nguvu nacho? Kuwalaumu wanaharakati “kwa kuchochea mgomo” haionekani kama haiingii akilini?
Kama kweli Ikulu au watu wengine serikalini walitaka kuzuia mgomo usianze kwa nini hawakuingilia kati mara moja? Kama tatizo lilikuwa ni Mponda na Nkya kweli kabisa tunaamini hawa wanastahili maisha ya wananchi wetu waliokufa kwa sababu ya kukosa huduma ati kwa sababu “hatukupewa taarifa sahihi?”
Lakini tunaweza kuuliza swali jingine vile vile. Kama kweli hawa mawaziri wanathamini uhai wa Wa tanzania kwa nini wao wenyewe wasingejiuzulu mara moja na kuonekana kuwa wanajali maisha? Hivi, kugoma kwao kujiuzulu si na kwenyewe kulikuwa ni mgomo uliochochea mgomo wa madaktari? Kwa nini Mponda na Nkya bado wako ofisini leo hii wakati madaktari wamewatangaza kuwa ni maadui wa sekta ya afya? Kwa nini Mponda na Nkya bado wapo ofisini wakati madaktari wamesema hawako tayari kuwapa ushirikiano wa “binafsi au kiutendaji”? 
Sasa leo hii madaktari wamerudi kazini lakini wamesema wazi kuwa kumlazimisha daktari kufanya kazi akiwa na malalamiko ni kuhatarisha maisha kwa wagonjwa sasa tunajivunia kuwa wamerudi kazini? Kweli kuna watu wanaamini kuwa maisha ya wagonjwa sasa yana nafuu kuliko wiki moja iliyopita kwa sababu “madaktari wamerudi kazini”? Really? Wamerudi kazini au wamerudi kwenye majengo ya kazi?
Binafsi naamini Rais Kikwete amepoteza nafasi nzuri sana ya kuonesha uongozi kwa kuyapa uzito madai ya madaktari badala ya kuwapa majina mabaya na kuwabebesha lawama wakati yeye na Serikali yake wakikataa kuwajibika kwa jambo hata moja.


