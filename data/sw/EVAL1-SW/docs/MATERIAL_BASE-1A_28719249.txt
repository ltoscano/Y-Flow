
Kila la kheri Tume ya Katiba Feb 13, 2013

WAJUMBE wa Tume ya Mabadiliko ya Katiba, chini ya Mwenyekiti wa Tume hiyo, Jaji Joseph Warioba na Makamu Mwenyekiti wake, Jaji Mkuu mstaafu, Augustino Ramadhani, wameanza vikao kwa ajili ya kuchambua maoni yaliyowasilishwa kwao kutoka taasisi mbalimbali, raia mmoja mmoja na vikundi vingine vingi, ili hatimaye kuandika rasimu ya Katiba mpya.

Wajumbe hao wanakutana kuandaa rasimu ya Katiba mpya katika wakati ambao, kwa masikitiko makubwa, nchi yetu inapita katika majaribio mengi ya kiutawala yanayoashiria kuvurugwa kwa amani, iwe kwa makusudi miongoni mwa raia au baadhi ya viongozi wa ngazi mbalimbali hata ngazi ya kitaifa. 

Tumekwishashuhudia uvunjifu wa kutosha wa Katiba ya sasa ya Jamhuri ya Muungano wa Tanzania, kiasi cha baadhi ya raia wenzetu kupoteza maisha katika matukio mbalimbali ya vurugu, si tu vurugu za kisiasa bali kwa sasa, tena katika hali ya kutisha zaidi, taarifa za vifo zimesikika kutokana na vurugu za kidini, kati ya Wakristo na Waislamu.

Tumeshuhudia vurugu za hivi karibuni katika Kijiji cha Buseresere, mkoani Geita, vurugu kati ya Wakristo na Waislamu zikisababisha kifo na majeruhi kadhaa na msingi wake ni uzembe wa serikali katika kukabili dalili za tatizo.

Hatupendi kutetea upande wowote katika vurugu hizo kwa sababu tunaamini mkosaji hapaswi kusahihishwa kwa njia ile ile ya kumtendea makosa. Wito wetu ni kwamba, serikali ni lazima ichukue nafasi yake ya kuzima dalili zozote za vurugu bila kutanguliza maslahi ya kisiasa. Wakati wote serikali itangulize maslahi ya nchi. 

Utulivu wa nchi ndiyo mlezi muhimu wa dini zote. Ustawi wa dini yoyote unategemea utulivu wa nchi, na hili ni jambo dhahiri, tafakari ni kwa namna gani dini zinaweza kuzidi kustawi katika mazingira ya vurugu na kukosekana kwa amani katika baadhi ya nchi duniani. 

Kwa hiyo, hatupendi kuona raia wenzetu wakishabikia vurugu au wakitaka kulipiza makosa waliyotendewa na wenzao kwa njia ya vurugu. Katika vurugu hakuna mshindi wala anayeshindwa, kwa hiyo si jambo la kushabikia. Tuvumiliane kwa maslahi ya nchi yetu lakini pia, uvumilivu usiwe kichaka cha kudharau na kupuuza haki za wengine kwa mujibu wa sheria halali za nchi.


