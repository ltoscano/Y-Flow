
Uhusiano na Amerika kukua - Balozi
KUSIMAMISHWA kwa kesi iliyomkabili Rais Uhuru Kenyetta katika Mahakama ya Kimataifa ya Uhalifu (ICC) kunatarajiwa kuimarisha uhusiano kati ya Kenya na Amerika, balozi mpya wa Kenya nchini Amerika amesema.
Mwezi mmoja baada ya kuwasilisha stakabadhi zake kwa Rais Barack Obama, Balozi Njeru Githae alielezea kuwa hatua hiyo imesaidia kuondoa kuzingiti kikubwa kwa uhusiano kati ya mataifa haya mawili.
Akizungumza mnamo Jumatatu, mbunge huyo wa zamani wa Ndia Na KEVIN KELLY akiwa Amerika alielezea kuwa kati ya ajenda kuu atakazofuatilia akiwa Amerika ni kupata idhini ya kuanzishwa kwa safari za ndege za moja kwa moja kutoka Kenya hadi Amerika, kupunguzwa kwa ilani kwa Waamerika kutosafiri Kenya na ongezeko la misaada kwa sekta ya usalama.
Bw Githae, ambaye pia alikuwa Waziri wa Fedha katika utawala uliopita alisema kuwa Kenya imetimiza asilimia 90 ya masharti yaliyowekwa na Amerika kabla ya ndege za Amerika kuruhusiwa kutua moja kwa moja katika Uwanja wa Ndege wa Kimataifa wa Jomo Kenyatta (JKIA).
Safari za ndege za moja kwa moja kati ya Kenya na Amerika zitachochea ukuaji wa uchumi wa Kenya kupitia ongezeko la mapato kutokana na sekta za utalii na biashara ya maua, mboga na matunda. Hali ya sasa ambapo ndege za kusafirisha maua kwenda Amerika hutua bara Uropa kwanza kabla ya kuendelea na safari husababisha bidhaa hizo kuharibika.
Bw Githae pia alitetea sheria tata ya usalama iliyotiwa saini majuzi. 


