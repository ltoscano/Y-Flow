
Jaribio la kumtia pingu Mbunge lashutumiwa
Na RICHARD MUNGUTI
MAWAKILI jana walikashifu vikali jaribio la maafisa wa polisi kumtia pingu Mbunge wa Homa Bay Peter Kaluma akiwa kizimbani aliposhtakiwa kwa kosa la ulaghai wa Sh10 milioni. 
Lakini Bw Kaluma hakujibu mashtaka matatu dhidi yake hadi Mei 26 kesi inayomkabili itakapounganishwa na nyingine.
Mawakili 13 wakiongozwa na mwenyekiti wa chama cha wanasheria nchini (LSK) Bw Eric Mutua walisema , “ni ukiukaji wa haki za mshtakiwa kuwekwa pingu akiwa kizimbani na hatishii usalama wa korti.” Hakimu mwandamizi Bw Peter Ndwiga alielezwa na mawakili Mabw Mutua na John Khaminwa kuwa polisi wanamchukua Bw Kaluma Picha/PAUL WAWERU “kama takataka ilhali ni mmoja wa kiongozi anayesifika mbali na kuwa mkufunzi wa somo la sheria katika chuo kikuu cha Nairobi na mbunge wa Homa Bay.” Ombi lao lilikubaliwa na maafisa wanaoshika doria mahakamani wakaamriwa wasimtie pingu Bw Kaluma na pia wasimpeleke korokoro iliyo mahakamani akisubiri kulipa dhamana ya pesa tasilimu Sh50,000 aliyopewa.
Mawakili hao walimkashfu Mkurugenzi wa Mashtaka ya Umma (DPP) Bw Keriako Tobiko kwa kutoielezea mahakama kuwa kibali cha kumtia nguvuni Bw Kaluma kimesitishwa na badala yake wakili anayeongoza mashtaka akaanza kumkejeli hakimu mwandamizi Bi Elena Nderitu aliyesitisha kutiwa nguvuni kwa Bw Kaluma.
“Kesi hii ikianza kusikizwa nitaiomba mahakama imfungulie mashtaka wakili wa serikali anayeongoza kesi hiyo kwa kuidharau mahakama kwa kudunisha maagizo iliyotoa kuzuia kumtia nguvuni Bw Kaluma.” Wakalalamika Mabw Mutua Khamiwa , “ ni aibu kubwa sana kwa maafisa wa polisi kukimbia kumweka pingu Bw Kaluma akiwa kizimbani. Kizimba ni mahala ambapo mshukiwa huwa huru na anaweza kusema atakalo mradi hatatizi shughuli za mahakama.Kumtia pingu ni kumdunisha. Haifai hata. Haifai kamwe kwa mheshimiwa kuwekwa pingu kwa lengo la kumuahibisha.” Bw Mutua alisema maafisa wa polisi wameingiwa na tabia ya kuwatesa wananchi kwa kukiuka haki zao za kimsingi.


