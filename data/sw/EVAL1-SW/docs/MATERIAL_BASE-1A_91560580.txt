Ukitaka kuboresha uhusiano, usimtumie Wassira
Mar 27, 2013

SAFU hii iliwahi kuandika na kushauri kuwa Serikali ikitaka kudanganya umma juu ya jambo fulani, isimtumie Kamanda Suleiman Kova wa Kanda Maalumu ya Kipolisi ya Dar es Salaam.
Hii ni kwa sababu Mwenyezi Mungu hakumjalia kipawa cha kuficha jambo la hila. Anapotoa taarifa kwa umma hujikuta akiongea huku kama anasikiliza kitu kingine masikioni mwake au akijaribu kukumbuka alivyoagizwa aseme.
Matokeo yake, mtiririko wa taarifa yake hupata dosari zinazowafanya wasikilizaji watilie shaka taarifa yake. Kova si mesenja mzuri wa kupeleka taarifa za kupika maana macho yake na mwili wake humsaliti anapoanza kufanya hivyo.
Tulimwona wakati wa sakata la kutekwa na kuteswa kwa Dk. Steven Ulimboka na hata majuzi wakati wa sakata la polisi kukimbia na fuko la fedha walilowanyangâ€™anya majambazi maeneo ya Kariakoo.

Yupo mtu mwingine wa namna hiyo katika serikali yetu. Huyo ni Waziri wa Uratibu wa Mahusiano Ikulu, Stephen Wassira. Wiki hii alijitokeza katika kipindi cha dakika 45 kinachorushwa na ITV.
Imekuwa ni kawaida yake kukimbia huku na huko kushughulikia minyukano mbalimbali ya kijamii. Kujitokeza kwake mara kwa mara kunaashiria mambo makuu mawili. Kwanza, ama serikali ina upungufu mkubwa wa watu wa kushughulikia mitafaruku katika jamii na kwa hiyo kumwona yeye ndiye ana nafuu. Hili limeonekana hata katika medani za siasa pia ambapo CCM imelazimika kuwatumia mawaziri wachache sana, wale wale kila mahali katika kuhutubia mikutano ya hadhara.
Pili, kwamba mzee Wassira ni wajibu wake kushughulikia mahusiano na kwa hiyo ni yeye anayepaswa kutokea kila mahali kutoa maelezo na msimamo wa serikali kuhusiana na mitafaruku hiyo. Kwa mtizamo wangu na wa wengi, ambao nimewasikia wakizungumza, nadhani ni sahihi kusema, mzee Wassira anatengeneza mitafaruku zaidi kuliko kuitatua. Uwezo wake wa kutengeneza mitafaruku ni mkubwa kuliko uwezo wake wa kuiibua na kuichochea iende kwa kasi zaidi. Nitaeleza.

Awali ya yote niseme wazi kuwa kimsingi, kuunda Wizara hii katika serikali hii kulizua maswali mengi. Mantiki iliyotumika kuona na kuamua kuwa kuna haja ya kuwa na wizara inayoratibu mahusiano katika Taifa ina kasoro kubwa.
Kasoro mbili ziko wazi. Kwanza, kuunda taasisi au chombo cha kushughulikia migogoro ni sawa na kuweka uwezekano wa kutengeneza migogoro zaidi ikiwa iliyopo haitoshi au hailipi. Hulka ya mwanadamu ukimuundia kitengo cha kushughulikia tatizo, huwa ni kuunda tatizo ili kitengo hicho kipate kazi ya kufanya.
Tukichunguza kwa makini tunaweza kugundua kuwa mzee Wassira amekuwa anatengeneza migogoro ili apate kazi ya kufanya. Anaweza kuwa anafanya hivyo kwa kujua au kutojua kwake. Mtindo wake, haiba na misimamo yake vinakuza (escalate) migogoro badala ya kuipunguza. Hii ni kwa sababu, yeye binafsi ni mkereketwa (Zealot) wa misimamo fulani na anapenda misimamo hiyo ikubalike na wote wote anaoshughulika nao.
Katika hali ya ombwe la uongozi lililopo, mtu kama Wassira ambaye ni mwepesi wa kubandika (impose) mawazo yake kwa haraka, ni rahisi sana kwa yeye kuonekana ndiye anafaa kwenda maeneo yenye migogoro kutoa maelezo na msimamo wa serikali. Serikali isipoligundua hili, itapoteza muda mwingi na raslimali kushughulikia migogoro isiyokwisha. 

Pili, mojawapo ya dhamana (role and responsibilities) za wateule wa rais katika serikali ngazi zote ni kutatua migogoro, kuboresha mahusiano na hata kutengeneza mahusiano mapya katika maeneo yao ya kazi. Pale ambapo wateule hao hawawezi kuifanya kazi hii vizuri, kuna maofisa uhusiano wanaoshughulikia suala hili.
Kwa uamuzi wa serikali kuunda wizara inayoshugulikia mahusiano kwa njia ya kuratibisha au kutatua migogoro pale inapojitokeza, ni sawa na kuwaambia wateule wengine waachane na wajibu huu ambao umo katika mikataba yao. Ni maoni yangu kuwa, kuibuka kwa mitafaruku na minyukano mingi ya kijamii katika Taifa kwa sasa ni matokeo ya utekelezaji wa sera hii inayopungukiwa na umakini wa kimantiki. Mawaziri, Wakuu wa Mikoa na Wilaya wamebakia kumsubiri Wassira alete suluhisho la mitafaruku inayojitokeza katika maeneo yao.

Hata pale baadhi ya watendaji wanapojitokeza na kutafuta suluhu ya mitafaruku ya kijamii, wanakuwa hawana uhakika kama hawatagongana na mzee Wassira na matokeo yake walio wengi wanaamua kuacha au kuwaambia watu kuwa wasubiri jibu kutoka Ikulu.
Katika kipindi cha dakika 45 wiki hii, mzee Wassira alikiri wazi kuwa serikali imekuwa inachelewa mno kushughulikia matatizo na kusababisha yapanuke kiasi cha kutishia amani na mshikamano wa watanzania. Jibu lake na maelezo yake kuhusu uchelewaji wa serikali, vinathibitisha kile ninachokijadili na kile kinachoimbwa na wengi kuhusu ombwe la uongozi katika serikali.


