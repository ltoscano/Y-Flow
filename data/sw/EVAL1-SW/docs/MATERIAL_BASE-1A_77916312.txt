
Ombi IEBC irekebishe mipaka yao
GERALD BWISA na DENNIS LUBANGA
WANASIASA wanne wa eneo la Kaskazini mwa Rift Valley wametoa wito kwa Tume Huru ya Uchaguzi na Mipaka (IEBC), kurekebisha mipaka ya kaunti zinazokumbwa na ukosefu wa usalama kutokana na mizozo ya mara kwa mara mwaka huu mpya.
Walisema ni kwa kuweka mipaka ya kugawa kaunti hizo ambapo mizozo kati ya jamii itakoma.
Viongozi hao walisema ukosefu wa usalama katika kaunti hizo unasababishwa na kutokuwa na mipaka ya wazi ya kuzigawanya. 
Wakiongozwa na Seneta wa Kaunti ya Turkana John Munyes, Mbunge wa Turkana ya Kati John Lodepe, James Lomenen (Turkana Kusini) na mwenzao wa Turkana Mashariki Nicholas Ngikor, viongozi hao waliiomba tume kuweka mipaka hiyo 2015 ili kuzuia mizozo ambayo imesababisha vifo vya watu kadhaa wa jamii za wafugaji na familia nyingi kukosa makao.
Viongozi hao walisema wamechoka kushuhudia visa vya wizi wa mifugo na ujambazi ambavyo vimekuwa vikitokea kati ya jamii za Waturkana and Wapokot ambazo huzozania mpaka kila mara. 
Akihutubia wanahabari katika hoteli moja mjini Eldoret, Seneta Munyes alisisitiza kuwa ikiwa serikali haitapata suluhu la kudumu la suala la mipaka, mizozo kati ya jamii hizo itaendelea.
“Tunapigania amani na maridhiano kwa sababu tunajua hii ndio njia ya kupata maendeleo katika kaunti hizi chini ya mfumo wa utawala wa ugatuzi,” akasema Bw Munyes.
Bw Lodepe alimuomba Rais Uhuru Kenyatta kubuni wizara ya kushughulikia masuala ya Kaskazini mwa Kenya ili kukabiliana na changamoto zinazokuba kaunti za eneo hilo ambazo kwa miaka mingi zimekuwa nyuma kiuchumi na kijamii. Alisema ni kwa kubuni wizara hiyo ambapo kaunti hizo zilizokuwa zimetengwa na serikali za awali kwa maendeleo zitafikia maeneo mengine nchini.
“Serikali ya Jubilee haifai kamwe kurudia makosa yaliyofanywa na serikali zilizotangulia kwa kuelekeza rasilmali nyingi kufadhili miradi ya barabara, maji na elimu katika maeneo yanayokubwa na ukosefu wa usalama,” akasema Bw Lodepe.
Alisikitika kuwa eneo hilo bado halijapata wawekezaji wa maana kutokana na visa vya ukosefu wa usalama vinavyosababishwa na kukosa mipaka licha ya kuwa na rasilmali tele.


