
Wakazi wadai hela zilifujwa
Na FRANCIS MUREITHI
IKIWA kuna jambo linalowakera wakazi wa Nakuru na hasa vijana barubaru na wafanyabiashara wengi waliokuwa na matumaini ya kunufaika na mradi huu ni kuwa, Wi-fi yenyewe imekuwa kama kutafuta shilingi baharini kwani haupatiakani.
Wakazi wengi wenye simu za rununu mambo leo wamewachwa wakiduwaa huku wakitafuta mtandao wa bure uliobandikwa jina la “Nakuru bila Waya” bila kufanikiwa kama walivyoahidiwa na serikali ya kaunti.
Wengi wa wakazi sasa wameachwa wakilaani serikali ya kaunti kwa madai ya kuanzisha mradi feki huku nayo serikali ya kaunti ikisisitiza kuwa, mradi huo uko ngangari na unawafaidi maelfu ya wakazi.
“Nilidhani kuzinduliwa kwa mradi huu kutanirahisishia kazi yangu ya utafiti kwani nilikuwa nikitumia pesa nyingi kulipia gharama hiyo kwenye vituo vya kibinafsi vilivyo na mitambo sampuli hiyo lakini kumbe uzinduzi huu wote ulikuwa ni kama maji moto ambayo hayachomi nyumba,” akafoka mwanafunzi mmoja wa chuo kikuu cha kibinafsi mjini Nakuru ambaye aliomba tubane jina lake.
“Hii tabia ya kuharakisha miradi ya maendeleo kupitia utoaji wa Wi-fi ya bure mjini Nakuru yamkini yapaswa kukomeshwa kabisa kwani huu ni utumizi mbaya wa pesa za umma na serikali ya kaunti yapaswa kuhakikisha miradi kama hiyo inafanyiwa utafiti wa kutosha kabla ya kuzinduliwa rasmi,” akasema Humphrey Karega ambaye ni mfanyi biashara anayeagiza bidhaa za nguo kutoka China. 
“Mwanzo serikali ya Jubilee ilianza sakata hii na ahadi ya tarakilishi ndogo kwa wanafunzi wa shule za msingi na hata kabla ya mradi huu kuanguka , tena serikali imezindua mradi mwingine wenye kasoro chungu nzima,” akasema Bw Joseph Kinga mkazi wa mtaa wa Shabab viungani mwa mji wa Nakuru.
Naye mama mboga mmoja katika soko maarufu la Stima Line katika mtaa wa mabanda wa Ponda Mali alisema kuwa ingekuwa jambo la busara kama serikali ya kaunti ingelitumia pesa hizo kuwapa wafanyabiashara wadogo mikopo ili waimarishe bishara zao.
“Hata hiyo, Wi-fi mimi sijui kutumia na naomba gavana Kinuthia Mbugua wakati atapata pesa nyingi kama hizo za kuanzisha mradi afikirie kwanza sisi wafanyabishara wadogo kwa kutujengea soko la kisasa au kutupa mikopo yenye riba ya chini ,” akasema Bi Ann Omondi mfanyabishara wa kuuza sukuma wiki kwenye soko la Stima Line


