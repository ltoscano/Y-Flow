
WHC kujenga nyumba 500 za makazi Dodoma

Imeandikwa na Ikunda Erick

Imechapishwa: 31 Agosti 2016

TAASISI ya Watumishi Housing (WHC) imeitikia mwito wa serikali wa kuhamia Dodoma kwa kuanza utekelezaji wa mradi wa ujenzi wa nyumba 500 za makazi, ambazo zitajengwa kwa awamu.

Mkurugenzi Mtendaji wa WHC, Dk Fred Msemwa amesema leo jijini Dar es Salaam kuwa, katika kutekeleza mradi huo unaojengwa kwenye eneo la Njedengwa, awamu ya kwanza inayoanza mwaka huu nyumba 100 zitajengwa.
Amesema, nyumba hizo zitaanza kujengwa kwenye eneo hilo ambalo tayari lina miundombinu yote muhimu kama umeme, maji, lami na katika ujenzi wa nyumba hizo utazingatia kipato na utamaduni wa Mtanzania.
“Tutajenga nyumba za vyumba viwili, vitatu na vinne na nyumba zote zitakuwa na mahitaji muhimu pamoja na maegesho ya magari,” alisema Dk Msemwa.
Ametaja bei za nyumba hizo pindi zitakapokamilika kuwa zitaanza na Sh milioni 39 hadi sh milioni 68 na kwamba ujenzi wa nyumba za ghorofa pia utafanyika ili kuongeza chagua la nyumba kwa watumishi.
Amesema, uzoefu unaonyesha kuwa kununua nyumba ni rahisi kuliko ununuzi wa kiwanja na hayo yamebainika kwenye ujenzi wao jijini Dar e Salaam na mikoa mingine ambapo viko viwanja vingi ambavyo havijaendelezwa. 
Dk Msemwa amesema, kwa miaka miwili ambayo WHC imekuwa ikitekeleza shughuli zake imefanikiwa kujenga nyumba 700 katika maeneo tofauti nchini ikiwemo mikoa ya Morogoro, Mwanza na Dar es Salaam na kwamba miradi mipya inayoanzwa kutekelezwa itakuwa Dodoma, Shinyanga, Simiyu, Mtwara, Tanga na Pwani.


