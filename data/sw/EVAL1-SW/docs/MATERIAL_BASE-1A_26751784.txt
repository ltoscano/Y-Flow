Vipindi vya uchaguzi vimetudumaza
Apr 18, 2013

KATIKA kutafakari tatizo letu la kufikiri na kupanga kwa mitazamo ya muda mfupi, ninalazimika kutafakari, pamoja na mambo mengi mengine, mashinikizo tunayoyapata kutokana na umuhimu mkubwa tunaotoa kwa chaguzi zetu za aina na ngazi mbalimbali.
Tukichunguza mienendo yetu nchini tutagundua kwamba tumetekwa na dhana ya uchaguzi wa kudumu kiasi kwamba tunaishi uchaguzi, tunakula uchaguzi, tunakunywa uchaguzi, tunalala uchaguzi. Sisi tumegeuka kuwa watu wa uchaguzi.
Ndiyo maana tangu tulipomaliza duru ya Uchaguzi Mkuu wa mwaka 2010 tulianza mara moja kujadili uchaguzi utakaofuatia, yaani uchaguzi wa mwaka 2015.
Uchaguzi huu ndio umekuwa gumzo kubwa miongoni mwa wanasiasa na wapambe wao, kila mmoja akipanga na kupangua safu za wagombea na jinsi ambavyo ushindi utakavyopatikana katika uchaguzi huo.
Kinachosikika zaidi ni majina ya watu na jinsi walivyojiandaa kukamata madaraka mwaka huo na kidogo sana kinajadiliwa kuhusu itikadi au falsafa zao. Kwa kuwa tumekwisha kuingia katika mipangilio ambamo wanasiasa wanaweza kuishi bila kufanya siasa, na badala yake wanafanya mipangilio, hata katika kujadili kinyang’anyiro cha mwaka 2015, hatujadili siasa bali tunajadili watu na mipangilio yao.
Hii inahusu Uchaguzi Mkuu wa mwaka 2015, lakini kuna ziada. Kwanza, ndani ya chama-tawala chenyewe upo uchaguzi kila baada ya miaka mitano, na hii ina maana kila baada ya miaka miwili baada ya Uchaguzi Mkuu, chama kikuu cha siasa nacho kinaingia katika mchakato wa uchaguzi wa ndani.
Uchaguzi huu wa ndani ya chama hicho unachukua sura ya shughuli kubwa zaidi kuliko Uchaguzi Mkuu kwa maana kwamba ni utaratibu unaochukua mwaka mzima kukamilisha, ukianzia ngazi za matawi, wilaya na hatimaye ngazi ya taifa. Na kwa sababu chaguzi hizi zinahusu chama kinachowapatia ajira ( pamoja na marupurupu) watu wengi mno, ni chaguzi zinazowavutia na kuwahamasisha maelfu ya wananchi.
Mwaka wa chaguzi hizi ndani ya chama-tawala huwa ni mwaka wahekaheka na kukuru-kakara nyingi, shamrashamra za kila aina, na wakati mwingine vitendo vya kutisha vya kuvuruga amani. Haya hutokea kwa sababu, kama nilivyosema hapo juu, chama hiki ndicho kinatoa ajira na nafasi nyingine nyingi za “ulaji” na kwa hiyo wanaochaguliwa katika chaguzi za ndani wanakuwa wamejiweka katika nafasi nzuri katika mipangilio ya mlo. 
Kwa bahati njema, hadi sasa ni chama-tawala kinachokumbwa na mawimbi ya aina hii kila baada ya miaka mitano, lakini nina hakika kwamba haitachukua muda mrefu kabla vyama vingine navyo havijaingia katika utamaduni huo, kadri vitakavyokuwa vikipata nguvu ya kisiasa miongoni mwa wananchi.
Ikifikia hatua hiyo ya vyama vingine viwili au vitatu kuwa na wafuasi wengi na wenye hamasa ya kushiriki katika uchaguzi, navyo vikawa na utaratibu kama wa chama-tawala, kuendesha mchakato wa chaguzi tangu vijijini hadi ngazi ya taifa, tunaweza kujikuta tunatumia miaka minne katika kila mitano kwa shughuli za uchaguzi ndani ya vyama na kasha tukawa na mwaka mmoja (wa mwisho) mzima kwa ajli ya Uchaguzi Mkuu.
Itakuwa ni hasara kubwa mno kwa sababu tutakuwa hatuwezi tena kama nchi kuwa na mtazamo wa masafa marefu, kwani kila chama na wafuasi wake shughuli yao kuu itakuwa ni kufanya maandalizi ya uchaguzi huo usioisha.
Ni utamaduni huu wa kuhangaikia chaguzi toka kipindi hadi kingine ambayo, pamoja na mambo mengine, inawafanya watawala wetu wasiweze kuangalia mbali, kwa sababu mipango yao mingi ni ile inayolenga kuwapatia faida za kiuchaguzi mwisho wa muhula uliopo.
Katika mantiki hii, tunaposhitushwa na matokeo mabovu ya kidato cha nne, jawabu linakuwa ni kuamua kurejesha viboko shuleni ili watoto wasome vizuri. Najiuliza, hivi tumegundua lini kwamba kutowachapa watoto ndiyo sababu ya matokeo mabovu, na kwa hiyo wakichapwa sawa sawa watafaulu?
Tunajua sote kwa uhakika kwamba kuna mgomo wa walimu, ambao walilazimishwa kurudi darasani na wakafanya hivyo shingo-upande. Ingepasa tujiulize, na hao walimu walio ndani ya mgomo-baridi watapigwa viboko?
(Alitokea mkuu wa wilaya mmoja aliyekerwa na tabia ya walimu kuchelewa kufika kazini, na akaamua wachapwe bakora, lakini kwa bahati mbaya aliishia kufukuzwa kazi!)
Kinachogomba hapa ni kwamba matokeo mabovu haya yatawatia hasira wananchi, na kuna hatari ya wananchi kutafsiri ghadhabu yao kwa kura watakazopiga dhidi ya watawala. Kwa hiyo? Chukua hatua za dharura zitakazobadilisha hali hiyo kabla ya uchaguzi wa 2015. Hatua gani? Chapa viboko.


