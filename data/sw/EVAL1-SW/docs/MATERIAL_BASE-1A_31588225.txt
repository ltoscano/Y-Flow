
Shirika lakabidhi jamii miradi yake ili iisimamie
Na OSCAR KAKAI
POKOT SHIRIKA la lisilokuwa la kiserikali la World vision limekabidhi miradi yake kwa jamii katika kaunti ya Pokot Magharibi ili iweze kuisisimamia .
Miradi hiyo yenye thamani ya shilingi milioni kumi na nane imekuwa ikifanywa katika wadi za Chepareria na Batei kwa muda wa miaka 18 kwa lengo la kuinua maisha ya wakazi wa eneo hilo kupitia kwa Marich Pass ADP. 
Shirika hilo pia limefanya mkataba na jamii ya eneo hilo kuendelea na miradi katika maeneo ya Sook na Orwa, mradi wa kulinda watoto na mradi wa malaria, miradi ambayo inashirikiana kutekeleza na mashirika mengine .
Akiongea jana wakati wa sherehe ya kutoa miradi hiyo kwa jamii eneo la Chepareria, mkurugenzi wa miradi katika shirika hilo, Daniel Mwebi, alisema kuwa kwa sasa kuna mabadiliko mengi katika eneo hilo.
“Ninaamini kuwa jamii imeinuliwa na wakazi kupewa nguvu ili waweze kusimamia miradi wao wenyewe na kufanya maendeleo,” alisema.
Alisema kuwa shirika hilo liliweza kutafuta zaidi ya shilingi milioni 800,000,000 kutoka kwa washika dau kutoka Ulaya na wafadhili wengine ili kufanikisha maendeleo katika eneo hilo.
“Tunawapa mafunzo wakazi juu ya kusimamia miradi, uongozi, elimu, maji, chakula na ushirikiano,” akasema.


