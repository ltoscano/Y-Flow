
Sonko azima ubomoaji
Afisa msimamizi wa kituo cha polisi cha Industrial Area Amos Shamala, alikuwa amesimamia ubomoaji wa nyumba za watu binafsi Seneta wa Nairobi Mike Mbuvi Sonko alipowasili na kumtaka asimamishe.
Ubishi mkali kati yao ulifuatia ndipo Sonko akatoa simu yake ya mkononi na kumpigia simu Rais Kenyatta na kumtaka aamuru ubomoaji huo usimamishwe.
Mazungumzo yao yalikuwa hivi: Sonko: Mheshimiwa Rais nyumba za watu thamani ya zaidi ya Sh10 bilioni zinabomolewa na wahuni waliotumwa na waziri wako ilhali nilimwandikia barua nikimuomba aache kuzibomoa.
Rais: Waziri gani huyo? MASHAURIANO Sonko : Waziri wa Kilimo Bw Felix Koskei, mheshimiwa.
Rais: Basi, nitawasiliana naye pamoja na Waziri Ole Lenku kusitisha shughuli hiyo ili kutoa nafasi kwa mashauriano kuhusu swala hilo.
Ubomoaji huo ulisimamishwa mara mara moja baada ya mazungumzo hayo yaliyonaswa na wanahabari.
Bw Sonko, ambaye alikuwa ameandamana na wenye nyumba hizo alisema hao ndio wamiliki halali wa ardhi hiyo na kwamba wana hati zote zinazohitajika.
Nyumba karibu 20 ambazo zimekuwa zikijengwa tangu Juni mwaka jana ziliangushwa katika shughuli hiyo iliyoanza saa kumi alfajiri chini ya ulinzi mkali.
Sonko aliteta vikali akisema wenye nyumba hizo hawakupewa notisi yoyote ingawa alikiri kuwa alipata fununu kuwa wizara hiyo ilipanga kutwaa ardhi hiyo ya ekari 13.8.
Akihutubia wanahabari muda mfupi tu baada ya shughuli hiyo kusimamishwa, Bw Kosgei alishikilia kuwa ardhi hiyo ni mali ya KEVEVAPI iliyonyakuliwa na watu fulani kisha wakauzia wamiliki wa sasa.
“Hii ni ardhi ya idara ya ufugaji katika wizara yangu. Wanaodai kuimiliki hawajui wanachosema na wajue kuwa walitapeliwa na watu fulani walioinyakua kutoka kwa serikali,” akasema. 
Bw Koskei pia alikubali kuwa alishauriana na rais ndipo akasimamisha ubomoaji huo lakini akasisitiza kuwa juhudi za kutwaa ardhi hiyo zitaendelea.
“Tumesimamisha ubomoaji huu kwa sasa lakini utaendelea baada ya wizara yangu kufanya mashauriano zaidi na wahusika,” akasema.
Kanisa la Winners Chapel International ni miongoni mwa majengo mengine katika eneo hilo yanayolengwa kubomolewa.


