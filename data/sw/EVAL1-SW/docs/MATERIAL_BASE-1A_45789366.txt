
KTDA yatoa tahadhari ya sekta ya chai kufifia
KENYA iko katika hatari ya kupoteza mgao wake wa soko la kimataifa la majani chai iwapo juhudi za kushtaki Shirika la Ustawi wa Majani Chai (KTDA) na wanunuzi wakuu wa chai nchini hazitasitishwa, KTDA imeonya.
Shirika hilo lilisema hatua ya watu fulani kutafuta usaidizi wa kisheria kuhusiana na masuala ya majani chai hazitakuwa za manufaa kwa wakulima na taifa kwa jumla.
Mwenyekiti wa KTDA, Bw Peter Kanyago aliambia Taifa Jumapili kuwa kama shirika wanataka ushuru ambao wakulima wanalalamikia kuondolewa na serikali.
“Sio KTDA inayowatoza ushuru huu. Ni serikali inayowatoza,” alieleza.
Tayari wakulima wa Kericho na Mlima Kenya wameanzisha juhudi za kuwashtaki wanunuzi wakuu na KTDA kwa madai ya ulaghai.


