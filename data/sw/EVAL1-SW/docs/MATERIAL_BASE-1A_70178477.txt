
PEPSI KUDHAMINI MEYA CUP JIJINI MBEYA

Rashid Mkwinda

TIMU 36 za kata zinatarajia kuchuana kumtafuta bingwa atakayewakilisha Jiji la Mbeya katika michuano ya kombe la Pepsi Meyors Cup 
linalodhaminiwa na kampuni ya vinywaji baridi ya SBC mkoani Mbeya. 

Akizungumza Jijini Mbeya mratibu wa mashindano hayo Mkurugenzi wa kampuni ya Myway Entertainment Paul Mganga alisema kuwa mashindano hayo yanatarajia kuchezwa kwa mtindo wa mtoano kwa awamu ya kwanza kabla ya kuzikutanisha timu 18 ambazo zitacheza kwa mtindo wa ligi.

Alisema kuwa mashindano hayo ambayo yanadhaminiwa na Kampuni ya vinywaji baridi vya Pepsi SBC itagawanywa katika makundi 6 ambazo zitajumuisha jumla ya kata 36 katika viwanja 6.

Mganga alizitaja timu zitakazoshiriki kuwa ni Iduda, Uyole, Nsalaga,Igawilo, Iganjo,Itezi, Ilomba, Mwasanga, Mwakibete,Ilemi, Tembela,Isyesye, Isanga, Itagano, Ruanda, Mwansekwa, Iyela,Iganzo.

Zingine ni timu za Mbalizi Road,Sinde,Forest, Mabatini, Sisimba,Maanga, Maendeleo, Iziwa, Ghana, Nonde, Nsoho, Itiji, Iwambi, Nzovwe, Iyunga, Kalobe na Itende.

Alisema kuwa mshindi wa kwanza katika ligi hiyo ataondoka na kitita cha sh. milioni 5 ikiwa ni Bajaj yenye thamani ya sh. milioni 4 pamoja na fedha taslimu sh. milioni 1 ambapo mshindi wa pili ataondoka na sh. milioni 1.5 ilhali mshindi wa tatu atajinyakulia jumla ya sh. 500,000.

Kwa upande wake Meya wa Jiji la Mbeya Athanas Kapunga alisema kuwa mashindano hayo yatasaidia kuibua vipaji kutoka kwa wachezaji wa timu za mitaani ambao watapata fursa ya kuichezea timu ya ligi kuu ya Mbeya City inayomilikiwa na Halmashauri ya Jiji la Mbeya.

Naye Mkurugenzi mtendaji wa Kampuni ya SBC Jacques Pretorius alisema kuwa kampuni yake imejitolea kudhamini ligi hiyo kutokana na umuhimu wake wa kurejesha huduma kwa walaji wa vinywaji vinavyozalishwa na kampuni hiyo.


