
Siaya yaomboleza kifo cha Fidel
KIJIJI cha Opoda, Kaunti ya Siaya, anakotoka kiongozi wa ODM Raila Odinga, jana kilijawa na majonzi kikiomboleza kifo cha mwanawe Odinga, Fidel.
Jamaa na marafiki waliojawa na majonzi, walikusanyika katika boma hilo ambalo kawaida huwa na utulivu, ingawaje linafahamika kuwa sehemu ya mikutano miongoni mwa wanasiasa.
Waombolezaji hao walisikika wakielezea hofu yao kuhusiana na kifo hicho huku wakielezea kushangaa kwa sababu hawakuwa wamesikia kuwa Fidel alikuwa akiugua. “Ni mwezi uliopita tu tulipompoteza Seneta Otieno Kajwang,” mmoja wa waomboleaji alisikika akisikitika.
Jamaa wa karibu, Bw Albert Ojonyo, alisema kuwa alipigiwa simu na rafiki zake ambao walikuwa wamesikia habari kuhusu kifo cha Fidel na walimtaka abainishe ikiwa kweli Fidel alikuwa amefariki.
“Nilikuwa bado nimelala, simu zilipozidi, nilimpigia simu Mama Ida Odinga ambaye aliniambia “tumempoteza Fidel”. Kwa sababu alikuwa akilia, hatukuweza kuongea sana,” alisema Bw Ojonyo.
“Tunatumaini muda unaposonga tutajua ukweli kuhusu suala hili. Hatutaki kubashiri kwa sababu ni jambo la kuhuzunisha kwa familia ambayo inahitaji tu kutiwa moyo wakati huu wa msiba,” alisema.
Watu mashuhuri ambao ni pamoja na Gavana wa Siaya, Cornell Rasanga, mbunge wa Rarieda Nicholas Gumbo miongoni mwa viongozi wengine pia walifika nyumbani kwa Bw Odinga kuwasilisha rambirambi zao. 
Gavana Rasanga aliongoza ujumbe wa maafisa wa serikali ya kaunti na Spika wa Bunge la Kaunti George Okode, kufika nyumbani huko.
“Kwa niaba yangu na ya watu wa Siaya, tunatoa rambirambi zetu kwa familia,” alisema Bw Rasanga.


