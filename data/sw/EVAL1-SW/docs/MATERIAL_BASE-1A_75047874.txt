  Gor Mahia mbioni kumsajili ‘Rooney’ kabla ya Jumatano
Na CHRIS ADUNGO
WAWAKILISHI wa Kenya kwenye kipute cha Klabu Bingwa Afrika, Gor Mahia wamejitosa ulingoni kusaka huduma za fowadi wa Muhoroni Youth, Ronald “Rooney” Omimo.
Afisa Mkuu Mtendaji wa K’Ogalo, Omondi Aduda alieleza kwamba straika huyo atapokezwa kandarasi ya miaka miwili na ana matumaini kwamba jina lake litakuwepo kwenye orodha ya kikosi kitakachowasilishwa na Gor Mahia kwa makao makuu ya CAF jijini Cairo hapo Desemba 31.
“Mazungumzo yetu na “Rooney” yamefikia hatua muhimu na huenda atie sahihi mkataba wa miaka miwili nasi wakati wowote ili kurasimisha usajili wake. Atatufaa sana kuboresha makali kwenye safu ya mbele hasa baada ya kuondoka kwa straika tuliyemtegemea pakubwa, Dan Sserunkuma,” alisema Aduda. 
Baada ya kukamilisha usajili wa Dirkir Glay (Thika United), Boniface Oluoch (Tusker FC) na Taofiq Zachary kutoka Ghana, mabingwa hao watetezi wa Ligi Kuu (TPL) wameelezea matumaini ya kuwatia mtegoni “Rooney” (Muhoroni Youth), Sunday Mutuku (Shabana FC) na Waganda wawili, Khalid Aucho na Farouk Ssentongo.
“Rooney” alijiunga na Muhoroni Youth kutoka Kakamega Homeboyz na mkataba wake na klabu hiyo unatarajiwa kutamatika mwishoni mwa mwaka huu.
Alipounga kikosi cha Muhoroni Youth kwa mara 21 msimu uliopita, “Rooney” alipachika wavuni mabao mawili, moja likiwa kwenye fainali ya kuwania Ngao ya GOTv kwenye mechi iliyokutanisha Muhoroni na washindi mara tatu wa kombe hilo, Sofapaka.
Mshambulizi huyo alicheka na kimia cha wapinzani wake kwa mara 10 katika msimu wa 2012 alipoingoza safu ya mbele ya Homeboyz iliyopandishwa ngazi kushiriki TPL 2013. “Rooney”, mwanawe kocha mkuu wa Western Stima, Henry Omimo, anasifika zaidi kwa ubunifu wake kwenye safu ya ushambulizi na ufundi wa kupiga chenga zinazowababatiza mabeki pamoja na kufunga mabao stadi kwa kichwa.


