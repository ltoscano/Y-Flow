
Masaibu ya Barcelona yazidi, yafungiwa usajili
BARCELONA, Uhispania: MIAMBA wa La Liga, Barcelona, ilianza vibaya mwaka wa 2015 na pigo la marufuku ya kusajili mchezaji yeyote hadi 2016 na kuadhibiwa 1-0 na Sociedad ugenini.
Sawa na kuongezea msumari moto kwenye donda dugu, masaibu ya klabu hiyo yalizidishwa zaidi Jumatatu usimamizi wake ulipoafikia uamuzi wa kumtimua Mkurugenzi wa Spoti, Andoni Zubizarreta huku msaidizi wake, Carles Puyol akiwasilisha ombi la kujiuzulu muda mfupi baadaye.
Puyol, 36, aliwahi kuwa nahodha wa Barcelona baada ya kuisakatia klabu hiyo kwa misimu 15 akidhibiti safu ya ulinzi.
Alipokezwa nafasi ya Msaidizi wa Mkurugenzi wa Spoti Mei mwaka jana alipotangaza kustaafu kwenye soka ya kulipwa.
“Ningependa kujifunza mambo mengine tofauti kwingineko mbali na Barcelona. Ni mapenzi yangu kujipa muda wa kujitathmini kama mtu binafsi. Ningependa kukomaa zaidi kitaaluma ili nikiwazia kurejea hapa katika siku za usoni, niweze kuwajibika vilivyo na kurejesha shukran za dhati kwa yote mema niliyoyapokea Barcelona katika miaka yote ambayo sitaisahau”, aliandika Puyol kwenye ukurasa wake wa Facebook.
Ingawa hivyo, Barcelona haikutoa sababu za kumfurusha Zubizarreta, ‘nyani’ aliyeidakia klabu hiyo kati ya 1986-1994 na kuunga kikosi cha timu ya taifa ya Uhispania alichokisakatia kwa mara 126. Taharuki ilizidishwa na Barcelona ilipokosa kumtaja mrithi wa mkurugenzi huyo ambaye ameiwajibikia klabu hiyo katika wadhifa huo tangu 2010.
Ni takriban juma tu limepita baada ya klabu hiyo inayofunzwa na Luis Enrique kupokezwa marufuku ya kuzitwaa huduma za mchezaji yeyote na Shirikisho la Soka duniani (FIFA).
Mahakama ya Kimataifa ya Rufaa za Spoti (CAS) ilitupitilia mbali rufani ya Barcelona dhidi ya FIFA mnamo Desemba 30 baada ya kupatikana na kosa la kuwasijili chipukizi wasiozidi miaka 18.
Zubizarreta, 53, alitia sahihi mkataba mpya na Barcelona mwaka jana, kandarasi iliyotarajiwa kutamatika 2016. Chini ya uongozi wake, Barcelona iliwezeshwa kutwaa ubingwa wa La Liga 2011 na 2013 licha ya kuibuka mshindi wa UEFA 2011.
Ingawa hivyo, mkurugenzi huyo alishutumiwa pakubwa na kutiwa kikaangoni mwaka jana baada ya kuwa kisiki katika jitihada za klabu hiyo kusajili mabeki kwenye harakati za kuimarisha safu ya ulinzi, hali iliyopelekea Barcelona kukosa kutia kibindoni taji lolote msimu uliopita.
Beki wa kulia wa Brazil, Douglas Pereira, amekosa kuridhisha ugani na kuunga kikosi cha kwanza huku Enrique akimwanzisha katika mechi moja pekee ya ligi.


