
AJALI YAUA SABA MORO, YAJERUHI 5

July 31, 2013
Watu saba wamefariki dunia papo hapo na wengine watano kujeruhiwa baada ya gari ndogo aina ya Noah, waliyokuwa wakisafiria kutoka Gairo kwenda Morogoro, kugongana uso kwa uso na lori, eneo la Dakawa Ranchi.
Akizungumzia ajali hiyo, Kamanda wa Polisi mkoani Morogoro, Faustine Shilogile, alisema Noah hiyo yenye namba za usajili T 502 AUP ilikuwa inatokea Gairo kwenda Morogoro na lori aina ya Scania namba T 129 AGB likitokea Morogoro kwenda Dodoma. “Ajali hii imetokea wilayani Mvomero leo (jana), saa 11:45 asubuhi, Barabara Kuu ya Morogoro-Dodoma, chanzo cha ajali ni dereva wa Noah, ambaye ni miongoni mwa marehemu. “Dereva huyu anaitwa Masoud Hamis (28), ambaye alikuwa akijaribu kulipita gari lililokuwa mbele yake hivyo kukutana na lori, majeruhi wamekimbizwa Hospitali ya Rufaa ya Mkoa kwa matibabu na miili ya waliokufa, imehifadhiwa katika chumba cha kuhifadhi maiti hospitalini hapo,” alisema. Aliwataja waliofariki katika ajali hiyo ambao baadhi yao miili ilinasia kwenye mabati ya gari kuwa ni dereva wa Noah (Masoud), Isack Mehele (25) mfanyakazi wa Kiwanda cha Tumbaku cha Alliance One, mkazi wa Manispaa ya Morogoro, Sam Elisha (40), ambaye ni Daktari wa Mimea, Maugo Salum (30), Sophia Hassan (20), Adini Mwisholwa (70) wote wakazi wa Gairo na mwanaume mmoja ambaye jina lake halijafahamika. Majeruhi wa ajali hiyo ni Juma Mohamed (21) mkazi wa Gairo, Hashim Ally Dafa (42) mkazi wa Lushoto, Junior Msenga, Selemani Hamis (20) mkazi wa Babati, Manyara, Martin Msobi, mkazi wa Dumila, Festo Paulo, mkazi wa Kimara mwisho Dar es Salaam na mwingine mmoja ambaye jina lake halikutambuliwa. Daktari Bingwa wa Upasuaji katika hospitali hiyo, Dkt. Francis Semwene, alisema majeruhi wawili hali zao ni mbaya na wengi wao wameumia kichwani, mikononi na ndani ya mwili. “Bado wanaendelea kupatiwa matibabu ikiwa ni pamoja na kushonwa sehemu mbalimbali za miili yao,” alisema. Kutokana na ajali hiyo, Mkuu wa Wilaya ya Mvomero, Bw. Anthony Mtaka, amewataka madereva kuheshimu sheria za usalama barabarani kwani katika eneo hilo kumekuwa na ajali za mara kwa mara ambapo sababu inayotolewa ni utelezi wa barabara. Alitoa pole kwa familia za marehemu, majeruhi na kuongeza kuwa, kisingizio cha utelezi hakiwezi kuwa na nafasi kwa wakati huu wa kiangazi bali uzembe wa madereva ndio unaosababisha ajali za mara kwa mara zinazoweza kuepukika. Mwenyekiti wa Kijiji cha Wami Sokoine, Bw. Marco Ndesse, aliiomba Serikali kuweka matuta katika eneo hilo ambalo ni la makazi na lenye wakazi wengi wakiwemo watoto wanaovuka barabara na kwenda kuchota maji upande wa pili. Alisema magari katika eneo hilo yamekuwa yakipita kwa kasi na mara nyingi kunatokea ajali ambazo zinaweza kudhibitiwa na matuta kama yatawekwa


