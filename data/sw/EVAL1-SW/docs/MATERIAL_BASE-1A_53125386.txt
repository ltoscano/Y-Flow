
Wakenya 'kuchoma' Sh1.4 bilioni
Na CHARLES WASONGA
SERIKALI itatumia Sh1.4 bilioni pesa za umma kulipa kampuni zilizohusika katika kashfa ya Anglo Leasing, ikiwa pendekezo la kamati ya Bunge kuhusu Bajeti litapitishwa.
Kamati hiyo inayoongozwa na Mbunge wa Mbeere Kusini, Kasisi Mutava Musyimi jana ilipitisha ombi la Serikali kwamba kampuni za Universal Sat-space na Mercaantile Securities Corporations zilipwe kitita hicho kwa zabuni ya ujenzi wa maabara ya kisasa ya kuchunguza ushahidi na miradi mingine ya kiusalama. Zabuni hizo zilifutiliwa mbali na utawala wa Narc baada ya kubainika kuwa miradi hiyo iligubikwa na ufisadi. 
Jana, Waziri wa Fedha Henry Rotich, aliyefika mbele ya kamati hiyo alifafanua kuwa Serikali haipanii kulipa Sh125 bilioni kama ilivyoripotiwa katika vyombo vya habari. “Madai kwamba Serikali Sh1.4 inapanga kuzilipa kampuni hizo Sh125 bilioni sio kweli. Kiwango cha fedha hizo kilikuwa Sh1.6 bilioni ambazo zilipunguza hadi kufikia Sh1.4 baada ya Serikali kufanya mashauriano na kampuni hizo,” akasema Bw Rotich.
Alisema kuwa japo kandarasi zote 18 za miradi ya kuisalama zilizotiwa saini kati ya 1997 na 2004 ziligharimu Sh56.2 bilioni, ni kampuni mbili pekee zilizoishtaki Serikali. “Kampuni zingine hazikuchua hatua hiyo na bado uhalali wa kandarasi walizopewa bilioni unachunguzwa na Tume ya Maadili (EACC),” akasema Bw Rotich.
Alisema ni muhimu kwa Serikali kutimiza maagizo ya korti kwani isipofanya hivyo mali yake katika balozi zake katika mataifa ya kigeni itapigwa mnada.
“Vile vile, hatua hiyo itaipelekea Serikali kuokoa takriban Sh96.6 milioni kila mwaka kama adhabu ya kukiuka agizo la mahakama kando na kushusha hadhi na heshima yake kimataifa,” akasema Bw Rotich.


