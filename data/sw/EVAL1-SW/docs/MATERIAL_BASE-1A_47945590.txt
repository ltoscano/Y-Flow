
Watoto uhai wa taifa, tuwalinde
Dec 20, 2012

KATIKA gazeti hili tumechapisha habari ya masikitiko kuhusu kifo cha mtoto Ndooki Sanguyan, mwenye umri wa miaka mitano, ambaye alilazwa katika Hospitali ya Endulen, wilayani Ngorongoro mkoani Arusha, kwa ajili ya matibabu.

Mtoto Ndooki alikuwa akisumbuliwa na ugonjwa wa utapiamlo ambao chimbuko lake ni janga la njaa lililoikumba Wilaya ya Ngorongoro, katika vijiji vilivyomo kwenye Hifadhi ya Ngorongoro.

Kwa masikitiko makubwa tunatoa pole za dhati kwa familia ya mtoto Ndooki, tukitafakari inakuwaje taifa lenye ardhi yenye rutuba na rasilimali za kutosha, baadhi ya raia wake wanafariki kwa njaa? Kwa nini taifa lenye utajiri wa kutosha, baadhi ya watoto wake wanakufa kwa sababu ya njaa?

Mtoto Ndooki amefariki dunia katika hali ya mateso, madaktari wamehangaika kumpatia tiba ya lishe ili kurejesha afya yake iliyoathiriwa kwa kukosa chakula bila matumaini. 

Tunaamini Ndooki anawakilisha watoto wengine wengi katika baadhi ya maeneo nchini ambao chakula kwao ni mtihani mzito na hata huduma nyingine muhimu kwao ni kitendawili kigumu.

Si rahisi kujua kiwango cha majuto kwa viongozi na watendaji waliozembea, ambao pengine wangeweza kuokoa maisha ya mtoto Ndooki kama wangekuwa makini zaidi katika
kuhakikisha njaa kwenye vijiji vya Hifadhi ya Ngorongoro vinapatiwa chakula kwa wakati.

Tunatoa wito kwa viongozi wa serikali na wengine wa taasisi na mashirika mengine tofauti nchini kutofanya mzaha pale taarifa za njaa zinaporipotiwa iwe katika vyombo vya habari kama ambavyo gazeti hili lilivyoripoti kwa mara ya kwanza kuhusu njaa iliyovikumba vijiji vya Hifadhi ya Ngorongoro. 

Zaidi ya hapo, tunatoa wito kwa Wa tanzania wote kila mmoja katika nafasi yake kupigania, bila kuchoka, maisha ya watoto ambao ndiyo taifa la kesho. Sisi kama chombo cha habari hatufurahii kuona eti leo hii katika karne hii ya 21 tunaandika habari za kifo cha mtoto wa miaka mitano kilichosababishwa na ukosefu wa chakula katika nchi yenye neema kama Tanzania.

Ni sahihi kwamba hatuwezi kuendelea kulalamika kuhusu kifo cha Ndooki, lakini pia tunapaswa, kama taifa, kuendelea
kukumbushana ya kuwa suala la kupigania maisha ya watoto wote nchini, si tu wale walioko katika familia za baadhi ya wenzetu wenye uwezo mzuri kiuchumi lakini pia kupigania maisha ya watoto wanaotoka katika familia masikini, kama familia ya Ndooki ni suala muhimu. 

Tunaweza kukiri sote kwamba Ndooki alikuwa mtoto mdogo kutoka familia masikini lakini miongoni mwetu kama Wa tanzania tunaamini Ndooki angeweza kuwa na mchango mkubwa kwa taifa lake. Kifo cha Ndooki kitambulike kama mwanzo mpya wa kupigania haki za watoto nchini. Mungu ailaze pema peponi roho ya marehemu Ndooki Sanguyan.


