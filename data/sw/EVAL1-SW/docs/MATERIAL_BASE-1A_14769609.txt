
DC huyu kathibitisha tatizo letu ni uwezo mdogo wa viongozi May 31, 2012

NILIPOANDIKA makala yangu wiki iliyopita kuhusu tatizo la Tanzania nilidai pasipo shaka wala kujiumauma kuwa tatizo letu ni uwezo wa viongozi. Sikujua kuwa makala yangu itapewa ushahidi na matukio ya Kagera ambapo walimu 19 inadaiwa walichapwa viboko hadharani kwa agizo la Mkuu wa Wilaya, Kanali Albert Mnali. 

Katika makala yangu hiyo nilitoa dai hili kwamba, “Kama kuna umasikini uliopo Tanzania, ni umasikini wa kutokuwa na watu wenye uwezo wa kutuongoza kuelekea mafanikio ya ujenzi wa taifa la kisasa lenye watu “walio huru na sawa”. Ni ukosefu huu wa uwezo wa kiuongozi ndio umetufikisha hapa.”

Nikaendelea kusema hivi kuwa “Mengine yote tunayoyaona leo hii ni dalili tu (symptoms) ya tatizo lililopo tayari. Tunazoziita kashfa za ufisadi, uzembe maofisini, ugumu kuwajibika au kuwajibishana, ubadhirifu wa fedha za umma, matumizi mabaya ya vyeo na madaraka n.k, yote yanapiga kelele wimbo mmoja tu
“tumekosa viongozi wenye uwezo wa kuongoza.” Baadhi ya watu inaweza kuwa walielewa ninasema kuwa Tanzania hakuna wasomi, kwamba hakuna wazalendo, kwamba hakuna watu wenye kiu ya kuleta mabadiliko bora ya kweli na ambao wanafanya au wanajaribu kufanya kila siku majukumu yao kwa uadilifu mkubwa. Sikumaanisha hivyo. Nilichomaanisha ni kuwa kwa kiasi kikubwa hatuna viongozi wenye uwezo wa kutuongoza kujenga taifa la kisasa.

Wale wachache waliopo hawana nafasi za kuweza kuligeuza Taifa na wamebakia pweke kama mwindaji nyikani. Sauti zao zinaishia gizani na matendo yao hayajulikani isipokuwa kama kwa mwangwi.

Nilitumia mfano wa Waziri Lawrence Masha kama mmojawapo wa watu ambao wanabeba kila sifa ya kiongozi asiye na uwezo wa kuongoza. Sisemi kwamba Masha ni mtu mbaya, kwamba hajasoma, au siyo mwanasheria mahiri. Sidai hata kidogo kwamba Masha si mtu mzuri, siwezi kudai hivyo. Ninachozungumzia ni uwezo tu wa kuongoza.

Kwanza nitafsiri kile ambacho nakiita ni uongozi

Kwangu mimi, uongozi ni tunu ya kuweza kumshawishi mtu mwingine, kikundi cha watu au jamii kubwa kukubali, kuamini, kufuata na kutekeleza malengo fulani mahsusi wakishawishika kwamba matokeo ya utekelezaji huo yatakuwa ni bora kwao na yatawapa manufaa fulani. Mtu anayeweza kuongoza watu basi ni mtu ambaye ameweza kuwashawishi watu kufanya kitu wakitambua kuwa kitu hicho mwisho wake kina maslahi kwao.

Maslahi hayo ambayo yatawavutia watu hao kukubali kuongozwa yaweza kuwa ya aina nyingi, kuanzia ya mali, hali, hisia na hata matarajio ya manufaa ya baadaye. Maslahi hayo pia yanaweza kuwa ni kuondokana na jambo fulani lenye kutatiza wakati huu kwa kupata suluhisho linalofaa au lililobora kuliko lililopo. Katika hili basi uongozi ni kitu ambacho ni muhimu sana katika kufanikisha jambo lolote. 

Ndiyo maana, basi, utaona kuwa karibu kila mahali wapo watu ambao ni viongozi, yaani watu ambao tunakubali kuwasikiliza, tunawaamini na tuko tayari kuwafuata kwa sababu tunajua mwisho wake sisi wenyewe au jamii yetu itapata manufaa ya aina fulani.

Tuwaangalie wahusika wetu kwenye tukio hilo la Kagera na kuwapima kutokana na mwanga huo hapo juu kuona ni kwanini wote ambao wanaonekana ni viongozi wameonyesha kushindwa kukamilisha sehemu ya uongozi wao; yaani kukabiliana na tatizo lililopo.
Walimu Nianze na hawa walimu. Kimsingi katika sehemu kubwa ya jamii yetu walimu ndiyo viongozi wa kwanza ambao mtoto anakuwa akiwatambua kuwakubali na kuwafuata.
Walimu wamekuwa ndiyo watu wa kwanza katika mashauri mengi vijijini na wamekuwa ni msaada mkubwa katika jamii yetu. Na nina uhakika kabisa kuwa sehemu kubwa ya maisha ya watu wetu kuanzia mijini na vijijini walimu bado wana nafasi kubwa sana.
Hivyo, kitendo cha wao kuchapwa ni cha kuwadhalilisha na kwa hakika ni cha kulaaniwa. Hata hivyo binafsi (labda sababu ya akili yangu fyatu) naamini kabisa kuwa ningekuwa na uwezo ningewaongezea walimu hawa viboko vingine kwa kukubali kudhalilishwa na Mkuu wa Wilaya mbele ya watoto.
Walimu hawa walikuwa na nafasi ya kutoa funzo kwa watoto hawa kuhusu suala la heshima, haki, usawa, sheria, na utawala bora. Kwa kukubali kwao kuchapwa na polisi au malaika wa shetani, walimu hawa wamewaumiza watoto hawa daima.
Kwamba wanafunzi wao sasa wanaweza kabisa kuwa na hisia kuwa ukiambiwa geuka nikuchape na anayekuambia ni “bosi fulani”, basi, geuka!
Walikuwa na nafasi ya kuweza kuwashawishi kina Mnali na watu wengine kuwa wao ni walimu, na ya kuwa hawako tayari kudhalilishwa na mtu yeyote na kama kuna mtu anataka kuwalalamikia au kuwaadhibu, basi, sheria inasema hivi au vile. Na hapa nina mashaka kuwa yawezekana hata walimu wenyewe hao hawajui haki zao mbele ya sheria.
Kwa wao kukubali kuchapwa kiboko hata kingekuwa kimoja walimu wetu wameonyesha udhaifu mkubwa wa viongozi wetu wa ngazi ya kati ambao mara kwa mara wanajikuta wakifanya jambo ambalo wanajua kabisa hawatakiwi kufanya au hawapaswi kufanya kwa sababu ni kinyume na sheria au taratibu za kazi.
Viongozi hao ambao wako kwenye nafasi mbalimbali za ngazi za kati kwenye utumishi wa umma au wa binafsi wamejikuta wakitia sahihi na kukukubali barua, hati, au maelekezo ambayo wanajua ni mabaya kwa Taifa.
Wamekubali kwa vile “bosi kaagiza”. Kuna watu ambao wamesoma na naamini wana akili timamu lakini wanapokuwa mbele ya bosi wao au mtu fulani mkubwa wanakuwa kama hawana akili timamu. Watu hawa ni wepesi kutetemeka kwa sababu wanaogopa kupoteza vyeo vyao au kuwa na mahusiano mabaya na kiongozi fulani kwa sababu watakuwa wameonyesha “ukaidi” wa aina fulani.
Mtu anaweza kuja na maelezo yake ya kuelezea kwanini walikubali kuchapwa, lakini ukweli ni dhahiri tu; nao ni kwamba hawakutakiwa kukubali kuchapwa na mtu yeyote yule hata kama mtu huyo angekuwa Rais Kikwete na Jeshi zima la Wananchi wa Tanzania!
Mkuu wa Wilaya Kuna watu wamempongeza mkuu huyu kwa kitendo chake hicho na wengine wamemlaaani kwa nguvu zote. Hata hivyo, ukweli unabakia kuwa alichofanya mtumishi (ambaye sasa ametimuliwa) ndicho ambacho watumishi kadha wa kadha wanakutana nacho kila siku kwenye utumishi wa umma. Kuna watu ambao wanaamini kabisa kuwa wao ndiyo zawadi ya Mungu kwa Tanzania.
Viongozi wenye fikra kwamba “mimi ni waziri naweza kufanya hili” au “mimi ni mbunge naweza kufanya hilo” zimetawala kwenye mawazo ya viongozi wetu kiasi kwamba kashfa zote (naweka msisitizo kwenye neno ZOTE) zinahusiana moja kwa moja na fikra ya kujiona kuwa “wewe ni wewe” kwa sababu ya cheo na madaraka.

Wale walionunua dege la bilioni 50 na walioidhinisha wizi wa EPA wote lao ni hilo hilo!
Huyo Mkuu wa wilaya ni mfano tu wa baadhi ya viongozi ambao wanafikiri kwamba kwa vile wanapewa vibendera na wanapigiwa saluti, basi, wao ndiyo “wenye nchi”. Kundi hili la viongozi wenye mawazo ya namna hii ndilo kundi ambalo limejenga fikra za kiwoga kwa walimu. “Usipofanya hivi nitahakikisha unahamishwa” wanatishia! Mara utawasikia “We mpumbavu nini, nimekutuma kitu halafu bado unashangaa shangaa” wanang’aka huku macho yao wakiyapepesa kwa kiburi!
Tunaweza kwenda mbele zaidi na kutoa mifano ya viongozi ambao wamewahi kuchukua sheria mikononi mwao hadi wengine kuua; kana kwamba wao ndiyo mahakimu wa uhai na kifo. Yupo mkuu mmoja wa wilaya aliwahi kumchapa mtu kibao hadharani na akaendelea na wadhifa wake.
Wiki ya kwanza ya mwaka huu huko Moshi, Mkuu wa Usalama wa Barabarani wa mkoa huo anatuhumiwa kumfunga kijana mmoja aitwaye Kennedy Shayo pingu kwa masaa matano kwenye kasha la takataka. 
Alipoulizwa kuelezea tukio hilo Mkuu huyo wa Usalama Barabarani, Bw. Gobelabo bila haya wala kupepesa macho alinukuliwa kusema: “ Huyu bwana amekuwa akitusumbua kwa muda mrefu, maana haondoki hapa stendi, huyu anasema mimi nakula sahani moja na R.T.O, tayari tumemkamata mara kadhaa na kumpiga faini, mara nyingine tumemfikisha mahakamani, kule nako ana haki zake, anarudi na sasa anaongoza kile kiwingu cha wapiga debe na kundi la wezi pale stendi.” Sasa kumfungia mtu masaa matano kwenye kasha la takataka ni haki? Mbona hatukusikia watu wakilalamika na kutaka mkuu huyo atimuliwe au achukuliwe hatua? Jibu ni kuwa kwa sababu wengi wetu tunawachukia wapiga debe kwa sababu wanatusumbua sana. Hivyo tunaona hawana haki kama ya walimu! Huo ndiyo unafiki wa utetezi wetu! Vipi kama angekuwa amefungwa pingu hivyo mwalimu kwa sababu wanafunzi wake hawakufanya vizuri, si tungekuwa na maandamano?
Ninachosema ni kwamba huyo DC wa Wilaya ya Bukoba anawakilisha tu viongozi wabovu, waliolewa madaraka na ambao wanaamini katika upotofu wa fikra zao kuwa wao ni zawadi ya Mungu kwa Tanzania na tunu ya Mbingu kwa dunia! Ni viongozi hawa ambao wanatawala kwa vitisho na siyo ushawishi, wanatawala kwa mikwara na siyo busara. Ni watawala wanaojaribu kuongoza kwa kutumia fimbo!
Uamuzi wa kumfukuza kazi DC Mojawapo ya maamuzi ambayo yamewavutia watu ni uamuzi wa Rais kumfuta kazi DC Mnali baada ya kuridhika na maelezo ya pande mbili. Mimi nami kama wengine nilipiga makofi na kushangilia; lakini nilipotulia nilijiuliza kwanini katika hili Rais amesikiliza pande mbili na ameridhika na kuchukua hatua mara moja?
Je yawezekana alifanya hivyo kukwepesha maandamano ya walimu nchi nzima?
Kwa maana nikifikiria viongozi mbalimbali walivyodhalilisha ofisi zao, kuvunja haki za wananchi na kutumia madaraka yao vibaya tena kwa sababu za kipuuzi na kibinafsi, nashindwa kuelewa kwanini huyu Mkuu wa Wilaya asababishe Ikulu kuchukua hatua mara moja?
Benki Kuu zimeibwa karibu bilioni 900 za Kitanzania, hakuna hata mmoja alifukuzwa kazi na hata yule aliyefukuzwa kazi alifukuzwa akiwa tayari ameandika barua ya kujiuzulu huku serikali ikimlipia “matibabu” yake!
Ninajiuliza, kama Rais ana uwezo huu wa kumfuta mtu kazi ( na bila ya shaka anao vinginevyo asingeutumia) kwa nini imekuwa vigumu kuwachukulia hatua watumishi mbalimbali ambao wanajulikana kutumia nafasi zao vibaya?
Kwanini wengine hadi wawapeleke mahakamani, lakini Mkuu wa Wilaya wao ndiyo walikuwa mahakimu na watoa adhabu?
Sisemi hata kidogo kuwa hakustahili kufukuzwa kazi lakini ukiniuliza mimi watu wazima na watoto wao wanaokubali kuchapwa fimbo (haijalishi iwe hadharani au mafichoni) na wao wenyewe ningewatimua vile vile!
Si kweli kwamba adhabu ya fimbo inatweza watu kwani ipo kisheria na kuna wafungwa wanapomaliza vifungo vyao wanachapwa bakora.
Hata taasisi ya Haki za Binadamu inatambua uwepo wa adhabu ya viboko kwani wao wenyewe katika kijitabu chao cha “Utetezi katika Makosa ya Jinai” cha mwaka 2005 wanatambua uwepo wa adhabu hiyo wanaposema kuhusu adhabu ya makosa mbalimbali kuwa “mtu yeyote anayetiwa hatiani na makosa ya jinai anaweza kupewa adhabu… kutoa huduma kwa jamii, mtu kutoa fidia kwa mwathirika, kuchapwa viboko, kuonywa, au kukaripitiwa au kutumikia kifungo cha nje”.
Hivyo tatizo siyo viboko! Tatizo ni kwamba wamechapwa nje ya sheria na ya kuwa amri hiyo imetolewa nje ya sheria na mtu ambaye siamini ana uwezo wa kutoa adhabu kama hiyo isipokuwa kama ni mjukuu wa wakoloni!
Kwa hiyo, kama tatizo siyo viboko (kwani haiwezekani viwe halali kwa makosa mengine halafu viwe vya kudhalilisha kwa upande mwingine) bali ni mazingira ya viboko hivi na hasa ni nani amechapwa. Kama hili ni kweli, basi, tatizo letu kubwa zaidi liko katika utawala. Ni wakati gani tunaona jambo moja kuwa ni sahihi lakini tukiona dalili mbaya tunaliona ni baya?
Kama tumeona kuchapwa ni kubaya basi tusiwachape watoto wetu, tusiwachape wafungwa, na tusichapane sisi wenyewe. Vinginevyo, tuseme ukweli kuwa kilichotokea hapa ni kuzima hasira za walimu tu.
Kwa maneno mengine, labda kama Wa tanzania watakasirishwa hasa na wizi wa mabilioni ya fedha zao, wakatishia kuandamana hadi Ikulu kwa maelfu yao labda wanaweza kuanza kuwatimua watu kazi badala ya kubembelezana nao kama mwana na mbeleko!
Hata hivyo, bado tatizo liko kwenye uwezo wa kuongoza.


