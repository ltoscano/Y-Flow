
Mahakama na Bunge vinapotunishiana misuli….
May 31, 2012

MWANZONI mwa wiki hii, Spika wa Bunge la Jamhuri ya Muungano wa Tanzania, Samuel Sitta aliwakilisha mawazo ya Wa tanzania wengi pale alipozungumzia baadhi ya adhabu zinazotolewa na mahakimu wetu.
Akizungumza ndani ya ukumbi wa Bunge, Spika Sitta alizitaka mahakama zetu kutoa hukumu za masuala mbali mbali kwa kuzingatia faida ya wengi; badala ya kwa faida ya kikundi kidogo cha watu. 
Alitolea mfano wa suala la vituo vya mafuta kufungiwa na Mamlaka ya Udhibiti wa Huduma za Nishati na Maji (EWURA) baada kubainika kuuza mafuta machafu na yaliyochanganywa lakini wamiliki vituo hivyo (matajiri) wakaenda mahakamani kuomba kusitishwa kwa adhabu hiyo dhidi yao, na hakimu kukubaliana nao.
Nakubaliana na Spika Sitta kwamba, kwa namna moja ama nyingine, uamuzi wa mahakama wa kusitisha adhabu hiyo ulikuwa sawa na kuruhusu wamiliki wa vituo hivyo vya mafuta waendelee kuwauzia wananchi wenye vyombo vya usafiri mafuta machafu na yaliyochanganywa, na hivyo kuhatarisha usalama wa vyombo vyao!
Huu ni mfano mmoja wa namna maamuzi mengine ya mahakama zetu yanavyoweza kuwa ni maumivu kwa wananchi walio wengi kwa faida ya watu wachache.
Kauli ya Spika Sitta ilikuja siku tatu tu baada ya kauli ya Rais Jakaya Kikwete ya kumtaka Jaji Mkuu, Augustino Ramadhani kutatua changamoto zinazoikabili mahakama. 
Akihutubia kwenye maadhimisho ya Siku ya Sheria nchini, Raisi Kikwete amenukuliwa na vyombo vya habari akisema; "wakati mwingine mkitoa uamuzi usio sahihi mnatuweka katika wakati mgumu kwenye kuomba kura kwani wananchi walio wengi wanakuwa na fikra kwamba sisi ndio tunashindwa kuwatetea".
Kauli ya Spika Sitta inaelekea kuwa majibu kwa kauli ya Jaji Mkuu, Augutino Ramadhani aliyotoa siku hiyo hiyo ya maadhimisho ya Siku ya Sheria ambayo huashiria mwanzo rasmi wa kazi za mahakama kwa mwaka huu.
Pamoja na mambo mengine, Jaji Mkuu alinukuliwa akisema; "Bunge liliwahi kutaka liwe na madaraka ya kimahakama dhidi ya watu wanaozozana na wabunge. Kwa bahati nzuri, wazo hilo halikufanikiwa, lakini bado Bunge lilichukua kazi ya kusikiliza tatizo hilo kati ya Malima na Mengi ambaye si Mbunge".
Mheshimiwa Augustino Ramadhani alikuwa akitoa mfano wa kesi kati ya Naibu Waziri wa Nishati na Madini, Adam Malima na Reginald Mengi, mmoja wa wafanya biashara maarufu nchini na kusema Bunge lilichukua kazi ya Mahakama ya kusikiliza tatizo kati ya wawili hao wakati mmoja hakuwa mbunge.
Katika kauli yake aliyotoa bungeni siku tatu baadaye, Spika Sitta hakulizungumzia hili na badala yake akazungumzia EWURA na mafuta machafu na jinsi mahakama ilivyoelekea kutoa uamuzi ulionufaisha wachache kuliko wengi katika suala hilo!
Tusilazimishwe kumuona baniani ni mbaya; huku bado tunahitaji kiatu chake.
Pengine tunaweza kumuuliza Spika Sitta kuhusu uamuzi mwingine muhimu wa Mahakama wa kutoa haki kwa kila Mtanzania kugombea nafasi yoyote ile ya uongozi, ikiwemo ya urais, bila kulazimika kuwa mwanachama wa chama chochote cha siasa.

Kwa hakika, huu ulikuwa ni uamuzi mzito na ambao dhahiri ulikuwa ni kwa ajili ya faida ya walio wengi, lakini kilichotokea? Sote tu mashahidi wa jinsi serikali yetu ilivyoandaa muswada wa kuibana haki hii na kuupeleka bungeni ambako ulipitishwa haraka haraka na kubana haki ya msingi kabisa ya Mtanzania.
Je hapa tuamini kwamba Bunge lilipitisha muswada huo kwa faida ya wananchi walio wengi ama kwa faida ya kikundi kidogo cha watu?
Tunadhani kuwa badala ya mihimili yetu hii kufanya kile ambacho wananchi wetu watasema ni ‘kupigana madongo hadharani’, kila mmoja akitaka kuonekana kuwa yeye ndio mwenyewe katika kuwajali wananchi, inapaswa kukaa na kufanya kazi pamoja ili kuondoa mapungufu yanayojitokeza katika sheria zetu.
Ipo mifano mingi tu ya mapungufu hayo lakini uliokuwa umekwenda sambamba na matamshi ya waheshimiwa wetu ulikuwa ule ambao vyombo vya habari havikuupa umuhimu na badala yake ‘vikaufutika’ kwenye kurasa za ndani kabisa za baadhi ya magazeti yetu ya kila siku.
Katika habari hiyo, ilielezwa kwamba kiwanda cha nguo cha KTM kilichopo Mbagala mjini Dar Es Salaam kilikuwa kimepigwa faini ya Sh. 100,000 kwa kosa la kutiririsha maji yenye kinyesi eneo la wazi.
Ilielezwa kuwa Februari 2, mwaka huu, kiwanda hicho kilikutwa na Afisa Afya kikitiririsha kinyesi maeneo ya wazi; jambo ambalo ni hatari kiafya. 

Imeelezwa pia kuwa muendesha mashitaka katika kesi hiyo alimtaka hakimu kukitoza faini kiwanda hicho ili iwe fundisho kwa viwanda vingine nchi. Hakimu alikitoza faini ya Sh. 100,000 ambazo zililipwa hapo hapo na kesi kumalizika!
Hakuna wasiwasi kwamba hakimu aliangalia sheria zinasemaje kwa kosa kama hilo na kutoa adhabu inayostahili. Kazi itakuwa kwetu wananchi ambapo tutabaki kujiuliza iweje kiwanda kikubwa kama hicho kititirishe kinyesi kwenye eneo la wazi halafu kiishie kupigwa faini ya shilingi laki moja tu?!

Tungetegemea kwamba katika kipindi hiki masuala yanayohusu utunzaji wa mazingira yetu yanapewa umuhimu wa pekee, adhabu ambayo ingetolewa kwa kiwanda hicho ingetoa funzo la kweli kwa viwanda vingine vingi tu nchini visivyoisha kulalamikiwa na wananchi kwa uchafuzi wa mazingira vinavyofanya.
Tunadhani kuwa badala ya viongozi wa mihimili yetu ya utawala kupoteza muda wakitupiana madongo hadharani, wanapaswa kuketi chini na kushirikiana kurekebisha sheria dhaifu zinazotoa ‘adhabu za kitoto’ kama hizi za faini ya shilingi laki moja kwa kiwanda kinachoshitakiwa kwa kosa kubwa la kutiririsha kinyesi ama uchafu mwingine wa viwandani unaosababisha uharibu wa mazingira yetu! 

Tunadhani kuwa badala ya mihimili yetu ya utawala kupoteza muda ikilumbana hadharani kutaka kuonyeshana ‘Nani Zaidi’ katika kumjali mwananchi, wanapaswa kutunga na kupitisha sheria zenye kutoa adhabu kali zitakazofanya viongozi wanaowakilisha makampuni kwenye kesi kama iliyonukuliwa kulazimika kurudi ofisini na kuitisha kikao cha dharura ili kupitisha fungu la pesa kwa ajili ya kulipa faini waliyohukumiwa badala ya hii ya mtu kuingiza tu mkono mfukoni na kulipa anachotakiwa kulipa!
Badala ya ‘mipasho’, mihimili yetu ya utawala inaweza pia kwenda mbele zaidi na kufanya ubunifu wa kuondoa adhabu ya kulipa faini kwa makosa kama haya ya kiwanda cha KTM, na badala yake kuweka adhabu ya menejimenti ya kiwanda husika kutupwa gerezani kwa hata wiki moja tu!
Naamini kwa ‘ubunifu’ kama huu, matukio haya ya viwanda kuchafua mazingira bila kujali athari zake kwa ardhi na wananchi yatapungua mno!
Mihimili yetu ya utawala ikiishafanya hili na mengine mengi ya aina hii, haitakuwa na haja ya kupigana vijembe hadharani kutafuta ‘Nani Zaidi’ katika kuwajali wananchi bali kazi hiyo tutaifanya sisi wenyewe.


