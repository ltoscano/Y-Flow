
Malalamiko ya mawakili kumhusu Jaji
NA BENSON MATHEKA
MWAKA jana ulikumbwa na mgomo wa mawakili wakilalamikia huduma duni katika baadhi ya mahakama nchini.
Mnamo Oktoba mwaka jana shughuli katika mahakama kuu mjini Nakuru zililemezwa baada ya mawakili kuamua kuwasusia majaji sita wa mahakama hiyo wakimlaumu mmoja wao kwa kukiuka maadili ya kazi.
Tawi la Rift Valley la Chama cha wanasheria nchini lilikutana chini ya mwenyekiti wao David Mongeri na kuamua kususia kesi katika mahakama hizo hadi Jaji Abigail Mshila ahamishwe.
Bw Mongeri alisema licha ya kulalamika mara kadha kwa Jaji Mkuu, Jaji Mshila ndiye aliyekosa kumhamisha.
Aliongeza walikuwa wamependekeza kuhamishwa kwa jaji hata kabla ya baadhi ya majaji kuhamishwa mwezi huo.
NA BENSON MATHEKA Lakini mawakili walilalamika kuwa majaji wengine watano kutoka mahakama kuu mjini Nakuru walihamishwa isipokuwa Jaji Mshila.
Bw Mongeri alifichua kuwa waliandikia Naibu msajili wa mahakama kuu Nakuru kumjulisha uamuzi wao wa kususia huduma. 
Kulingana na Bw Mongeri, wanachama wa tawi hilo waliamua kususia mahakama hizo hadi malalamiko yao kuhusu tabia ya jaji huyo yashughulikiwe.
Mawakili hao walikasirika kwamba JSC, Jaji Mkuu Willy Mutunga na mkuu wa majaji wa mahakama kuu Richard Mwongo walipuuza malalamiko yao kuhusu tabia ya Jaji Mshila.
Bw Mongeri alifichua kwamba walichukua uamuzi huo baada ya mkutano wa maafisa wa tawi lao, Jaji Mkuu na Jaji Mwongo kuonekana kutozaa matunda.
Alisema badala yake Jaji Mkuu aliahidi kumtuma Jaji Mwongo kutembelea mahakama za Nakuru kufanya uchunguzi na mashauriano zaidi.
Mnamo Agosti, majaji 11 walioapishwa walilalamikia mishahara waliyopewa wakidai ilikuwa midogo kuliko ya baadhi ya mahakimu wakuu.
Katika barua kwa Jaji Mkuu, walilaumu tume ya mishahara (SRC) na tume ya kuajiri watumishi wa umma (JSC) kwa mishahara waliyodai iliwabagua.
Walimtaka Jaji Mkuu Dkt Willy Mutunga kuingilia na kutatua suala hilo.
Majaji hao walilalama kuwa tofauti ya mishahara na wenzao ilikuwa kubwa na isiyoeleweka kwa sababu majaji wapya na wa zamani hufanya kazi sawa.
Majaji 11 waliotia sahihi barua hiyo ni Robert Limo, Joseph Onguto, Justus Bwonoga, Roselyn Ekirapa, Janet Mulwa, Farah Amin, Margaret Muigai, Anthony Mrima, Charles Kariuki, Enock Mwita na Crispin Nagillah.
Pia walilalamikia kucheleweshwa kwa mishahara. Waliiomba tume ya huduma ya mahakama iliyotenga mishahara hiyo kutilia manani kazi yao.
Msajili mkuu wa mahakama Bi Amadi alisema JSC haiwezi kutatua suala hilo kwa sababu mishahara inashughulikiwa na SRC na Wizara ya Fedha.
Mwakilishi wa chama cha wanasheria nchini katika JSC Prof Tom Ojienda alisema ilishtua kuna tofauti kubwa katika mishahara ya majaji na mahakimu.


