
Apokezwa kichapo kutokana na ulafi
Na KIMANI wa NJUGUNA KALAMENI
POLO wa eneo hili, anauguza majeraha baada ya kutwangwa vikali alipopatikana akiiba chakula katika nyumba ya mwanamke mdosi wake. 
Inasemekana kwamba jamaa huyo hujikimu kimaisha kwa kufanya vibarua kijijini na kwenye mijengo.
"Siku ya kisanga aliangukia bahati baada ya kupata kibarua cha kumsaidia fundi kujenga kibanda cha mifugo katika boma la mama mmoja tajiri wa kijiji hiki," akasema mdokezi.
Kulingana na mdokezi huyo, jamaa alienda kwa mama huyo asubuhi na kuanza kazi.
Hata hivyo, mambo yalibadilika ilipofika saa sita mchana. Wakati huo, polo alitumwa na fundi nyumbani kwa mdosi akaombe maji ya kunywa.
Bila kusita, jamaa alielekea jikoni na hapo ndipo masaibu yake yalianza. Jamaa hakuamini macho yake alipoona sufuria iliyokuwa na kitoweo cha kuku. Isitoshe, hakukuwa na yeyote jikoni.
"Polo hakuweza kujizuia na bila kusita, alianza kutafuna kitoweo hicho bila kujali," akasema mdokezi. Hata hivyo, hakuwa na bahati kwa sababu mke wa mdosi alifika na kumpata akiendelea kufurahia kitoweo hicho. 
Kulingana na mdokezi, mama hakuamini alipomuona polo akitafuna chakula hicho huku akitumia mikono yake chafu.
"Nini kinaendelea hapa?" alishangaa mama huyo.
"Yaani umejikaribisha kula chakula changu tena ukitumia mikono chafu? Wewe kijana hujafunzwa adabu, lakini sasa hivi nitakufunza adabu hiyo bila malipo yoyote!" akasema mama huyo na kuchukua kipande cha kuni alichomwangushia jamaa huyo hadi akaangua kilio kwa maumivu.
Kilio chake kiliwavutia waliokuwa bomani na wakakimbia kumnusuru lakini wakashangaa walipogundua kwamba alipatikana akiiba chakula cha mdosi.
Fundi aliyemwajiri alikasirishwa na tabia yake na akaamua kumnyima mshahara wa wiki moja.
Lakini jamaa alijitetea akisema alizidiwa na njaa akidai alikuwa amekosa chakula usiku uliotangulia.


