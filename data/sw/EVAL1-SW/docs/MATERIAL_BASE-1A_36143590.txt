Elimu: Afrika mvua hainyeshi ghafla
Oct 12, 2012

DALILI ya mvua ni mawingu. Afrika mvua hainyeshi ghafla. Mwenye kutamka kuwa mvua imenyesha ghafla, huyo hajajisumbua kuangalia juu mawinguni. Afrika hata kusanyiko la mawingu ya mvua lina dalili zake. Wazee wetu wa zamani walikuwa na maarifa ya kuona dalili za kusanyiko la mawingu ya mvua. Ninachotaka kusema hapa ni hiki; kila jambo lina dalili zake.

Tunapokumbushana umuhimu wa kusoma alama za nyakati, hatuna maana ya kuziangalia saa zetu za mikononi au ukutani. Ni kuyaangalia matendo yetu ya sasa na hivyo basi umuhimu wa kuzisoma dalili za mambo yatakayotokea.

Hii ni nchi yetu. Ni nchi yetu sote. Tuna lazima ya kuwa na uchungu wa nchi yetu tuliyozaliwa. Ubinafsi na tamaa ya kujilimbikizia mali kwa baadhi yetu, imesababisha dhahma kubwa kwa mamilioni ya watu wa nchi hii.

Miaka 50 baada ya Uhuru wetu, bado walio wengi wanaishi katika umasikini mkubwa wakati wachache, na si wakoloni, bali Wa tanzania wenzetu, kwa uchoyo wao na zaidi kwa ubinafsi wao, wanaishi maisha kama wapo peponi, na hawaoni soni wakati Wa tanzania wenzao wakitaabika kwa umasikini. Tusisubiri mambo yakaja kuharibika na yakatokea ‘mafuriko’ ya kijamii, kisha tukatamka; “Ni ghafla tu!” Yatakuwa ni matokeo ya uvivu wetu wa kuangalia dalili za mvua; Naam. Afrika mvua hainyeshi ghafla.

Sote, bila kujali tofauti zetu za kiitikadi na kiimani, tuna lazima ya kufanya juhudi za makusudi za kujikomboa kutoka kwenye hali hii. Kama taifa, tunahitaji kujikomboa kiuchumi. Tuanze sasa kujenga misingi ya kujitegemea kiuchumi kama taifa. Tuanze sasa kuwaandama wale wote wasio tayari kugawana rasilimali zetu kwa usawa na haki. Wale wenye kujiona kuwa wanastahili kupata zaidi ya wenzao. Kamwe hatuwezi, na ni mkakati wa kimakosa, kuliacha jukumu hili la kujikomboa kiuchumi kwa Serikali pekee, au kwa Chama na Rais aliye madarakani. Ni jukumu letu sote kushiriki vita vya kujikomboa kiuchumi. Tuanze sasa kazi ya kujenga taifa lenye kujitegemea kiuchumi.

Kuna maeneo mengi ya kuyafanyia kazi ili tupate
nguvu kazi iliyo bora ya kuweza kushiriki harakati hizi. Eneo muhimu kabisa ni ELIMU. Tuanze sasa na kuufanyia mageuzi na kuuboresha mfumo wetu wa elimu, kuanzia shule za msingi hadi vyuo vikuu. Wakati wiki hii wanafunzi wa kidato cha nne wanafanya mitihani ya kuhitimu, bado tunakumbuka matokeo ya mitihani hii ya mwaka uliopita kwamba hayakuwa mazuri, na kwa kweli hilo siyo jambo la ghafla.

Bila kuuma maneno, elimu yetu ya msingi ambayo ndiyo msingi wa elimu, iko katika hali mbaya sana. Kuna haja ya kufikiria uwepo wa mfumo utaofanya elimu ya darasa la kwanza hadi kumi na nne iwe ni ya lazima na itolewe bure. Kwamba mzazi awe na uhakika wa mtoto wake kusoma kuanzia darasa la kwanza hadi kidato cha nne katika shule moja.

Maana, katika hali ya sasa, zaidi ya nusu ya watoto wanaishia darasa la saba wakiwa na umri wa miaka kumi na nne, na bila kuwa na uwezekano wa kwenda mbele. Hawa bado ni watoto, kuwaacha wakizurura mitaani wakiuza karanga si kuwatendea haki. Kama taifa, tunapoteza nguvu kazi ambayo, kama ingepewa fursa ya kufika hadi kidato cha nne, ingeweza kutoa mchango wa maana kwa taifa na hata kwa familia wanazotoka.

Ndiyo. Tuanze na kuimarisha elimu ya msingi. Maana hali ni mbaya na hapa nitatoa mfano hai. Wakati fulani nilitembelea Shule ya Msingi Nduli, umbali wa nusu saa kwa gari kutoka Iringa Mjini. Nduli iko Isimani. Pale niliwakuta watoto 120 wa darasa la kwanza
wakiwa wamebanana katika darasa moja, na mwalimu ni mmoja.


