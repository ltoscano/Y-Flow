
Umakini unahitajika kwenye usajili msimu ujao
Ni dhahiri kuwa baada ya kumalizika kwa msimu wa Ligi Kuu Tanzania Bara wa mwaka 2015/16, ambako Yanga imetamba kwa mataji matatu, timu zote zilizoshiriki ligi hiyo zinajifanyia tathmini ili kuona ni wapi zilifanya vizuri, wapi zilikosea na upungufu upi uliojitokeza kwa msimu huo mzima.
Sanjari na hilo, ni wakati mwingine ambao wachezaji na makocha pamoja na kupumzika kwa muda mfupi wakisubiri msimu ujao, wanayo nafasi ya wao pia kujifanyia tathmini binafsi ya jinsi walivyotimiza au kushindwa kutimiza wajibu wao ipasavyo.
Wakati hilo linafanyika, msimu mpya hauko mbali, hivyo wachezaji bado wanahitaji kupumzisha akili zao na miili kwa kiasi cha kutosha wakiangalia msimu ujao kwa malengo ya kufanya vizuri zaidi.
Pia, tunakaribia kuanza kwa msimu wa usajili mpya kwenye klabu mbalimbali nchini, zikiwamo za Ligi Kuu, msimu ambao kwa kawaida huwa ni kipindi cha kuchuma au kunufaika kifedha au hali yoyote ile kwa wachezaji wenyewe au hata mawakala wao.
Pamoja na kuwa ligi yetu siyo ya kulipwa, lakini matumizi makubwa ya fedha yamekuwa yakiendelea na kufanyika tena bila kificho, jambo ambalo kwa sasa ni la kawaida kwa timu zetu.
Wakati huu wa usajili na uhamisho wa wachezaji, fedha zinatembea kwa kiasi kikubwa, jambo ambalo lazima tuseme kuwa linahitaji umakini mkubwa, kwani baadhi ya wachezaji wakiwamo vijana na wale wanaochipukia wanahitaji zaidi ushauri, ukiwamo wa kisheria kuhusu mikataba wanayoingia na klabu.
Tunawashauri pia watu wenye uelewa na utaalam wa kisheria, wakiwamo wa klabu za Ligi Kuu na nyingine wajitahidi, wawe karibu na wachezaji wote ambao ushahidi unaonyesha kuwa wamekuwa wakidhulumiwa au kuonewa wakati wa usajili, kutokana na ama kutoelewa mikataba mingi ambayo inaandikwa kwa Kiingereza au kuisaini kwa pupa bila kuisoma na kuielewa vizuri.
Umakini wa wachezaji , wawakilishi wao kuingia mikataba na kuisaini hauna budi kuwa sehemu ya maisha ya wachezaji na viongozi wa klabu zetu za Ligi Kuu na nyinginezo ili kuepusha matatizo ambayo yamekuwa yakijitokeza kwao na kusababisha dhuluma zilizowatokea baadhi yao na kuwasababishia mizozo.
Tunazishauri klabu ziwe makini na usajili hasa kwa wachezaji wapya pia wa zamani na zijitahidi kutimiza wajibu huo kwa kuhakikisha zinawaeleza mapema wale wanaoachwa ili wasake mapema timu za kuchezea msimu unaofuata.
Tunasema hayo kutokana na uzoefu kuonyesha kuwa baadhi ya wachezaji wamejikuta wakikosa timu kwa sababu ya kutoambiwa mapema kuwa wataachwa ili wasake timu mpya za kuchezea, jambo linaloathiri vipaji vyao.
Tunawasihi, pia mawakala wa wachezaji, wakiwamo wale wanaotambuliwa na Shirikisho la Soka la Kimataifa (Fifa) na lile la Afrika (CAF) nao wajitambue kuwa wako kazini, wanapaswa kuwasaidia wachezaji hao wanaosajiliwa na klabu zetu.
Kama ambavyo wana wajibu wa msingi wa kuwatafutia masoko wale wanaotaka kwenda nje ya nchi hawana budi kufanya hivyo kwa wale wa ndani, jambo ambalo kwa miaka michache iliyopita katika nchi yetu limepooza, halina moto kama ule wa zamani.
Tunaamini, kila mmoja anayehusika na usajili, makocha au watu wa benchi la ufundi na siyo matajiri kuingilia jukumu hilo kwenye klabu na kila mmoja akitimiza wajibu wake, tutapiga hatua walizofikia wenzetu kwingineko Afrika, Ulaya na duniani. 


