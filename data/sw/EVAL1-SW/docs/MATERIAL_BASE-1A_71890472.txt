Mikakati ya urais 2015 yashika kasi jijini Mwanza
Dec 12, 2013

MBIO za kuelekea kuwania urais wa Tanzania katika Uchaguzi Mkuu ujao zinazidi kupamba moto, japo yanatajwa majina machache makubwa, ukweli ni kwamba avumaye baharini papa kumbe nyangumi wamo.
Mmojawapo ni Mbunge wa Bumbuli na Naibu Waziri wa Mawasiliano, Sayansi na Teknolojia, Januari Makamba, ambaye amehamishia ‘mashambulizi’ yake Kanda ya Ziwa huku wafuasi wake wakibuni mbinu mpya za kumnadi mwanasiasa huyo kijana katika harakati zake za kuwania kutimiza ndoto zake za kufikia kilele cha uongozi wa kisiasa, mwaka 2015.
Mwanasiasa huyo ambaye amekuwa akiwatumia vijana zaidi katika harakati zake kisiasa, japo hajatamka wazi dhamira yake ya kuwania nafasi hiyo ya juu kabisa katika uongozi wa taifa nchini, kauli na matendo ya wafuasi wake vinaashiria kuwapo kwa ajenda mahususi kwa kiongozi huyo.
Harakati za hivi karibuni ni zile zilizoshuhudiwa na Raia Mwema katika makutano ya barabara za Stesheni na Mahakama katikati ya Jiji la Mwanza, ambako katika eneo hilo la “waandika mabango” kulikuwa kumetandazwa mabango yanayokaribia kufika 50, yakimnadi mwanasiasa huyo.
Baadhi ya mabango hayo yalisomeka “Januari Mkamba vipi 2015?”, “January Makamba tusonge mbele”, “January Makamba kama vile Obama”, “January Makamba Vs Zito” . Mabango hayo yalikuwa yakiandaliwa kwa ajili ya kufungwa kwenye pikipiki ili ionekane kuwa kijana huyo anaungwa mkono na vijana wengi wa Mwanza.
“Kazi hii imeletwa na mtu mmoja anataka yakamilike leo (Jumapili) kwa kazi maalumu, lakini ameelekeza yasionwe na watu hovyo hovyo, hatujui yanakwenda kufanyiwa kazi wapi,” alisema mmoja wa vijana wanaofanya kazi hapo.
Taarifa ambazo zimelifikia Raia Mwema kuhusu mabango hayo zinasema yameandaliwa kwa ajili ya ziara atakayofanya Makamba jijini Mwanza wakati wa Sikukuu za Noeli, Desemba 25, mwaka huu, ambapo atakuwa mgeni rasmi katika tamasha la nyimbo za Injili linalotarajiwa kufanyika katika Uwanja wa CCM Kirumba.
“Ni kweli ziara hiyo ipo inaandaliwa kwa kigezo cha kuhudhuria tamasha la muziki wa Injili, lakini dhamira yake hasa ni kujijenga Kanda ya Ziwa wa kuelekea 2015, watu wanamuona kama si tishio lakini inaonekana ana ujasiri wa jabu, anaweza kutushangaza,” anasema mjumbe mmoja wa Kamati ya Siasa, Wilaya ya Ilemela.
“Kila mtu ana mkakati wake lakini huyo naona ameanzia chini na anakwenda taratibu kama simba mla nyama, lakini uhakika ni kwamba amedhamiria kabisa kuingia katika kinyang’anyiro,” anasema kiongozi mmoja wa Chama cha Mapinduzi (CCM) mkoani Mwanza ambaye anakiri kualikwa kushiriki vikao vya ndani vya mwanasiasa huyo atakapokuwa jijini Mwanza wakati wa Krismasi.
Hata hivyo, akizungumza na Raia Mwema kutoka Marekani kwa njia ya simu ambako yuko kikazi Makamba alisema binafsi asingependa kupokelewa kwa maandamano kwa sababu taratibu za nchi zina aina ya viongozi wanaostahili kupokelewa kwa misafara na hataki ujio wake usababishe kukwaza shughuli za wakazi wa Jiji la Mwanza.
“Mimi nimealikwa na baadhi ya viongozi wa dini wanaoratibu tamasha hilo kwa nia njema, nisingependa shughuli hiyo ya kidini ikachanganywa na mambo mengine ambayo yatakuwa yanaleta mkanganyiko kwa wananchi,” alisema Makamba.
Alisema wanaoandaa mabango hayo ili kumshawishi kuingia katika kinyang’nyiro cha urais 2015 si mara ya kwanza.
“Kama wana jambo wanataka kuzungumza nami, nitakuwa tayari kuwasikiliza au hata kuwafuata waliko, lakini ni muhimu kutambua kwamba ziko taratibu za kufanya mambo haya ambazo hazipaswi kuvunjwa kwa sababu yeyote ile,” alisema.
Mwanasiasa huyo amewahi kuibua mvutano miongoni mwa viongozi wa vyuo vikuu wakituhumiana kuhusu kuwatumia baadhi yao kumtengenezea mazingira kuelekea urais mwaka 2015, baada ya baadhi yao kuhudhuria semina iliyoitishwa na asasi isiyokuwa ya kiserikali inayojihusisha na mapambano dhidi ya maradhi, ujinga na umaskini (Forum against Desease, Ignorance and poverty – FDIP).
Vijana hao ambao baadhi yao wanashutumu wenzao kuwa na ajenda ya siri katika semina hiyo, kwamba ilipofika ajenda ya kujadili vijana na siasa kazi zilizokuwa zikijadiliwa katika kila kundi zilipoanza kuwasilishwa ndipo jina la Makamba likawa linaibuka kwa nguvu ili apendekezwe na vijana hao kuwa anafaa kugombea urais. 
“Kulikuwa na mamluki waliowekwa ili kufanikisha mpango huo …. ilipofika katika mada ya vijana na siasa kwenye kila kundi ilionekana kulikuwa na mtu aliyetaka wanakundi watoke na pendekezo la kumtaja Makamba kuwa ndiye mgombea urais 2015, jambo ambalo halikuwapo katika mada,” alisema Leonard Mdede, Rais wa Serikali ya Wanafunzi Chuo Kikuu Katoliki cha Afya na Tiba cha Bugando, katika taarifa yake iliyokuwa na kichwa cha habari ukweli juu ya uvumi ulioenea kuhusu tamko la viongozi wa vyuo na urais kwa Makamba kufutia tamko la semina hiyo iliyofanyika Agosti 12, 2013.


