
Wapinga kubadilisha tarehe ya uchaguzi
Na PATRICK LANGAT
BAADHI ya wanasiasa wamepinga mswada unaopendekezwa bungeni ambao unanuia kubadilisha tarehe ya uchaguzi mkuu kutoka Agosti hadi Disemba.
Profesa James Ole Kiyiapi, maseneta Kipchumba Murkomen na George Khaniri, na wawakilishi wa wadi wametoa maoni tofauti kuhusu mswada huo uliopendekezwa na mbunge wa Ugenya, David Ochieng’.
Kiyiapi, aliyewania urais kwa tikiti ya chama cha RBK kwenye uchaguzi wa Machi 2013 alipuuzilia mbali usemi kuwa eti mwezi wa Disemba ndio uliokuwa afadhali kuliko Agosti kwa sababu ya ratiba ya shule.
“Ipi kati ya muhula tatu za shule isiyofaa kusumbuliwa? Je, ni muhula wa kwanza, wa pili ama ule ambapo watahiniwa hufanya mitihani zao?” Profesa Kiyiapi, aliyewahi kuwa katibu mkuu wa wizara ya elimu alihoji Taifa Leo jana.
Seneta Kipchumba Murkomen, mwanachama wa kamati ya seneti ya sheria ambayo itaangalia mswada huo baada ya kupitishwa na bunge, alisema kuwa kazi ya kamati hiyo itakuwa ya kuangalia jinsi ambavyo mabadiliko hayo yatafanywa.
Aliongeza kusema kuwa hakuna haja ya kura ya maamuzi kupitisha msawada huo.
Seneta wa Vihiga George Khaniri alisema kuwa tarehe hiyo ya Disemba itasaidia kuongeza watakaojitokeza kupiga kura.
“Uchaguzi wafaa kufanyika siku ambayo haina shughuli nyingi na moja ambayo watu wengi watapata nafasi. Mwezi wa Disemba ndio ufaao,” alisema Bw Khaniri.


