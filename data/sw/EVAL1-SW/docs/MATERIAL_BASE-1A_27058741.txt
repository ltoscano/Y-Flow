
Vigogo Ilala wapingana mradi wa Makazi
May 31, 2013

MSTAHIKI Meya wa Halmashauri ya Manispaa ya Ilala, Jerry Silaa, jana Jumanne, alisema Halmashauri yake haitasitisha mkataba na wakazi 37 wa eneo la Mchikichini, Dar es Salaam waliopisha Mradi mkubwa wa Makazi. 
Aliwaambia waandishi wa habari kwamba “Halmashauri inatafuta fedha takriban shilingi milioni 500 ambazo zitatumika kuwahamisha wananchi 360 waliopo sasa katika eneo la Mchikichini. Gharama hizo zitahusisha kodi ya pango na usafiri.
”Halmashauri inaendelea na mazungumzo na wabia NSSF na Symmetric Link ya Malaysia ili mkataba wa uwekezaji uwe wenye masilahi kwa Halmashauri, wananchi wa Mchikichini, Ilala na Taifa kwa ujumla.”
Uamuzi huo wa Mstahiki Silaa umekuja siku chache tu baada ya Mfuko wa Taifa wa Hifadhi ya Jamii (NSSF) kuiandikia Halmashauri ya Manispaa ya Ilala kueleza kwamba ndiyo itakayowajibika iwapo Mradi wa Uendelezaji Makazi Mchikichini, Dar es Salaam, utakwama.
Taarifa kutoka NSSF zinasema Halmashauri ya Ilala imekuwa inasita kukamilisha taratibu za uhamishaji umiliki wa eneo hilo ili ujenzi uweze kuanza na majuzi Halmashauri hiyo ilitangaza kwamba imesitisha mikataba kadhaa, ukiwamo wa Mradi wa Mchikichini.
Wiki kadhaa zilizopita Halmashauri ya Ilala ilitangaza kufuta mikataba hiyo ikisema ilikuwa inachukua hatua hiyo kwa madai kwamba mikataba hiyo haikuwa na maslahi kwa Halmashauri.
Wiki iliyopita, Kaimu Mkurugenzi wa Halmashauri ya Ilala, Mwendahasala Maganga aliithibitisha Raia Mwema kufutwa kwa mikataba hiyo akieleza: “Nimefuta mikataba tangu Februari 2013. Tunachokiona sisi ni kwamba mkataba huu (wa Mchikichini) hauna maslahi kwa Halmashauri, wala sidhani kama unakubalika mahala popote . Kama waliingia mkataba basi walishauriwa vibaya.”
Lakini wiki hii taarifa kutoka NSSF zilisema kwamba Shirika hilo lilishitushwa na kufadhaishwa sana (na) kama taarifa ya kufutwa kwa mikataba hiyo ni ya kweli, uamuzi wa kuvunja mkataba na wapangaji ungeathiri kwa kiasi kikubwa utekelezeaji wa Mradi wa Mchikichini.
Raia Mwema imefahamishwa kwamba NSSF ilimwandikia Kaimu Mkurugenzi wa Halmashauri ya Ilala kuhusu hatua yake ya kuvunja mkataba na wapangaji 37 ambao wameondoka katika maeneo yao kupisha mradi na ambao wamekuwa wakilipiwa gharama za pango wakisubiri kurejea baada ya mradi huo mkubwa wa nyumba kukamilika.
Habari zaidi kutoka NSSF zinasema mambo yanayochelewesha mradi huo ni pamoja kutokukamilika kuhamishwa kwa hati miliki za ardhi kutoka Halmashauri kwenda kampuni ya Hifadhi Properties Limited ambayo ndiyo itakayotekeleza mradi huo; kutokutolewa kibali kwa michoro iliyowasilishwa katika Halmashauri ya Manispaa ya Ilala tokea Mei 6, 2010 na eneo la mradi kutokuwa tayari na kukabidhiwa kwa wawekezaji kwa ajili ya kuliendeleza.


