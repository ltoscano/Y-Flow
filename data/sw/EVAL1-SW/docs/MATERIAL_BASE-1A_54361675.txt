Ushirikiano wa Kenya na mataifa mengine
Na LEONARD ONYANGO
CHINA na Ghana ni miongoni mwa mataifa ambayo yalisaini mikataba mingi zaidi ya kibiashara na Kenya.
Mwezi Mei, Rais Uhuru Kenyatta na Waziri Mkuu wa China Li Keqiang aliyezuru humu nchini walitia saini jumla ya mikataba 17 ambayo ililenga kuletea Kenya mabilioni ya fedha ili kuboresha uchumi wa nchi.
Viongozi hao wawili walitangaza kudumisha uhusiano wa kibiashara baina ya mataifa hayo mawili.
Mikataba ilifanya wachanganuzi wa masuala ya kiuchumi kuhisi kuwa serikali ya Jubilee imeanza kukatisha uhusiano wake na mataifa ya Magharibi na kuhamia China ambayo inazidi kuvutia nchi nyingi za Afrika kwa ajili ya ustawi wa kiuchumi.
Mikataba hiyo ililenga kuimarisha uhusiano wa kibiashara baina ya mataifa ya Kenya na China.
Rais Kenyatta na Li walitia saini mkataba wa mradi wa ujenzi wa reli ya kisasa (SGR) ambayo itaunganisha Kenya, Uganda na Rwanda.
Reli hiyo itagharimu Sh327 bilioni ili kujengwa kutoka Mombasa hadi Nairobi huku China ikigharamikia asilimia 85 ya fedha hizo.
Makataba mwingine ni ule wa ujenzi wa Kituo cha Utafiti cha ChinaAfrika ambacho kitajengwa kwa kima cha Sh5.1 bilioni.
Agosti, wakati rais Kenyatta alizuru China alisaini msururu wa mikataba na rais wa nchi hiyo Xi Jinping.
Desemba mara ya sherehe za Jamhuri Rais Kenyatta na mwenzake wa Ghana John Ndaramani Mahama, aliyekuwa humu nchini kwa ziara ya siku tatu, walishuhudia kusainiwa kwa mikataba tisa ambayo itaimarisha uhusiano wa kibiashara na kisiasa baina ya mataifa hayo mawili.
Akizungumza mara baada ya kutia saini makubaliano hayo Rais Kenyatta mikataba hiyo itapanua biashara baina ya Ghana na Kenya na akawata wafanyabiashara kutumia fursa hiyo kuboresha shughuli zao.
Mataifa mengineyo ambayo yalitia saini maelewano ya ushirikiano wa kiuchumi na Kenya ni Malawi, Ethiopia, Nigeria , Uturuki, Qatar, Amerika na Amerika kati ya mengineyo.
Wakati wa ziara yake ya siku tatu humu nchini, Rais wa Nigeria Goodluck Jonathan na Kenyatta walishuhudia kutiwa saini kwa makubaliano ya kibiashara.
Nigeria ni miongoni mwa mataifa ambayo yanazalisha kwa wingi mafuta duniani huku Kenya ikitarajiwa kujiunga na kundi hilo kufuatia ugunduzi wa mafuta katika Turkana.
Mnamo Aprili, Rais Kenyatta na kiongozi wa Qatar Emir Sheikh Tamim Bin Hamad Al-Thani walitia saini mkataba wa ushirikiano.
Kulingana na mkataba huo, wafanyabiashara au wawekezaji kutoka mataifa hayo mawili hawapaswi kutozwa ushuru mara mbili.
Kenya na Msumbiji mnamo Oktoba walitia saini mkataba wa makubaliano ya kuondoa vizuizi vya safari za ndege.
Mkataba huo uliotiwa saini na waziri wa Uchukuzi na Miundomsingi Michael Kamau na naibu Uchukuzi na Mawasiliano Manuela Joaquim Rebelo ulitaka ndege za kibinafsi kuomba leseni za kusafiri kati ya miji ya Nairobi na Maputo. 


