
Wanafunzi wabebeshwa mimba wilayani Karagwe
Juhudi Felix, Mwinanchi jfelix@mwananchi.co.tz
Karagwe. Mkuu wa Wilaya ya Karagwe, Deodatus Kinawiro amewataka watendaji, madiwani na jamii kushirikiana kutokomeza mimba kwa wanafunzi wa shule za msingi na sekondari .
Kinawiro alitoa rai hiyo juzi wakati akitoa taarifa ya Serikali katika kikao cha wajumbe wa baraza la halmashauri ya wilaya hiyo kilichofanyika mjini Kayanga. 
Alisema taarifa zinazoripotiwa kwake kila siku na polisi, zinabainisha ongezeko kubwa la wanafunzi wa shule kupata mimba, hivyo kuomba ushirikiano wa viongozi na jamii kutokomeza janga hilo.
Kinawiro alisema watendaji na madiwani, watambue pia wajibu wao kusimamia na kutatua migogoro ya ardhi inayoibuka kwenye maeneo yao. 
Kuhusu watumishi hewa, Kinawiro alisema Hospitali ya Nyakahanga wamepatikana 36 ambao tangu 2011 mpaka sasa, wameshalipwa Sh600 milioni.
“Halmashauri inaendesha hospitali, sisi Serikali tunatoa dawa na kulipa mishahara kwa asilimia 72 na hawa watumishi hewa 36, mkurugenzi ulikuwa ukiwalipa, hivyo naomba hizo fedha zirudishwe mara moja,” alisema Kinawiro. 
Wakichangia taarifa hiyo, baadhi ya madiwani licha ya kupongeza, walisema suala la ulinzi na usalama linatakiwa lisisitizwe kwani matukio ya uhalifu yanaongezeka.
“Katika kipindi cha miezi sita, yametokea matukio ya uhalifu makubwa hapa Karagwe, inabidi ulinzi uimarishwe sambamba na kujenga kituo cha polisi,” alisema Diwani wa Kata ya Kibondo, Kamugisha Cheusi. 


