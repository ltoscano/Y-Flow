Mahaba ya TFF kwa Yanga na hatma ya soka letu
Dec 23, 2015

MAFANIKIO ya Soka la Tanzania yanategemea sana nidhamu, juhudi na moyo wa dhati wa kujitoa kwa wadau wote wa soka na kuzingatia misingi ya mafanikio ambayo itaweza kulikwamua soka letu.
Moja ya wadau muhimu kabisa ni Shirikisho la Soka nchini (TFF), ambalo lina jukumu zito la kusimamia soka nchini. Lakini ukiaangalia mwenendo wake, unapata mashaka kama kweli kuna utashi wa dhati ya kuliendeleza soka letu hapa nchini, hasa ukiangalia jinsi linavyosimamia vilabu vya soka.
TFF imekuwa ikiceza shere na Yanga kwa muda sasa, huku wadau wakibaki hawaelewi ni nini hasa kinaendelea kati ya klabu hiyo na shirikisho. Uongozi wa Klabu ya Yanga uliopo madarakani umemaliza muda wake toka Juni mwaka 2014, kwa mujibu wa Katiba ya klabu viongozi waliopo madarakani ni batili.
Mwaka jana kwenye mkutano mkuu wa klabu hiyo wanachama waliamua kuvunja katiba yao kwa kumruhusu Mwenyekiti wao Yusuf Manji kuendelea kubaki madarakani kwa mwaka mmoja zaidi kinyume na katiba yao, mwaka huo wa nyongeza umemalizika Julai mwaka huu.
Wanachama wa Yanga walifanya hivyo baada ya Manji kukataa kuendelea kuiongoza Yanga, na kutaka kuwaaachie kijiti viongozi wengine, lakini wanachama walikataa na kumpa mwaka mwingine moja ili aweze kukamilisha ahadi zake ikiwemo kuwajengea uwanja wa kisasa.
Manji aliingia Yanga kama kiongozi mwaka 2012 kwenye uchaguzi mdogo wa klabu hiyo baada ya aliyekuwa Mwenyekiti wa klabu hiyo Loyrd Nchunga na baadhi ya wajumbe wa klabu hiyo kujiuzuru baada ya kukaa madarakani kwa miaka miwili tu.
Awali Shirikisho la Soka Tanzania (TFF) liliwataka Yanga kubadili katiba yao kwanza na kuingiza kipengele kinachoruhusu kiongozi kuongezewa muda ili kuhalalisha nyongeza ya muda kwa mwenyekiti wao, lakini mpaka sasa Yanga hawajafanya hivyo na TFF wapo kimya.
Hii inaibua maswali juu ya uwezo wa TFF ‘Kung’ata’ na kutenda haki kwa vilabu, kwaba pamoja na Yanga kukiuka mara mbili Katiba yao, mpaka sasa hakuna wanawatazama tu Yanga wakiendelea kusigina Katiba yao.
Lakini hali ikiwa hivyo kwa Yanga, hivi karibuni TFF hao hao walitoa waliwataka viongozi wa Coastal Union, Africans Sports za Tanga na Toto Africans ya Mwanza kufanya uchaguzi kwa mujibu wa Katiba zao na endapo timu hizo hazitafanya hivyo hawatashiriki ligi kuu Tanzania bara.
Kama hiyo haitoshi mwaka jana TFF walimuandikia barua aliyekuwa Mwenyekiti wa klabu ya Simba, Ismail Aden Rage, kumtaka afanye marekebisho ya Katiba ili wafanye uchaguzi na uongozi ulitii na kufanya hivyo.
Uongozi wa Yanga Agosti mwaka huu waliandika barua TFF, kuomba kusogeza mbele uchaguzi wao mpaka Uchaguzi Mkuu wa Jamhuri ya Muungano wa Tanzania utakapomalizika ndipo nao waande mchakato wao.
Uchaguzi umemalizika Yanga mpaka sasa haajatangaza tarehe ya uchaguzi na wala hawajafanya marekebisho ya katika yao na TFF, wameendelea kuwaangalia kama vile hawajatoa maelekezo.
Mpira duniani kote unaendeshwa kwa sheria na kanuni, wanachama nao lazima wajue wapo chini ya sheria na kanuni za mpira, wanaweza kufanya uamuzi wowote ndani ya klabu yao lakini lazima uwe ndani ha sheria na kanuni.
Kama kila klabu leo ikiamua kufanya kama iliyofanya klabu ya Yanga tutakuwa tunaupeleka wapi mpira wetu. Yanga kama walikuwa wanamuitaji Manji aendelee kubaki wangefanya uchaguzi na kumpa kibali cha kuendelea kuiongoza Yanga kwa kipindi kingine cha miaka minne.
Kinachofanywa na TFF ni ishara nyingine kuwa hatuko makini na kile tunachokifanya linapokuja suala la soka nchini. Mpira wetu unayo matatizo mengi, yanayohitaji juhudi za wadau kwa pamoja ili kuweza kulikwamua soka letu. Juhudi hizi hata hivyo, ni lazima zivuke nje ya uwanja, lazima tujenge mazingira ya nidhamu na kuheshimu taratibu zinazoongoza soka.
TFF, kama msimamizi mkuu wa soka nchini haitakiwi kuwa na upendeleo kwa baadhi ya klabu na kuwaumiza wengine, hali hiyo inajenga kutoaminika kwa uamuzi unatolewa na shirikisho hilo na kufifisha msisimko wa ligi.
Kuwaacha Yanga waonekane kama wako juu ya sheria, haiwasadii hata Yanga wenyewe kwa sababu mafanikio yao pia yanategemea sana ni kwa kiasi gani wao wenyewe wanakuwa na nidhamu ya kusimamia sheria na kanuni zao wenyewe.
Yanga kama wanaipenda na kuitakia mema klabu yao ni lazima wasikubali visingizio hivi, leo watajiona wanafaidika navyo lakini vinawajengea mazoea yasiyo ya kianamichezo.
TFF wanasahau kama wao ndio wanatakiwa kuhakikisha wanachama wake wanafuata kanuni kwa kila kitu wanachokifanya. Inaonyesha bado kuna shida katika ufanyaji kazi katikas hilo, kuna watu wamekuwa ambao wameweka mbele upenzi na klabu mbele na kusahau majukumu yao.


