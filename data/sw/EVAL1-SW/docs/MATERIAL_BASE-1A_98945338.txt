
Zaeni mjaze dunia, seneta awaambia
Na LUCY MKANYIKA
TAVETA SENETA wa Kaunti ya Taita Taveta, Bw Dan Mwazo, amewataka wenyeji wa Kaunti hiyo kuzaa ili kuongeza idadi ya wenyeji hao. 
Bw Mwazo alisema kuwa Wataita wa Taveta wamekazana kupanga uzazi na kusahau kuzaa ili kuongeza idadi chache ya watu katika kaunti hiyo.
Akiongea katika eneo la Macknon Road, Bw Mwazo, alisema kuwa idadi chache ya wenyeji wa eneo hilo imewafanya wageni kuvamia raslimali zao kama vile ardhi.
Na LUCY MKANYIKA “Biblia inasema Mungu aliambia wanadamu ‘nendeni duniani mzae mjaze dunia’. Naomba tujaze nchi ya Taita Taveta ili turithi mashamba yetu wenyewe,” alisema kiongozi huyo.
Seneta huyo, mbunge wa Wundanyi, Bw Thomas Mwadeghu na Mbunge wa Kaunti hiyo, Bi Joyce Lay, wamekuwa mstari wa mbele katika kuwataka wenyeji kuzaa ili kuongeza idadi ya wakaazi wa Taita Taveta.
Hapo awali, viongozi hao wamekuwa wakisema kuwa kukiwa na idadi kubwa ya wakaazi hao wataweza kusimamisha viongozi wao ili kupigania nyadhifa kuu za kisiasa nchini.
Kulingana na takwimu za Tume Huru ya Uchaguzi na Mipaka (IEBC), kaunti ya Taita Taveta ilikuwa na watu wazima 132,707 ambao wangeweza kuwa wapiga kura, japo waliojiandikisha ni 43,480 pekee waliosajiliwa kuwa wapiga kura wakati huo.
Hata hivyo, swala hilo linapingwa vikali na wenyeji wa eneo hilo ambao wanasema kuwa viongozi hao walikuwa wakiwapa ushauri usio na mwelekeo. Akiongea na Taifa Leo mjini Voi, mmoja wa wakazi Bi Eunice Chanzi, alisema kuwa gharama ya maisha imepanda mno na kuzaa watoto wengi inamaanisha gharama kubwa ya malezi.
“Mimi mwenyewe nina mtoto mmoja na kumlea ni gharama, nikiongeza mwingine nani atamlea ilihali haohao viongozi wanaendelea kupandisha kodi ya bidhaa muhimu,” akasema.
Bi Chanzi vilevile alisema kuwa viongozi hao wenyewe wameshindwa kuzaa watoto wengi. “Kama wao wenyewe wanajiweza kifedha na wana watoto wachache ilihali sisi ambao hatujiwezi kifedha ndio wanatuambia tujaze dunia ili tuwapigie kura. Hiyo si sawa kabisa,” akasema


