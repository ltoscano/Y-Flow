
Tatizo letu si vyama vya siasa bali Superstructure Jun 02, 2012

KWENYE makala yangu ya mwisho nilihitimisha udadisi na mjadala wangu kuhusu hali ya kisiasa na hasa yanayotokea ndani ya Chama cha Mapinduzi ambacho kiko madarakani. Lakini nilianza kupanua mjadala ule ili usikomee tu katika ushabiki wa kivyama.

Nilijaribu kudadisi kuwa tatizo letu hapa Tanzania huenda halitokani tu na kwamba eti kuna chama kimoja kimekaa muda mrefu madarakani na hivyo basi hatuna budi kukiondoa ili kije kingine. Na hata kama kukaa sana kwa CCM madarakani kunaonekana ni tatizo, basi tatizo hilo si la CCM pekee. Ni tatizo la watawaliwa wenyewe.

Yule mwanafalsafa wa Ujerumani ambaye wengi walimsoma hapa Tanzania, Karl Marx, aliwahi kusema kuwa hauwezi kubadili mfumo wa utawala (superstructure) kama mazingira ya kwenye msingi wa jamii hayajawa tayari na kuona umuhimu kuleta mabadiliko.

Kwa maana nyingine ni kwamba kama fikra na mazoea ya Wa tanzania ni yale yale ya kusema “aliyewapa wao ndo kaninyima mimi”, au “mwenye nguvu mpishe” au
“bora mkono uende kinywani” au “mpanda ngazi hushuka” au “yote tunamwachia Mungu”, au “Mpaji Mola”, basi hatuna budi kutambua kwamba hapa tulipo tutakaa sana.

Na hoja ya Marx ilimaanisha kwamba Wa tanzania wenye mazoea ya kuridhika hali waliyo nayo na fikra za kutafuta maelezo mepesi kuhusu matatizo sugu yanayowakabili kama jamii hawawezi kamwe kuwa na mfumo wa utawala mzuri na unaowajibika kwao kama mathalan ule wa Singapore.

Mfumo wa utawala wowote ni matunda ya kiwango cha fikra na mazoea ya jamii husika. Ndiyo maana kwa kipindi kirefu tumekuwa tunapiga kelele dhidi ya rushwa kana kwamba ni kweli tunaamini ufisadi ni kitu kibaya wakati matendo na fikra zetu kuhusu rushwa ni tofauti.

Ukienda huko mitaani mazungumzo ya wananchi kuhusu rushwa ni tofauti kabisa.
Wapo wanaosema fulani ana akili. Kaingia tu BoT kapiga mamilioni na sasa kajenga ghorofa mbili na kadhalika. Wanasema wale waliokwapua fedha za EPA walikuwa “wanaume”. Na kwamba ni basi tu ilikuwa bahati mbaya tu kwamba kuna wanoko waliwachomea utambi wakajulikana vinginevyo walikuwa wameula!

Siyo kweli kwamba kwa ujumla wao, wananchi wanaamini kwamba rushwa ni kitu kibaya. Mifumo yetu ilivyo, tangu enzi za ukoloni, inajenga mazingira ya watu kutafuta njia za mkato za kufanikisha mambo yao. Ndiyo maana hata katika uchaguzi wapigakura wetu wengi wanahongwa kanga, fulana, sukari, soda, pombe, n.k., ili wamchague mtu ambaye huenda asingekuwa chaguo lao.

Na ndiyo maana huko tunakoelekea tusishangae kujikuta tukiwa na superstructure ya wezi, mafisadi, mafia ambao wataanza kuuza ardhi ya nchi yetu kwa mafia wenzao ili wao wafanikishe matakwa yao; potelea mbali hata kama raia watalazimika kuwa manamba katika mashamba na biashara za wageni. Nitafafanua baadaye. 

Je ni wangapi tunaliona tatizo la dhati na la msingi linalotukabili sisi kama Wa tanzania na pia kama Waafrika, ambapo kuna dalili za kushawishi zinazoonyesha kuwa sasa tutarajie kurejea upya katika enzi ambazo babu zetu waliuzwa utumwani kutokana na unyonge wao?

Na katika miaka hii ya demokrasia ya vyama vingi imeonekana dhahiri kuwa itakuwa rahisi sana kuwagawa Waafrika (kama ilivyowatokea wakati wa kukamata watumwa) ili kuwatawala kirahisi na kuwanyonya kama ilivyozoeleka.
Wakati vyama tawala vikitumia kila hila, kila njia, ikiwamo kuchukua fedha za biashara chafu ili tu kushinda uchaguzi na kubaki madarakani na kuendelea kula nchi, vyama vya upinzani vinazidi kuhangaika na kukodolea macho magari ya fahari, mapikipiki, mapochopocho ya Ikulu, kusafishiwa njia na kadhalika.

Na kuna uwezekano kabisa kuwa vyama vya upinzani pia hulazimika kutafuta fedha kutoka vyanzo vichafu ilimradi tu navyo vifanikishe kampeni zakuchaguliwa na kushika madaraka ili na viongozi wake pia wapate fursa ya kutembelea magari ya fahari, mapikipiki, mapochopocho ya Ikulu, kusafishiwa njia na kadhalika.

Nilieleza kuwa zipo nchi ambazo wananchi wake, kutokana na kuchoka, kukata tamaa, kuwa na hasira na hali ya maisha yao, waliwatupilia mbali waliokuwa watawala wao kwa miaka mingi. Lakini bado hata hao wapya waliowaingiza madarakani kutokana na jazba tu za kuwaondoa watawala wa siku nyingi, waliishia kuwa tatizo kama wale walioondolewa.

Kwa hiyo, huenda kuna somo tunalolazimika kujifunza hapa kwamba suala la kubadili uongozi madarakani halipaswi kuwa ajenda kuu katika jitihada zetu za kubadili superstructure. Tunaweza kubadili vyama lakini tusiweze kubadili superstructure.

Kwa maneno mengine, kama alivyowahi kusema Mwanasayansi wa karne ya 20 Albert Einstein, huwezi kutatua tatizo linalokukabili kwa kutumia kiwango cha kufikiri kinacholingana na tatizo. Kwa maana nyingine, huwezi kubadili hali ya maisha ya watu wako kwa kuendelea kutumia kiwango kile kile cha kufikiri kilichoikaribisha hali hiyo.

Leo hii, maana ya kuwania madaraka ya kisiasa imekuwa ni kikundi cha watu kupata fursa za kushika ofisi na kuzitumia kwa manufaa binafsi ya mwanasiasa husika na familia yake.
Leo hii, madaraka ya kisiasa yanagawiwa kama zawadi za sikukuu kwa marafiki na washkaji ili wajifurahishe wao na nafsi zao na huku viongozi wakiwadanganya wananchi wao kuwa wavumilie, wavute subira, waendelee kumwomba Mungu na kadhalika.

Lakini nyuma ya pazia la hadaa hii ni superstructure isiyoweza kuleta mabadiliko yoyote ya maana kwa sababu fikra zinazotumika kujaribu kuendesha nchi zetu ni zile zile ambazo ni sehemu ya tatizo la msingi.

Ninaamini badala ya sisi wapigakura kuendelea kufanya mambo kwa mazoea, basi hatuna budi tutoke hapo tupande kiwango cha juu kidogo cha kufikiri ili tujihakikishie kuwa uchaguzi tunaoufanya wa viongozi wetu si jambo la mzaha.
Na huko tunakoelekea – na hili ni tatizo la dunia kwa ujumla – tutakuja kulia na kusaga meno endapo tutaendelea kuchagua viongozi wetu kwa mazoea na kwa hongo.

Huu mzaha wa wapigakura kuhongwa pombe halafu tunakwenda kupiga kura tukiwa tumelewa na kuishia kuchagua watu wa ovyo kuingia madarakani, kutakuja kututokea puani.
Viongozi wa ovyo watakuja kutuuza sisi wenyewe na ardhi yetu kwa wenye fedha mchana kweupe kwa sababu walikopa kwa wauza unga ili watununulie pombe tuwachague na sasa wenye hela zao wanahitaji a pound of flesh… Huhitaji kuwa mtabiri lakini kuna uelekeo wa dhahiri katika nchi zetu kwamba huko tunakokwenda maeneo makubwa sana ya nchi zetu yatauzwa kwa matajiri wa nchi zingine.
Wengine watakuwa wanakuja kuwinda (of course nasi pia tutakuwa sehemu ya wawindwaji!!). Wengine watajidai wanakuja kuwekeza katika kilimo (kwa sababu eti sisi tumeshindwa kulima na kujitosheleza kwa chakula). Wengine watajidai kuweka viwanda (kwa sababu viwanda vyetu tuliua wenyewe). Wengine wataweka katika maeneo yale mahanga ya kuuzia bidhaa za mitumba kutoka nchini mwao.

Wengine watakuja kupora ardhi yetu kwa madai kwamba wanataka kutunza mazingira. Hata ardhi yenye rasilmali kama madini na vito vya thamani itauzwa kimya kimya kwamba ni kwa ajili ya kilimo kumbe ndo wajinga wanaliwa hivyo!
Tunaelekea huko. Na kuna kikundi cha watu kitatukatia tiketi za bure ili tuelekee huko. Na sisi tunavyopenda vya bure tutashangilia tiketi za bure kupanda basi la utumwani!

Matokeo yake sisi sote, waliosoma kwa ngumbaru, tutakosa ardhi bora. Hapo ndipo itabidi tuwe manamba au vibarua wa kuuza misuli ya mwili na ubongo ili tuishi.
Na tutapelekeshwa na wageni kama ilivyokuwa wakati wa ukoloni kwa sababu ni sisi peke yetu ambao tunatambuliwa rasmi kama binadamu lakini viwango vyetu vya kufikiri havijafikia vile vya binadamu wengine tunaoishi nao katika dunia hii.


