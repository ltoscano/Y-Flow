
Polisi watia mbaroni mshukiwa wa mauaji
Na GASTONE VALUSI
POLISI katika eneo la Matungulu kaunti ya Machakos wamemtia mbaroni mwanaume anayeshukiwa kumuua kakake baada ugomvi juu ya kipande cha ardhi.
Mkuu wa polisi wa eneo hilo, Bw Joseph Chesire alisema maafisa wake wanamzuilia mshukiwa huyo kuhusiana na mauaji hayo ya Jumapili kijijini Matakutha.
“Tunamzuilia kuhusiana na kuuawa kwa Mwalili Mwikya ambapo inasemekana kulikuwa na mzozo kuhusu kuuzwa kwa shamba. Ingawa mshukiwa alitaka shamba hiyo iuzwe, mwenzake alikuwa na maoni tofauti,” akasema.
Majirani walioshuhudia tukio hilo mwendo wa saa mbili usiku, waliwaambia polisi kuwa waliwasikia ndugu hao wakigombana na kufika kwao mara moja.
Waliwapata nduguhao wameshikana mashati. Punde kidogo mshukiwa alichukua kipande cha mti na kumgonga nduguye kichwani na kumuua papo hapo.
Mshukiwa alikimbia na kwenda mafichoni baada ya kugundua alikuwa amemtoa uhai nduguye.
Hata hivyo, kulingana na Bw Chesire, polisi walimtafuta mshukiwa na kumkamata katika kituo cha biashara cha Juja katika kaunti ya Kiambu.
“Mushukiwa atafikishwa mahakamani kujibu mashtaka ya muaji wiki ijanyo,” akasema Bw Chesire


