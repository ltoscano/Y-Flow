Hubirini uhuru wa fikra, uchumi
May 09, 2013

KIZAZI cha sasa cha waandishi wa habari wa Afrika kina changamoto ya kuongoza mapambano dhidi ya utumwa wa fikra na wa kiuchumi ili kulifanya Bara la Afrika lifikie ndoto za kuwa na uhuru kamili zilizoanzishwa na wapigania Uhuru wake.
Makamu Mkuu wa Chuo Chuo Kikuu cha Mtakatifu Augustine (SAUT) Dk. Charles Kitima amesema ukombozi wa kweli kifikra na kiuchumi hauwezi kupatikana bila kuwa na waandishi wa habari makini na wazalendo wa kweli.
Alikuwa akizungumza katika Maadhimisho ya miaka 50 ya Shule ya Uandishi wa Habari ya chuo hicho mwishoni mwa wiki iliyopita. Sherehe hizo zilikwenda sambamba na sherehe za Siku ya Uhuru wa Vyombo vya Habari Duniani.
Alisema katika harakati za ukombozi wa Bara la Afrika miaka ya sitini, Askofu wa Mwanza wakati huo, Joseph Blomjous, aliamua kuunga mkono juhudi hizo kwa kuanzisha chuo pekee cha Nyegezi Social Training Institute (NSTI) kilichokuwa kikitoa cheti na stashahada za taaluma ya habari katika nchi za Afrika Mashariki, Kati na Kusini ili kutia chachu harakati za ukombozi wa Bara la Afrika.
"NSTI ilianzishwa mwaka 1963 na kuanza kutoa taaluma ya habari kwa nchi zilizokuwa zinazungumza Kiingereza ili waandishi hao watumie kalamu kuunga mkono harakati za ukombozi. Uhuru wa bara hili usingepatikana bila kuwa na waandishi wazalendo wenye dhamira ya dhati kutetea haki za wananchi wanyonge," alisema Dk. Kitima.
Alisema ya kuwa Afrika, Tanzania ikiwemo, ina uhuru wa kisiasa tu, lakini ukombozi na uhuru wa kiuchumi na kifikra bado haujapatikana, na akawataka waandishi wa habari wa Afrika kutimiza wajibu wao kuliongoza Bara la Afrika kuelekea uhuru kamili.

Ni waandishi wa habari makini ndiyo wanaoweza kupambana na ukoloni mamboleo kwa kubadili fikra za wananchi ili wawe na fikra chanya na kutokubali kuliacha Bara lao likiwa linaporwa maliasili zake na wao wanabaki watazamaji.

"Tunalia matatizo ya rushwa na ufisadi nchini, lakini vita dhidi ya rushwa huwezi kuishinda kama huna waandishi na vyombo vya habari makini na vya kizalendo ambavyo vitakuwa mstari wa mbele kuendesha mapambano dhidi ya rushwa," alisema.

NSTI kilitumika kama chuo muhimu kwa taaluma ya habari kwa vijana wa nchi za Afrika Mashariki, Kati na Kusini katika kipindi ambacho Tanzania ilikuwa Makao Makuu ya Kamati ya Harakati za Ukombozi wa Afrika ya uliokuwa Umoja wa Nchi huru za Afrika (OAU).

Akinukuu ujumbe wa mtaalamu aliyeombwa na Askofu Blomjous kuanzisha chuo hicho, raia wa Uholanzi aliyejulikana kwa jina moja la Peter, ambaye pia alialikwa kuhudhuria maadhimisho hayo lakini akashindwa kuhudhuria kwa sababu ya umri mkubwa, Dk. Kitima alisema ujumbe wake unasisitiza vijana wazingatie sababu za kuanzishwa chuo hicho.

"Ujumbe wa mtaalamu aliyeombwa kusimamia chuo hiki na Baba Askofu Blomjous anasema, ‘Tafadhali kumbukeni NSTI ilianzishwa kwa ajili ya ukombozi wa Afrika, haja hiyo bado ipo’. Kwa hiyo mna jukumu kubwa, uandishi wa habari ndiyo taaluma pekee itakayowafanya viongozi wazembe wawajibike" alisema Kitima akimkariri Peter.

Elias Makoli Mwandishi wa habari mkongwe toka nchini Kenya ambaye alikuwa mgeni rasmi katika maadhimisho hayo alisema Waafrika bado tunatawaliwa kifikra na akasisitiza ni wakati muafaka wa kuamua kusimamia mambo yetu akitoa mfano wa jinsi nchi za Magharibi zilivyotaka kuingilia uchaguzi mkuu wa Kenya uliopita.

"Wakati wa uchaguzi kulikuwa njama za nchi za Magharibi kutaka kuingilia uchaguzi wetu, Waafrika mpaka hatua ya kutishia kuwa akichagulia Uhuru (Kenyatta) nchi hizo zitasitisha uhusiano na Kenya, lakini baada ya uchaguzi miongoni mwa mabalozi wa mwanzo kwenda Ikulu kumpogeza Rais alikuwa balozi wa Uingereza ambaye mwanzoni alionyesha kutokumtaka Uhuru, " alisema Makoli ambaye pia ni miongoni mwa wanafunzi waliosoma chuo hicho.

Akizungumzia uhuru wa habari alisema uhuru wowote unaambatana na wajibu na waandishi wa habari hawatakiwi kuandika kwa ajili ya kuandika tu kwa kuwa uhuru huo ukitumika vibaya unaweza kuleta maafa makubwa kwa wananchi kama ambavyo Kenya ilishuhudia katika uchaguzi mkuu wa mwaka 2007.

"Kurusha au kuandika kila kinachotokea bila kuangalia matokeo ya habari hiyo kwa maslahi ya taifa ndiyo kulikotuingiza kwenye machafuko ya uchaguzi wa 2007. Lakini safari hii tulikuwa makini, tulikuwa tunaangalia matokeo ya kila habari ni nini na tungerusha hivyo hivyo Kenya ingeingia kwenye machafuko tena" alisema.

Alisema mkakati waliotumia ni kutowapa nafasi watu wachache ambao walionekana hawana nia njema na mshikamano wa taifa hilo, wapo watu waliokuwa wakihaha kutaka kuhakikisha kuwa nchi inarudi kwenye machafuko lakini waliwapuuza.


