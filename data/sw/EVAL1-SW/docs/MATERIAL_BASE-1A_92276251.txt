Tufanyeje uchafu chini ya busati unapokuwa mwingi?
Aug 02, 2012

KAMA kuna mambo ambayo Serikali ya awamu ya nne ya Rais Jakaya Kikwete imebobea nayo, ni kuahirisha matatizo makubwa ya nchi yanayoibuka badala ya kuyatatua. Unaweza kusema kwamba serikali hii imebobea katika kuweka uchafu chini ya busati.
Fikiria, kwa mfano, suala la madai ya madaktari ya kutaka Serikali iboreshe huduma katika hospitali nchini ikiwa ni pamoja na kuwapa nyongeza za mishahara. Hili ni suala ambalo serikali imejadiliana na madaktari kwa muda mrefu; huku ikitoa ahadi ambazo haizitekelezi.
Yeyote anayefuatilia mvutano huu wa muda mrefu kati ya serikali na madaktari atakubaliana nami kwamba tangu mwanzo serikali haikuwa na dhamira thabiti ya kuwaongezea madaktari mishahara katika kiwango walichotaka; achilia mbali dai lao jingine la kuboreshwa kwa huduma za hospitali nchini.
Ni dhahiri Serikali ilikuwa inatumia mbinu ya kuendeleza majadiliano kwa muda mrefu (delaying tactic) ikidhani kwamba madai yao yangekufa kifo cha asili au kwamba labda madaktari wangechoka na kukubali ‘ofa’ ndogo ya serikali ya nyongeza ya mishahara.
Bahati mbaya kwao (Serikali) hilo halikutokea; maana madaktari walipoing’amua mbinu hiyo ya Serikali waliitisha mgomo usio na mwisho, na ndipo Serikali ilipolazimika kuwafutia leseni za udaktari. 
Si hivyo tu, kwani kuna wanaoamini pia kuwa ilitumia mbinu nyingine ya ki-mafia ‘kumshughulikia’ kiongozi wa harakati hizo za madaktari, Dk. Ulimboka. Inaaminika lengo hapa lilikuwa ni kuwatia hofu madaktari ili warejee kazini.
Lakini licha ya Dk. Ulimboka kutekwa, kupigwa na kuteswa hadi kukaribia kufa, madaktari hawakusalimu amri ukiondoa wachache walioamua kurejea kazini.
Ungangari huo wa madaktari ndio ulioifanya Serikali iwapokonye leseni zao. Baadhi yao wamefanikiwa kupata ajira nje ya nchi, lakini walio wengi wanaishi kwa kubangaiza huku wakijua kwamba hakuna lisilo na mwisho.
Vyovyote vile; katika suala hili, Serikali ndio ‘iliyojeruhiwa’ zaidi kuliko madaktari hao waliogoma. Nasema hivyo kwa sababu suala la masahibu yaliyomkuta Dk. Ulimboka (iwe imehusika au haikuhusika) limezidi kuichafua Serikali ya CCM ya awamu ya nne ndani na nje ya nchi.
Ingawa ni kweli kwamba suala hili la masahibu yaliyomkuta Dk. Ulimboka (na mgomo wa madaktari) sasa limepoa kidogo – hasa baada ya Serikali kukimbilia mahakamani kumfungulia kesi Mkenya huyo chizi ili kuvizuia vyombo vya habari visiliripoti tena suala hilo kwa hofu ya kujiwa juu na mahakama kwa kuingilia mwenendo wa kesi, lakini bado Wa tanzania hawajaona mwisho wa jambo hili.
Wa tanzania hawajaona mwisho wa jambo hili kwa sababu ilichokifanya Serikali ni kufagia tu uchafu na kuuficha chini ya busati, na si kutafuta mwafaka kati yake na madaktari.
Lakini wakati tayari tatizo la madaktari limechezwa kisanii na uchafu umefichwa chini ya busati, mgomo mwingine ambao huko nyuma nao ulichezwa kisanii na Serikali na uchafu ukafichwa chini ya busati, umejitokeza upya. Namaanisha mgomo wa waalimu ambao umeanza wiki hii nchi nzima.


