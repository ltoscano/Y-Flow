
Matapeli wavamia Arusha Oct 25, 2012

WATU wanaojinadi kuwa maofisa wa Taasisi ya Kuzuia na Kupambana na Rushwa (TAKUKURU) na Usalama wa Taifa wamemteka nyara mfanyakazi wa kampuni ya uchimbaji madini ya TanzaniteOne wakimtishia awape shilingi bilioni 1 katika aina mpya ya utapeli unaotikisa Mikoa ya Arusha, Kilimanjaro na Manyara, imefahamika.
Tayari watu kadhaa maarufu katika mikoa hiyo wanaelezwa “wameumizwa” na matapeli hao, wanaowalenga wafanyabiashara, watumishi wa serikali na mashirika ya umma na wafanyakazi wa makampuni binafsi hasa yale ya simu.
Taarifa zilizokusanywa kwa wiki nzima sasa zinabainisha kuwa matapeli hao wamefanikiwa kuwaibia kwa mbinu hizo za vitisho baadhi ya watumishi wa mashirika ya umma na wafanyabiashara wakubwa zaidi ya watatu katika mji wa Arusha pekee.
Kwa upande wa wafanyabiashara wahanga wa utapeli huo wamekuwa wale wanaoshindwa kuweka hesabu za biashara zao vizuri kwa kushindwa kulipa Mamlaka ya Mapato (TRA) na kwa upande wa watumishi ni wale ambao wamekuwa na vipato visivyolingana na mishahara yao.
Kati ya watumishi walitapeliwa ni pamoja na watatu kutoka Mamlaka Hifadhi ya Bonde la Ngorongoro (NCAA) na mmoja kutoka shirika la Hifadhi za Taifa (TANAPA) ambaye hata hivyo hakutoa fedha.
Taarifa zilizolifikia Raia Mwema mwishoni mwa wiki, zinaeleza kuwa watu hao walimpigia simu mfanyakazi wa kampuni ya uchimbaji wa Tanzanite wakimtaka aonane nao.
Katika tukio hilo taarifa zinaeleza kuwa awali matapeli hao walikwenda kujitambulisha katika Kituo cha Polisi cha Mererani baada ya kutoa vitambulisho vyao na walipewa polisi moja ambaye aliwasindikiza hadi ofisi za kampuni ya TanzaniteOne iliyopo Kijiji cha Naisinyai.
Habari zinaeleza kuwa baada ya kufika katika ofisi za kampuni hiyo watu hao walijitambulisha kama maofisa kutoka taasisi hizo nyeti za serikali na walimwomba mmoja wa mameneja kuwa wanamhitaji mfanyakazi huyo ambaye yuko idara ya uchimbaji kwa mahojiano.
“Baada ya kupewa idhini walimchukua mfanyakazi huyo na kuondoka naye na kilichotushangaza ni kwamba walikuwa wamendamana na polisi kutoka kituo cha Mererani,” alieleza mtoa taarifa wetu.
Akizungumza na Raia Mwema juzi mfanyakazi hiyo alithibitisha kuwa ni kweli alifuatwa na watu hao ambao walifika katika ofisi za kampuni na kumchukua kwa mahojiano.
“Awali walinipigia simu na walijitambulisha kama maofisa wa idara nyeti za serikali na kwamba walihitaji kuniona kwa mahojiano. Baada ya simu yao nilimpigia rafiki yangu ambaye yuko TAKUKURU akanitadharisha kuwa hawana maofisa wa aina hiyo hivyo niwe makini,” alieleza.
Alisema waliondoka katika ofisi za kampuni kwa kutumia gari walilokuja nalo na ndani ya gari walianza kudai kwamba anatuhumiwa kumili fedha nyingi za haramu hivyo anatakiwa awape kiasi cha shilingi bilioni 1 ili suala lake hilo lisifike kwenye vyombo vya sheria.
“Wakati wote huo tulikuwa ndani ya gari tukielekea barabara kuu Uwanja wa Ndege wa Kimataifa KIA huku wakinitisha kuwa wao ndio walihusika kumkamata mwanasheria maarufu wa Arusha anayekabiliwa na kesi ya kukutwa na kiasi kikubwa cha fedha kisicholingana na mapato yake,”alisema mfanyakazi huyo.
Aliongeza: “Muda wote huo walikuwa wananitisha wakitumia bastola na pingu na kila mara walitoa vitambulisho kuwa wao ni maofisa wa kikosi maalumu cha kushughulikia masuala ya fedha haramu.
“Kila mara walinikumbusha kuwa ni muhimu niwape fedha kwa kuwa wakubwa katika TAKUKURU na Usalama wa Taifa walikuwa wanahitaji fedha.” Alisema aliwaeleza kuwa yeye hana kiasi hicho cha fedha na kadri muda ulivyosogea walishusha kiwango cha fedha walichodai kutoka bilioni hadi milioni 100 na walitaka ndugu zake wazipeleke fedha hizo vinginevyo wasingemwachia huru.
“Muda wote walikuwa wameshika simu yangu na walikuwa wana hakiki kila simu au ujumbe uliokuwa unaingia. Kwa bahati nzuri rafiki yangu wa TAKUKURU alinitumia ujumbe kuwa amezungumza na ofisi zao za mikoa yote ya Arusha, Manyara na Makao Makuu kuwa hakuna maofisa wa aina hiyo hivyo nilipata nguvu kuwa hawa ni matapeli,”aliongeza.
Alisema walipofika barabara kuu ya Arusha-Moshi walielekea katika mji mdogo wa Usariver wilayani Arumeru ambako walisimamishwa na askari wa usalama barabarani aliyetaka kukagua gari lakini walitoa vitambulisho na yule askari haraka akawapigia saluti na wakaruhusiwa kuendelea na safari.
"Baadaye waliegesha gari pembeni mwa barabara huku nikiendelea kuwapigia simu watu mbalimbali ambao ni marafiki zangu nikiwaomba waniletee fedha na nilitumia mbinu hiyo kama moja ya mbinu za kuwachosha wakate tama," alisema.
“Kila mtu niliyempigia alisema hana fedha, ilipotimu saa mbili za usiku waliniachia kwa makubaliano kuwa tukutane kesho yake katika Benki ya EXIM tawi la Arusha ambako ningewapatia shilingi milioni 5,”alisema.
“Tulipanga tukutane Ijumaa asubuhi. Tayari tulikwisha kuweka mtego ambao haukufanikiwa kunasa kwani walishtuka na walikimbia baada ya kugundua mtego wetu,”alisema.
Mfanyakazi huyo tayari ameandikisha maelezo yake katika Kituo Kikuu cha Polisi cha Arusha Polisi wameanzisha msako wa kuwatafuta matapeli hao.
Mtu mwingine aliyenusurika mtego wa matapeli hao ni mfanyabiashara wa madini ya Tanzanite ambaye naye alipigiwa simu na watu hao na kumwomba wakutane kwa ajili ya mahojiano lakini mfanyabiashara huyo alishauriwa na wenzake asiende.
Kamanda wa Polisi Mkoa wa Manyara Akili Mpwapwa aliimbia Raia Mwema kuwa hana taarifa za watu hao kwa kuwa yuko nje ya ofisi kwa muda kwani yuko likizo.
“Sipo ofisini kwa muda niko likizo, RCO ndiye anayekaimu nafasi yangu hivyo naomba uwasiliane naye ila ninachoweza kusema ni kwamba kama kuna watu wametapeliwa basi watoe taarifa Polisi ili uchunguzi uanze,”alisema.
Kwa upande wake Kamanda wa Polisi Mkoa wa Arusha, Liberatus Sabas, alisema kuwa Polisi watafanyia kazi kwa makini aina hiyo mpya ya utapeli na kuomba wananchi watoe ushirikiano.
“Kwanza napenda kuwatahadharisha wananchi kuwa watu hao ni hatari hivyo kama kuna mtu amefuatwa na askari polisi au maafisa wa TAKUKURU na anatilia shaka uhalali wake basi wawasiliane na mamlaka husika haraka kwa kupiga simu au kutoa taarifa kituo cha polisi ili hatua zichukuliwe kuthibiti utapeli huo,”alisema Kamanda Sabas. 
Alitoa wito kwa walioibiwa kujitokeza na kutoa taarifa polisi ambazo zitasadia kufuatilia nyendo za watuhumiwa hao na kuongeza kuwa wananchi wanapaswa kuwa makini na kujiepusha kuingia katika mitego ya matapeli hao.


