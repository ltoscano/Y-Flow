Wakati wa Bunge kuhoji matumizi ya fedha dhidi ya dawa za kulevya
Aug 15, 2013

KAMATI za Bunge za Hesabu ni asasi muhimu za Bunge katika kuhakikisha
serikali inawajibika kwa wawakilishi wa wananchi. Majukumu ya kamati hizi
yameainishwa na Kanuni za Bunge, nyongeza ya nane. Nyaraka
muhimu na ya kwanza katika kazi za kamati za kusimamia hesabu ni ripoti
ya Mdhibiti na Mkaguzi Mkuu wa Hesabu za Serikali (CAG).
Hivyo Kamati za Bunge za Hesabu pamoja na CAG, wanapaswa kufanya kazi kwa ushirikiano mkubwa. Ndiyo maana bajeti ya CAG inapitishwa na PAC na
ikishapitishwa hakuna mamlaka ya kuhoji tena. Vile vile PAC ndio Kamati yenye
mamlaka ya kuteua mkaguzi wa hesabu za ofisi ya CAG.
Ni wajibu wa Kamati za Bunge za Hesabu kulisaidia Bunge katika kuiwajibisha
serikali. Mara kadhaa kumekuwa na maelezo kwamba kazi ya Bunge ni
kuishauri serikali, hapana. Katika kuisimamia serikali ndani yake kuna
ushauri hivyo ushauri haupaswi kuwekewa mkazo zaidi ya usimamizi.
Warasimu wa serikali wanapenda neno ushauri na kuchukia neno usimamizi. Wabunge
hawapaswi kuingia katika mtego wa ‘kazi yao ni kushauri’ kwani huo ni mtego
uliotegwa na warasimu ili kupunguza nguvu ya Bunge. Kazi ya Bunge ni
kusimamia serikali. 
Kamati za Bunge za Hesabu ndizo zenye kubeba mzigo huo mkubwa kwa niaba ya Bunge na kwa hiyo, uadilifu ni jambo la msingi katika wajibu huu. Vile vile ndio maana ni rahisi kuona
Kamati za Hesabu zikipewa kila aina ya shutuma kutoka kwa wasimamiwa na wakati mwingine kwa kuwatumia baadhi ya wabunge kwa kujua au kutokujua.
Wakati mwingine Kamati za Bunge huambiwa kuangalia ‘mahesabu tu’ basi. Ni
wajibu wa Kamati za Bunge kuangalia hesabu za umma na kuona kama
matumizi ya fedha za umma yanafanikisha malengo yaliyotarajiwa
(performance audit).
Itakuwa ni wendawazimu kwa kamati kuridhika kwa kuangalia tu mizania ya serikali au mashirika ya umma au serikali za mitaa. Kwa mfano, ni wajibu wa kamati kuangalia kama fedha zilizotolewa kwa ujenzi wa barabara zimetumika kwa kazi hiyo. Ni wajibu zaidi wa kamati kuangalia kama gharama hiyo iliyotumika kujenga barabara husika ndio gharama halisi na sio kwamba imezidishwa ili kunufaisha watu wachache. 
Ni wajibu mkubwa zaidi wa kamati kuangalia kama barabara hiyo imejengwa kwa kiwango kinachotakiwa. Hii inaitwa ‘value for money’. Katika utendaji wa kazi hizi ni muhimu na lazima, Kamati za Bunge kutumia kwanza taarifa ya CAG. Hata hivyo,
kamati pia zinaweza kutumia taarifa kutoka vyanzo vingine mbalimbali kama
wananchi na vyombo vya habari, katika kufikia malengo ya kuchunguza.
Kwa mfano, hivi karibuni moja ya magazeti hapa nchini yaliandika
kuhusu matumizi mabaya ya fedha katika mkutano wa Smart Partnership, kwamba takribani shilingi bilioni nane zimefanyiwa ufisadi. CAG amenukuliwa akisema hajapata barua
yoyote inayomwomba (CAG haagizwi, anaombwa) kufanya ukaguzi maalumu
wa mkutano ule.
Kamati ya Bunge ya PAC inaweza kutumia mamlaka yake kumwomba CAG kufanya ukaguzi maalumu na kuwasilisha matokeo yake kwenye kamati na hatimaye bungeni. Iliyokuwa Kamati ya Hesabu za Mashirika ya Umma (POAC) ilifanya wajibu huu vizuri kwenye suala la nyumba ya Gavana wa Benki Kuu na kutokana na ukaguzi huo hoja ile ilifungwa.
Ili kutekeleza wajibu huu muhimu wa uwajibikaji, Kamati za Bunge za Hesabu
ni lazima ziwezeshwe vya kutosha kwa mafunzo ya ujuzi (skills) na maarifa
(knowledge). Bila ya kuwa na uelewa mpana wa mambo kamati hujikuta
zikifanya uamuzi wenye madhara makubwa kwa taifa.
Katika kutekeleza wajibu, ni muhimu na lazima wajumbe wa kamati kujiepusha
na vitendo vya rushwa kwani vitendo hivyo huzuia usimamizi na hatimaye
kuendeleza rushwa kwa wanaosimamiwa. Uwajibikaji ni silaha dhidi ya rushwa
na hivyo wanaosimaima uwajibikaji ni lazima wawe wasafi, wao binafsi kwanza
kabla ya kusafisha walio wachafu.
Uadilifu ni msingi muhimu katika kujenga uwajibikaji. Bila ya uadilifu hakuna uwajibikaji na vile vile kukosekana kwa uwajibikaji humomonyoa utamaduni wa uadilifu katika jamii.
Mambo gani ya kuzingatia?
Tumeona wajibu wa Kamati katika kusimamia uwajibikaji wa serikali. Baadhi ya mambo muhimu ya kuzingatia ni katika utekelezaji wa wajibu huu ni; moja, pamoja na matumizi yote ya serikali ambayo kamati husimamia, kuna matumizi ambayo inabidi kuweka msisitizo maalumu.


