
Wadai kuna njama ya kuzima kiongozi wao
MAKUNDI kadha ya wanawake katika Kaunti ya Murang’a, jana yalidai kuwa kuna njama ya kummaliza kisiasa mwakilishi wao bungeni Bi Sabina Chege.
Wanawake hao walidai kuwa, wako na habari kuwa baadhi ya vigogo wa chama cha The National Alliance (TNA) wanamchumbia mbunge wa Jumuiya ya Afrika Mashariki kwa tikiti ya Cord Bi Mumbi Ng’aru kuwania wadhifa wake. 
Wakiongea na waandishi wa habari katika Mji wa Murang’a, viongozi wa makundi hayo yaliyojumuisha Maendeleo ya wanawake, Wasomi na Wafanyabiashara wa kike kutoka Kaunti hiyo walisema kuwa njama hiyo ilidhihirika wazi wakati wa mazishi ya aliyekuwa katibu Mkuu wa Kanu Bw Joseph Kamotho.
Walisema kuwa, Bi Chege alinyimwa nafasi ya kuhutubia waombolezaji wa Kaunti hiyo kwa niaba ya wanawake, lakini Bi Ng’aru akapewa muda mrefu wa kuwakilisha wanawake katika mazishi hayo.
Msemaji wa makundi hayo Bi Jennifer Wachira alisema kuwa kwa muda viongozi wengi wa TNA katika Kaunti hiyo wamekuwa wakisukuma Bi Chege azimwe kisiasa na wakaapa kumlinda kwa hali na mali.
Hata hivyo, Bi Ng’aru aliambia Taifa Leo kuwa, yeye hakuhudhuria mazishi hayo kama mwanasiasa, bali alijitokeza kama mwandani wa familia ya Marehemu Kamotho.
“Tulijuana na familia hiyo ya Bw Kamotho kuanzia mwaka wa 1982 na hadi sasa hiyo ni familia ninayoheshimu zaidi. Nilienda hadi Afrika Kusini alikolazwa marehemu kabla ya kuaga dunia na pia nikafuatilia hafla ya mazishi siku baada ya jingine katika nyumba yake Jijini Nairobi Mtaa wa Kitsuru,” akasema.
Alisema yeye hana habari kuwa kunao wanaomwandaa kurithi wadhifa wa Bi Chege, akisema kuwa, yeye bado yuko ndani ya mrengo wa Cord na hajaamua vinginevyo katika mkondo wake wa kisiasa.
Alisema wanawake wa Murang’a hawatababaishwa na njama hizo za kisiasa ambazo zinalenga kuwahujumu katika uamuzi wao wa kujiamulia mkondo wa kisiasa, wakiapa kukwamilia kumfaa Bi Chege katika miradi yote ya kisiasa katika Kaunti hiyo.


