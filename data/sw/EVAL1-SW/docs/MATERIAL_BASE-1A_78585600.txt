Precision hoi, KQ yahusishwa
Jul 11, 2013

HALI ya Shirika la Ndege la Precision la Tanzania inaelezwa kuwa “mbaya” huku Shirika la Ndege la Kenya (KQ) likihusishwa na matatizo ya sasa ya shirika hilo.

Tayari Precision imeanza kufunga baadhi ya ofisi zake zilizopo nje ya nchi, huku ikirudisha baadhi ya ndege zake za aina ya Boeing ilizozikodi kwa ajili ya kuongeza maeneo inakofanya safari zake.

Raia Mwema limeambiwa pia kwamba kuna hofu ya ukweli kwamba shirika hilo linaweza kutangaza kupunguza wafanyakazi wake wakati wowote kuanzia leo.

Vyanzo vya kuaminika vya gazeti hili vimesema miji ambayo tayari Precision imefunga shughuli zake ni Lusaka-Zambia na miji miwili mikubwa ya Jamhuri ya Kidemokrasia ya Congo (DRC), Kinshasa na Lubumbashi.

“Kusema ukweli hali kwa sasa ni mbaya Precision. Ofisi za baadhi ya nchi zinafungwa. Ndege tulizokodi zimeanza kurudishwa zilikotoka na kuna habari kwamba wafanyakazi watapunguzwa muda si mrefu. Huo ndiyo ukweli,” kilisema chanzo kimoja cha gazeti hili kutoka ndani ya shirika hilo.

Gazeti hili lina taarifa kwamba mambo mambo makubwa mawili yamechangia hali ya Precision kwa sasa. Mosi ni uongozi mbovu wa aliyekuwa Mtendaji Mkuu wa shirika hilo, Alfonce Kioko, raia wa Kenya na kutofanya vizuri kwa shirika hilo wakati wa zoezi lake la kutaka kuuza hisa kwenye Soko la Hisa la Dar es Salaam (DSE).

Novemba mwaka juzi, Precision ilitangaza uuzaji wa hisa zake wa awali (IPO) katika soko hilo la Dar es Salaam lakini kiasi kilichopatikana kilikuwa ni chini ya nusu ya matarajio.

Wakati Precion ilipanga kupata kiasi cha Sh bilioni 28, ilifanikiwa kupata Sh bilioni 11.6 tu. Fedha hizo ndizo zilizopangwa kwa ajili ya kukodisha ndege na uboreshaji wa shughuli za shirika kwa ujumla.

“Precision walitarajiwa kupata fedha nyingi na ndiyo maana wakawa wamekodisha madege kabisa. Sasa walipopata fedha kidogo kuliko matarajio, ikabidi wawe wakitumia sehemu kubwa ya mapato kulipia ukodishaji huo na hapo ndipo matatizo yalipoanza,” kinasema chanzo kingine cha gazeti hili.

Maamuzi hayo ya kukodisha ndege na mengine ya kibiashara yalifanywa na Kioko, ambaye alibadilishwa mwaka huu na nafasi yake kupewa Mtanzania Sauda Rajab.

Raia Mwema limepewa tuhuma mbalimbali za kifisadi kumhusu Kioko lakini inazihifadhi kwa ajili ya kuzifanyia uchunguzi zaidi baadaye.

Kioko alikuwa ni pendekezo la KQ kuongoza Precision na ingawa utendaji wake ulionyesha matatizo tangu awali, Mwanzilishi na Mwenyekiti wa Precision, Michael Shirima, alikuwa akimkingia kifua.

Shirima ndiye mwenye hisa nyingi Precision akiwa na asilimia 35 huku KQ ikiwa na asilimia 34. asilimia zilizobaki zinamilikiwa na wabia wengine.

“Kwa kweli baadhi yetu tulishaanza kuona Kioko anaipeleka Precision kubaya lakini kila tukimwambia Mzee (Shirima) alikuwa akisema hataki majungu. Sasa amekuja kubaini matatizo baadaye sana,” Raia Mwema limeambiwa.

Inaelezwa kwamba Shirima aligundua “madudu” mengi ya Kioko wakati alipoamua kuingia ofisini na kuokoa jahazi kuanzia mwishoni mwa mwaka jana na mwanzoni mwa mwaka huu wakati wa kipindi cha mpito kati ya uongozi wa Kioko na wa Sauda.

Alipouliuzwa kuhusu tuhuma za kumlinda Kioko, Shirima aliliambia gazeti hili katika mazungumzo ya simu kuwa kwa kawaida yeye huwa hawafuatilii watu aliowapa majukumu.

“Inaweza kuwa udhaifu lakini mimi kwa kawaida huwa nawaamini sana watu ninaowapa majukumu. Kama mtu ameamua kutumia vibaya imani yangu kwake, basi ni hasara lakini mtu pia anaweza kufanya makubwa sana kama akiona ameaminiwa.

“Mimi naishi Arusha na ofisi ziko Dar es Salaam. Nataka watu wafanye kazi zao kwa umakini na kwa kujiamini. Kama nikitaka kuwafuatilia kila siku, sitaweza na si vizuri. Nataka niwaamini wafanyakazi wangu,” alisema.

Hata hivyo, mjasiriamali huyo alikanusha madai kwamba shirika lake lina hali mbaya na akasema maamuzi ya kufunga ofisi yalikuwa ya kibiashara zaidi kuliko hali mbaya.

Alisema mfanyabiashara yeyote anaangalia faida kwenye biashara yake na kama ana ofisi mahali ambako hakuna faida, maamuzi ya busara ni kufunga ofisi.

Alisema wameamua kurudisha ndege walizokodisha kwa sababu zinawatia hasara kutokana na ukubwa wake, haswa katika wakati ambao bei za mafuta zimekuwa zikipanda kila kukicha.

Akizungumzia hali ya Precision, Mkurugenzi Mkuu wa Mamlaka ya Usafiri wa Anga Tanzania (TCAA), Fadhili Manongi, alisema kwa kadri anavyofahamu, ndege zilizopo za shirika hilo hazina matatizo yoyote.

Alisema masuala ya kufunga ofisi na kupunguza idadi ya ndege ni ya kawaida katika biashara ya anga kutokana na hali ya sasa ya biashara ya ndege.


