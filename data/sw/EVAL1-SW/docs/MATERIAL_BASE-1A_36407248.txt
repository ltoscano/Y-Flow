Twiga Stars ipewe inachohitaji
Mar 25, 2015

MOJA ya mambo ambayo yatakuwa yamewapa raha watanzania na hasa wapenda soka ni pamoja na ushindi wa mabao 4-2 ya timu ya Taifa ya soka Wanawake Twiga Stars.
Timu hiyo ilipata ushindi huo mwishoni mwa wiki dhidi ya Zambia katika mchezo uliochezwa ugenini. Kwa vyovyote vile utakuwa umepokelewa vyema, kwasababu timu hiyo imeipeperusha vyema bendera ya nchi ambayo mara nyingi soka lake limekuwa la kusuasua katika anga za kimataifa.
Katika salamu zake za pongezi kwa timu hiyo, Rais wa Shirikisho la Soka Nchini (TFF), Jamal Malinzi aliipongeza Twiga Stars huku akiitaka isibweteke kwa ushindi huo bali izidi kujiandaa vyema kwa ajili ya mchezo wa marudio.
Mchezo mwingine wa kimataifa ulioshirikisha timu nyingine ya Tanzania ni ule wa soka la ufukweni ambapo pia timu ya taifa ya mchezo huo ilikuwa ugenini ikisaka tiketi ya kushiriki fainali za michuano hiyo za Afrika zitakazo fanyika Aprili mwaka huu katika visiwa vya Ushelisheli.
Mambo hayakwenda vizuri kwa timu hiyo baada ya kuambulia kipigo cha mabao 9-4 kutoka kwa wenyeji Misri. Na kwa matokeo hayo Tanzania imetolewa katika kinyangâ€™anyiro hicho kwa jumla ya mabao 15-6 kutokana na matokeo ya awali ambapo Tanzania ilikubali pia kipigo cha mabao 6-4 jijini Dar es Salaam.
Malinzi alisema timu kuwa timu ya Soka la Ufukweni haikupata matokeo mazuri kutokana na ugeni wa michuano hiyo na kuwa uzoefu ndio ulikuwa kikwazo kikubwa. Alisema ni mara ya kwanza kushiriki michuano hiyo ikiwa ni miezi sita tangu kutambulishwa kwa mchezo huo nchini Tanzania.
Aliisifu timu hiyo akisema kuwa, TFF imepanga kuutangaza na kuufundisha mpira wa ufukweni katika mikoa mbali mbali nchini Tanzania, tofauti na sasa ambapo mchezo huo unachezwa Dar es Salaam na Zanzibar.
Hili ni wazo zuri endapo litatekelezwa kwa mipango thabiti. Lengo la makala haya si kutaka kulinganisha matokeo ya timu hizo mbili kwa maana ya ile ya soka la ufukweni na Twiga Stars ziliyoyapata mwishoni mwa wiki katika michezo yake ya kimataifa, bali ni kutaka kujenga hoja ya TFF kutekeleza yale yanayopawa kufanyika kwa maendeleo ya soka la nchi hii na hasa pale linapokuja suala la maandalizi ya timu zetu.
Twiga Stars itacheza mchezo wa marudiano kati ya kati ya April 10,11 na 12, mwaka huu jijini Dar es alaam na mshindi wa jumla atafuzu moja kwa moja kwenye fainali za Afrika kwa Soka la Wanawake (All Africa Games Women) zitakazofanyika Brazzavile Congo Septemba 3-18 mwaka huu.
Kazi kubwa inayotakiwa kufanywa na TFF ni kuhakikisha kuwa Twiga Stars inapewa mandalizi ya kutosha kwa ajili ya kuiandaa na mchezo huo, lakini pia hata kuijenga kisaikolojia kwa ajili ya mashindano hayo ya kimataifa.
Moja ya kauli zilitotolewa na kocha wa timu hiyo Rogasian Kaijage wakati timu hiyo ikienda Zambia ni kwamba wanajua kuwa wanaenda kucheza timu ambayo yenye uwezo kisoka.
Ni vyena kocha huyo akaendelea kulitambua hilo, huku akijua kuwa mpira wa miguu ni mchezo wa makosa ambao ndani yake lolote linaweza kutokea.
Kabla ya kwenda Zambia, Twiga Stars ilikaa kambini kwa muda wa wiki nne. Moja ya mambo ambayo kocha wa kikosi hicho huenda aliyapendekeza lakini hayakufanyika kutokana na sababu mbali mbali ni pamoja na kukosa mechi za kirafiki.
Jambo hilo, TFF ililitolea ufafanuzi mojawapo ya sababu ikawa ni mwimgiliano wa ratiba za nchi walizoomba kucheza nazo.
Mbali na hilo kuna wachezaji wawili kutoka Zanzinzibar ambao hawakuweza kujiunga na kambi hiyo kwa sababu mbali mbali.
Kocha Kaijage wa kikosi hicho alisema siku chache kabla ya kikosi kuondoka kwenda Zambia kuwa asingeweza kuwatumia kwasababu walichelewa kujiunga na kambi hiyo, ila akasema kuwa bado anawahitaji wachezaji hao na anatambua umuhimu wao kutokana na alivyoelezewa rekodi zao.
Kama vile Malinzi alivyosema kuwa kikosi hicho kisibweteke na ushindi huo, basi hata TFF yenyewe lazima ije na mpango maalumu wa kukijengea mazingira kikosi hicho ambacho hata kocha wake alisema kuwa ana Imani nacho zaidi ya kile cha mwaka jana. Mapendekezo ya kocha pamoja na benchi lake la ufundi yafanyiwe kazi ili timu hii iweze kufanya kazi.


