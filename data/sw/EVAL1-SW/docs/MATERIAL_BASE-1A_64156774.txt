Simba kumevurugika tena
Jan 17, 2014

AADA ya Simba kukubali kipigo cha bao 1-0 dhidi ya KCC ya Uganda katika fainali ya Kombe la Mapinduzi kwenye Uwanja wa Amaan huko visiwani Zanzibar, mengi yameibuka ndani ya klabu hiyo, huku hali ikionyesha dhahiri kuwa kuna uwezekano mkubwa wa kuibuka kwa mgogoro uliokuwa umetulia kwa muda.

Kwa wale wanaofuatilia masuala mbalimbali ya soka watakumbuka jinsi klabu hiyo ambavyo imekuwa kwenye mgogoro ambao mara kwa mara umekuwa ukihusisha viongozi walioko madarakani na wanachama wa klabu hiyo.

Kilichokuwa kimetuliza mgogoro huo ni ule ushindi waliopata Simba wa mabao 3-1 dhidi ya watani wao wa jadi, Yanga katika mechi ya Nani Mtani Jembe iliyopigwa Desemba 21mwaka jana katika dimba la Uwanja wa Taifa jijini Dar es Salaam.

Katika mchezo wa juzi wa fainali ya Kombe la Mapinduzi, Simba walicheza kiwango cha chini, hali ambayo iliwapa nguvu baadhi ya wapenzi, mashabiki wa Simba na hata Wa tanzania wengine ambao walikuwa wakiombea Simba itwae kombe hilo ili libaki katika ardhi ya Tanzania, kuamini kuwa kuna aina ya fulani mgomo wa chini kwa chini katika timu hiyo.

Katika michuano hiyo Simba walikuwa na rekodi nzuri zaidi ya kutofungwa na timu yoyote katika mechi zake tano walizocheza kabla ya ile ya fainali.

“Mpira una matokeo yoyote, hatukatai kufungwa lakini kiwango kilichoonyeshwa na wachezaji wetu siyo cha kawaida, kinaonyesha kuwa kuna aina fulani ya wachezaji kufanya makusudi,” alisema mmoja wa mashabiki wa Simba ambaye alisafiri kutoka Dar es Salaam hadi Zanzibar kushuhudia mechi hiyo.

Kuna taarifa kwamba saa chache kabla ya mechi hiyo ya fainali Mwenyekiti wa klabu hiyo, Ismail Aden Rage aliwatembelea wachezaji na kuwapa ahadi ya kuwalipa deni lao la mishahara ya miezi miwili wanayodai wachezaji hao.

Kwa mujibu wa chanzo chetu cha habari inasemekana kwamba wachezaji hawakufurahia kitendo cha Mwenyekiti huyo kuwatembelea dakika za mwisho wakidai kuwa tangu waanze mashindano hayo walikuwa hawajamuona akitokea au hata kutuma ujumbe wa kuwatia moyo.

Baadhi ya wachezaji wa Simba walioongea na gazeti hili walikataa kukubali moja kwa moja kuwa wamecheza chini ya kiwango kwa makusudi, lakini wakasema kuwa hawakuona haja ya Rage kwenda Zanzibar wakati huo.

“Kinachomsumbua huyu mwenyekiti wetu ambaye kila siku yeye ndiyo chanzo cha migogoro ndani ya Simba ni kutaka sifa, kwahiyo alikuja leo akijua kuwa Simba inatwaa ubingwa alafu aanze kujisifia, sasa mambo yamekataa, sijui atasema nini?

“Halafu huwezi kuamini, kocha huyu mpya hamjui Rage ni nani, ndiyo maana alipokuja pale kocha kamuuliza, ‘Who are you’, yaani yeye ni nani, Hivi kwanza hatatoaje ahadi ya mishahara ambayo ni haki yetu eti tukishinda mechi ndiyo atulipe?” alisema mchezaji wa Simba ambaye hakutaka kutaja jina lake.

Aidha kuna baadhi ya wanachama wa Simba ambao wamezidi kusisitiza kuwa Mwenyekiti huyo afikie mahala fulani ajipime na aamue kuachia madaraka kuliko kukaa sehemu ambayo hatakiwi ila kwa mabavu tu, huku akisingizia kuwa katiba inamruhusu.

Hata hivyo, kuna kijana mmoja shabiki maarufu wa Simba, anayefahamika kwa jina la Macho ambaye ni mwenyeji wa Dar es Salaam, alitiwa mbaroni huko Zanzibar baada ya kutoa maneno yenye lugha chafu mbele ya Rage jukwaani wakati wa mechi ya fainali juzi.

Wakati hayo ya migogoro yakiendelea, Kocha Msaidizi wa Simba, Selemani Matola alisema kuwa mashindano ya Kombe la Mapinduzi yamewasaidia kujiweka vizuri kwa ajili ya mzunguko wa pili wa Ligi Kuu soka Tanzania Bara inayotarajia kuanza Januari 25 mwaka huu.

Alisema kuwa wanachoangalia siyo kukosa kombe bali ni jinsi gani timu yao imeweza kuonyesha kiwango cha juu katika mashindano hayo kwa kusema ya kuwa kufikia hatua hiyo ya kucheza fainali haikuwa kazi rahisi kwa kile alichosema kuwa timu zote zilikuwa zimejiandaa vyema.

Kauli hiyo ya Matola inakwenda sambamba na ile ya kipa wa timu hiyo Ivo Mapunda aliyesema kuwa michuano hiyo imewanoa vya kutosha na hivyo wanatarajia kuonyesha kandanda bora katika Ligi Kuu.

Katika mechi zake tano za mwanzo kabla ya fainali, Simba iliweza kusimama kidete kwa kutoruhusu nyavu zake kutikiswa hata mara moja, hali iliyompelekea golikipa wa timu hiyo Ivo Mapunda kuibuka mlinda mlango bora kwa kuruhusu bao moja tu walilofungwa katika mechi yao ya fainali dhidi ya KCC ya Uganda.


