
Tunatafuta Katiba ya umma au watawala?
Dec 13, 2012

TUME ya Warioba ambayo imepewa mamlaka makubwa kukusanya maoni ya wananchi na kuandika au kurekebisha Katiba, ni kama haikujiandaa vizuri.

Ni tume ya watawala, inayoundwa na wajumbe wengi waliowahi kushika nyadhifa za juu za utawala nchini.

Katika nchi yoyote ile duniani yenye haki, Katiba huandikwa na wananchi wenyewe, si watawala. Katiba ya kwanza tumeandikiwa na watawala, hatukutoa maoni yetu na tumeona matunda yake ambayo ni pamoja na rushwa, ufisadi, ubadhirifu wa mali ya umma, utoroshaji fedha za umma nchi za nje, uonevu kwa raia wasiokuwa na hatia, kushuka kiwango cha elimu na umasikini uliokithiri kwa raia. Imewezekana vipi waliotufikisha hapa, tena kwa makusudi, tuwape mamlaka ya kuratibu Katiba mpya? 

Tume ya Warioba inajua fika Wa tanzania wamegawanyika katika makundi makubwa mawili. Kwanza kundi la waliosoma (10%) na jingine ni kundi kubwa zaidi la wasiosoma (90%).

Ukusanyaji maoni unaofanywa na Tume ya Warioba si wa kuridhisha. Tume inakusanya maoni kwa kutumia mfumo ule wa zamani ambao tunataka ubadilike.

Mfumo wa kumuuliza mwananchi anataka Katiba iweje au katiba ya namna gani au toa maoni yako kuhusu Katiba mpya, ni maswali magumu kwa wengi.

Maswali haya yanaweza kuwa rahisi kwa wanasheria wa masuala ya Katiba.
Tafakari, maswali magumu kama haya anaulizwa mwanakijiji ambaye kwanza hajui Katiba ni nini?

Matokeo ya maswali hayo ni aina ya maoni yanayopatikana kutoka kwa wananchi.
Kwa mfano, utasikia wengine wanaishia kusema Katiba mpya iwe nzuri, katiba mpya ikataze nguo fupi kwa akina mama; iruhusu wanawake kuvaa hijab shuleni na ofisini.

Wengine wanatoa maoni yao wakisema; katiba mpya iwazuie vijana kuvalia suruali katikati ya makalio; katiba mpya ipunguze bei ya sukari; ipunguze ugumu wa maisha, katiba mpya itulinde wakulima wa pamba; itokomeze ugonjwa wa ndorobo; katiba mpya itoe vyandarua bure; katiba mpya ilete ajira vijijini; na katiba mpya itulinde sisi wavuvi wa dagaa.

Wengine wanasema Katiba mpya ipige marufuku mbuzi wanaozurura mitaani, ikomeshe wezi wa mifugo; iwabane wabakaji na hata kuwaondoe wapiga debe kwenye vituo vya daladala.

Haya na mengine ni kero za wananchi lakini si maoni tunayotaka ili kuandika Katiba mpya. Hizi ni kero ambazo pengine zilisababishwa na uongozi usioridhisha wa baadhi ya wajumbe wa tume waliowahi kuwapo madarakani.

Ni kinyume cha matarajio kuona tume inayogharimiwa na fedha za walipa kodi inakusanya kero za wananchi badala ya maoni ya Katiba, tena kero ambazo msingi wake ni utawala usioridhisha, ndiyo maana nasema tume haijajiandaa kukusanya maoni.

Hivi majuzi nimeshuhudia kule mkoani Shinyanga wakati wa kutoa maoni, mkazi mmoja alipohoji madaraka ya rais na usalama wa taifa, basi mara moja alikatishwa na akachaguliwa mwingine kutoa maoni, ambaye aliulizia kuhusu umuhimu wa sungusungu.

Tujiulize, kwa nini tume ichague maoni? Kazi ya tume si kuchagua maoni bali kukusanya maoni. Kwa mwenendo huo, mchakato huu umeingia dosari na uwezekano wa kupata Katiba yenye maslahi ya wengi ni mdogo.

Kwa vile Katiba ni chombo cha umma, basi ni muhimu wananchi kuchangia maoni yao na watawala kuacha kuingilia maoni hayo.

Kwa vile tume hii ni ya watawala inafahamu upungufu uliopo katika Katiba ya sasa, na kwa hiyo, walipaswa kwenda vijijini na maeneo mengine kuwahoji wananchi wakiwa na ajenda muhimu, hii ingewarahisishia sana wananchi wa kawaida kuchangia maoni yao kikamilifu na maoni hayo kuingizwa kwenye Katiba mpya.

Ajenda muhimu zilizopaswa kuwa mikononi mwa tume inapokwenda kwa wananchi ni pamoja na madaraka ya rais; umuhimu au kazi za kitengo cha usalama wa taifa; Muungano wa Tanganyika na Zanzibar; Mahakama; Bunge, na taratibu za upatikanaji wa viongozi mbalimbali wa umma nchini.

Tume ingeenda vijijini ikiwa imekwisha rahisisha kazi kwa raia kutoa maoni.
Kama ingekuwa hivyo, tume ingetumia muda mfupi na rasilimali chache, na pengine ndani ya mwaka mmoja tungepata Katiba mpya.

Kwa mfumo huu unaotumiwa na tume ya Warioba kukusanya maoni, tafsiri ninayoipata ni kwamba tume imepanga aina ya maoni inayotaka, kama ni hivyo, basi, inawezekana tume hii imeiundwa tu kuwapima Wa tanzania kama wanajua umuhimu wa Katiba au lah!

Kwa utaratibu unaotumiwa na tume hii katika kukusanya maoni utaiweka tume katika wakati mgumu.

Utaratibu huu ni sawa na walimu wazoefu katika kufundisha kwa zaidi ya miaka 30, waingie darasani na kuwauliza wanafunzi wangependelea syllabus ya somo la hisabati iweje?

Pamoja na umuhimu wa Katiba katika jamii, siamini kila raia anatakiwa achangie au ahusishwe katika kuiandika, mbona rais ni mmoja tu, na anatuwakilisha watu milioni 50, mbona mbunge anawakilisha wananchi wote wa jimbo lake bungeni, wote hatuwezi kwenda bungeni; na kwa maana hiyo pia wote hatuwezi kuandika Katiba.

Katiba ya Afrika Kusini ambayo ni moja kati ya Katiba nzuri duniani, iliandikwa na watu wawili tu (mzungu mmoja Meyer na mwafrika mmoja Ramaphosa) kwa kipindi cha miezi mitatu tu.

Kwa nini kwa upande wetu, wajumbe zaidi ya 30 watumie miaka minne kuandika Katiba? Katiba inaweza kuandikwa na wachache isipokuwa baada ya kuandikwa isomwe na wengi, ili kurekebisha makosa.

Katiba ya sasa (Katiba ya Nyerere) imejaa upungufu mwingi, kwa mfano, madaraka makubwa kupita kiasi kwa rais. Kwa maoni yangu, madaraka hayo yapunguzwe kwa asilimia sabini na tano.

Moja ya jambo muhimu katika kumpunguzia rais madaraka ni pamoja kudhibiti matumizi ya rais. Rais anatumia pesa nyingi za walipa kodi bila msingi; matumizi yake yawekwe hadharani kwa walipa kodi na kila mwaka mkaguzi wa hesabu wa taifa akague, akikuta ubadhirifu rais awajibishwe mara moja.

Inakuwaje rais anatumie pesa ya umma bila hesabu zake kukaguliwa? Kipindi cha Mwalimu Julius Nyerere, wachache walihoji kwa nini Rais asikaguliwe anavyotumia pesa?

Gari la Ikulu linampeleka ndugu wa rais kijijini kwao, au ndege ya rais inawarudisha wanafamilia kijijini au watoto wa rais au ndugu, jamaa na marafiki wanapiga simu za Ikulu sehemu mbalimbali duniani kwa manufaa yao, na walipa kodi hawana idhini ya kuhoji, huu si utaratibu mzuri.

Kwa mfano, mke wa Rais Barack Obama wa Marekani alimpigia rafiki yake simu (kwa kutumia simu ya Ikulu) Wamarekani wakamletea bili (ankara) alipe kwa vile mazungumzo yake kwenye simu hayakuwa kwa manufaa ya Wamarekani!

Mke wa Obama aliwahi kuchukua ndege ya Ikulu akawajaza wanawake wenzake 11 kwenda Italia (kujiburudisha), Wamarekani walimtaka alipe gharama zote, kwa vile Ikulu si sehemu ya matanuzi!

Tukumbuke Marekani ni nchi tajiri sana duniani kwa kila kitu, na Tanzania ni nchi masikini; inakuwaje Wamarekani waone umuhimu wa kubana matumizi lakini Wa tanzania tusione hivyo?

Ni lazima walipa kodi wa Tanzania wafuatilie kwa karibu sana matumizi ya rais wao pamoja na kitengo chake cha usalama wa taifa; inawezekana pesa nyingi za walipa kodi zinatumika visivyo kwa kisingizio cha usalama wa taifa; Je, hizo kazi za usalama wa taifa zote zina manufaa kwa taifa?

Katiba mpya lazima pia imbane rais atoe na athibitishe jinsi alivyoitumia kila shilingi ya mlipa kodi kwa kila safari atakayoifanya na Bunge lithibitishie safari husika ina tija, kinyume chake, awajibishwe.


