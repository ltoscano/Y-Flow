
TFF: Ni wakati maboresho Jun 01, 2012

HATIMAYE uchaguzi mkuu wa Shirikisho la Soka (TFF) umemalizika na viongozi wenye wajibu wa kupanga, kusimamia na kutekeleza mikakati ya kuinua soka wamejulikana. 
Tuna Rais Leodegar Tenga, Makamu wa Kwanza Athumani Nyamlani, Makamu wa Pili Ramadhani Nassib na amechaguliwa Walace Karia kuwakilisha vilabu kwenye Kamati ya Utendaji.Hao ni viongozi wa nafasi za juu za uongozi wa TFF mpya.
Kwa upande wa Kamati ya Utendaji, tuna Amir Roshan (Shinyanga na Kagera), Samwel Nyala (Mwanza na Mara), Khalifa Mgonja (Arusha na Manyara), Mohammed Mgoi (Kigoma na Tabora),Theophil Sikazwe (Mbeya na Rukwa) na Eliud Mvela (Iringa na Ruvuma).Wengine ni Shaaban Nampunde (Lindi na Mtwara), Hussein Mwamba (Dodoma na Singida), Athumani Kambi (Pwani na Morogoro), Khalid Mohammed (Kilimanjaro na Tanga) na Muhsin Balhabou(Dar es Salaam).Hii ndiyo safu kamili ya uongozi wa TFF ngazi ya Taifa.
Ninawapongeza wote waliochaguliwa kwenye nafasi mbalimbali za uongozi wa TFF kama walivyotajwa. Pia ninawapongeza wote ambao hawakuchaguliwa kwenye uchaguzi huo kwa ukomavu wao wa kukubali matokeoa kwa dhati bila unafiki wowote. Kwa kiasi kikubwa, ninawapongeza wajumbe wote waliotumia haki yao ya kidemokrasia na kutuchagulia viongozi, ninaoamini kuwa imara, wa kuendeleza soka yetu toka pale ilipofika ambapo panatia moyo.
Baada ya pongezi hizo, nizungumze machache kuhusu mipango yetu ijayo ya soka chini ya TFF hii mpya.
Kwanza, kutokana na picha ya wazi iliyojitokeza kwenye uchaguzi huu uliopita, mtu mwenye mawazo ya kuingia TFF kwa ajili ya kuibeba au kuiumiza Yanga au Simba, amenyimwa nafasi. Hili wala halihitaji kutolewa ushahidi mzito.
Angalia tu, wote waliojulikana kuwa au kujibainisha sana na Yanga au Simba, kwa yale waliyoyafanya waziwazi huko nyuma kwa manufaa ya vilabu hivyo kama uongozi, ufadhili na kadhalika, wameshindwa uchaguzi huu.
Hii inamaaanisha kwamba wajumbe wa Mkutano Mkuu wa TFF hawakutaka kumuingiza ndani ya TFF Taifa mtu ambaye akili yake na nguvu yake vingetumika kwa kuona Yanga yake au Simba yake inafurahi hata isipostahili ama Simba ya wenzake au Yanga ya wenzake inaumizwa bila uhalali.
Ni dhahiri, kiongozi kama huyu asingefikiria kuhusu soka ya vijana, mkakati wa kuanzisha shule za soka, kuendeleza soka ya wanawake na mipango mingine mingi mizuri ya kulielekeza Taifa letu kwenye ushiriki wa mashindano makubwa ya soka ya Afrika na Dunia baada ya vipindi vitakavyopangwa vya kutimiza malengo hayo.
Kiongozi huyo kweli asingefaa kwani upeo wake ungeishia kwa Yanga na Simba tu kwa uzuri au kwa ubaya. Faraja yake kubwa ingekuwa kuona timu anayoishabikia au inayomhusu inainyanyasa timu pinzani baina ya hizo huku yeye akichangia "mafanikio" hayo kwa nafasi yake ndani ya TFF.
Je, hapo ndipo lilipo lengo la Wa tanzania wote kwa pamoja katika maendeleo ya soka yetu? Je, mtu huyu anafaa kuongoza wakati nafsi yake inamsukuma kuumiza sehemu ya anaowaongoza? Hii naamini ndiyo sababu ya wagombea kama hao wote kupigwa chini.
Kwa viongozi waliochaguliwa, pamoja na ukweli kwamba wote ni mashabiki wa ama Yanga au Simba, ni vizuri wawe kwenye uongozi kwa maslahi ya soka yetu inayokwenda juu kwani sasa tuko nafasi ya 99 duniani. Waache kabisa habari ya Yanga na Simba. Wazitendee klabu hizo kama watakavyozitendea klabu nyingine kwa mujibu wa kanuni.Wameaminiwa dhidi ya wenzao wa mwelekeo wa wazi wazi wa Yanga na Simba, kwa hiyo wasiharibu imani hiyo waliyopewa.Wasiturudishe kwenye maamuzi ya "kiyangayanga" na "kisimbasimba".
Kwa mfano, kama wanaona wachezaji wa kigeni 10 ndiyo idadi muafaka kwa klabu za Tanzania kuwa nao, na kama wanaamini idadi hiyo haitaziba pumzi ya vipaji vya wazawa, wasiendeshwe puta kubadili kanuni na kufanya klabu ziruhusiwe kuwa na wachezaji wa kigeni 15 kwa sababu tu Yanga au Simba inahitaji kuongeza idadi ya wachezaji wake wa kigeni toka 10 ilionao!
Kuwapo kwa Yanga na Simba kunaweza kuwa na mchango kwa maendeleo ya soka yetu kukitumika vizuri lakini kunapotumika kifisadi, kunadidimiza soka yetu kwa kuchangia kuwapo kwa kanuni mbaya na za kimaonezi kama za kurundikwa ndani ya klabu kwa wachezaji wengi wa kigeni huku wa kwetu wakikosa jukwaa la kuonyeshea vipaji vyao.
Aidha, kuna kanuni mbaya za usajili ambapo klabu za Yanga na Simba zina uwezo wa kukusanya wachezaji wengi wazuri wazalendo bila baadhi kuwatumia na viwango vyao kushuka kisha kuwatupa kabla ya muda wa mikataba kwisha kwa maelezo haya na yale kama kushuka kwa viwango vya uchezaji, kuhujumu timu na kadhalika.
TFF mpya itengeneze kanuni ya kulinda ajira ya wachezaji kwani soka ipo, zaidi kwa sababu wachezaji wapo. Wao ndiyo msingi wa kuwapo kwa mchezo huu. TFF hii izibe mianya yote ya kunyonywa na kuonewa kwa wachezaji na vilabu vyao,hasa wa Yanga na Simba.
Vile vile, TFF yenyewe iwe mfano kwa hilo ikianzia na jinsi itakavyomsaidia mchezaji Victor Costa aliyeumia akilitumikia Taifa na sasa hayuko kazini (kazi yake ni soka), hana namna ya kujiingizia kipato kama wenzake waliopo uwanjani na kibaya zaidi amezidi kuchanganyikiwa kisaikolojia kwa kufiwa na mkewe katikati ya magumu hayo!
Ni vizuri itengenezezwe kanuni kuwa, mbali ya wachezaji wote kuwa na bima, mchezaji anayeumia akiwa kwenye timu ya Taifa, awe anapata chochote watakachopata wengine waliomo kwenye timu hiyo zikiwamo zawadi za ushindi wa mechi mbalimbali kwa kipindi chote atakachokuwa hana uwezo kabisa wa kucheza soka. Naomba wazo hili lipewe uzito kwa maisha bora ya wachezaji wetu.
Uchaguzi huu pia umetoa picha ya wazi kwamba walioongoza FAT na kuchemsha, hawana nafasi tena ndani ya TFF. Hapa, kama kuna mtu alikuwa Yanga au Simba wa waziwazi na alivurunda kwenye FAT, alipigwa chini vibaya zaidi kuliko aliyekuwa na moja kati ya hayo lakini karibu wote wa sifa hizo walipigwa chini.
Sababu hapa ni dhahiri kwamba nia yetu ni kwenda mbele, hivyo wajumbe waliona ni busara kuwaacha wale ambao wangeturudisha nyuma.

Kwa hiyo, ni vizuri hilo likatekelezwa kwa vitendo kwa kuuthamini uamuzi wa wajumbe. Tunapaswa kufanya kila juhudi kwenda mbele na kuachana kabisa na masalia ya hulka za zamani za ugomvi wa wenyewe kwa wenyewe na maamuzi ya kikanuni iliyo wazi na isiyo na utata kuamuliwa kwa kupigiwa kura za wazi!
Hii ilitokea pale Mwenyekiti alipotaka kuisaidia timu isiyo na haki na aliamua kura za wazi zipigwe akijua kabla matokeo ya "ushindi wake" wa kura hiyo kwa kuijua idadi ya wajumbe waliokuwa wanaomuunga mkono kwa kila kitu! Alichelea kama kura zingekuwa za siri,angeweza "kusalitiwa" na watu wake! Ni balaa kubwa sana kwa soka yetu kurudishwa huko.
Jambo jingine muhimu la kutazamwa na TFF hii mpya ni kuthamini pia mawazo ya wadau walio nje ya uongozi wakiwamo wale ambao hawakuchaguliwa kwenye uchaguzi huu. Wakati wa kampeni za uchaguzi huu uliopita sikutaka niwe na upande na hivyo kutafuta hoja, hata za kulazimisha, kupinga sera za baadhi ya wagombea ambao wangekuwa si wa matashi yangu.
Kwa mfano, sikutaka kujihusisha na watu walihoji TFF ya Tenga ilikuwa imefanya yapi ya kimaendeleo licha ya ukweli kwamba dunia nzima iliyaona mafanikio ya TFF hiyo! Waliofanya hivyo ni wale ambao walitaka mgombea mwenzake wa urais wa TFF, Jamal Malinzi, ashinde uchaguzi huo.
Kinyume chake,"mtu wa Malinzi" aliyesema hivyo alipondwa sana na "watu wa Tenga" kwa kuonekana anafanya usanii wa kujifanya kutokuona makubwa aliyoyafanya Tenga na timu yake ya uongozi. Hao walitaka Tenga ashinde uchaguzi huo na si Malinzi.
Cha kusisimua, hata Malizi alipokiri kwamba Tenga na wenzake walifanya makubwa na yeye alitaka kuja kuyaendeleza na kufanya yale waliyokuwa bado hawajayafanya, wapinzani wake, yaani mashabiki wa Tenga wakaichukulia kauli hiyo ya sifa kama silaha ya kummaliza yeye mwenyewe Malinzi kwamba kama ameona Tenga amefanya vizuri kwa nini anampinga! Kwa hiyo ungemponda Tenga, hufai na ungemsifu hufai!
Aidha, sikutaka, katika kipindi hicho, kuungana na watu walioponda hata sera nzuri za wagombea waliowapinga hata kama sera hizo zilikuwa nzuri namna gani kwa maendeleo yetu. Kwa mfano, Malinzi alizungumzia ujenzi wa jengo la ghorofa 10 la kitega uchumi la TFF. Hii ni sera nzuri mno kwani sasa hivi zaidi TFF inaishi kwa msaada wa FIFA wa vipindi fulani fulani, ufadhili na makato ya milangoni ambapo inapaswa ifikirie kupunguza migao mingine ya makato hayo, ukiwamo wa TFF yenyewe, ili klabu, zenye wachezaji wanaovuja jasho uwanjani, zipate mgao mzuri wa mapato ya milangoni.
TFF itafanyaje hilo wakati nayo inahitaji mgao mkubwa kwa shughuli zake?
Waliomponda Malinzi walihoji kwa wepesi sana angepata wapi pesa ya kujengea jengo hilo badala ya kutafakari ubora wa mpango huo na kufikiri pamoja jinsi ya kuutekeleza.

Wakati huo watu hao walilazimika kufanya hivyo kwa sababu hawakutaka Malinzi ashinde uchaguzi. Wangekuwa kati kwa kati kama mimi nilivyoamua kuwa wakati huo, wangepima ubora wa kila sera ya mgombea kwa kuipigia debe iingizwe kwenye taratibu rasmi za utekelezaji.
Sasa, kwa sababu uchaguzi umemalizika na kwa sababu kwenye kipindi cha kampeni tulisikia mipango mingi mizuri kama ujenzi wa jengo la kitega uchumi, kurekebisha kanuni ili ziende sanjari na soka ya dunia ya sasa, shule za soka, soka ya vijana, soka ya wanawake, maslahi ya waamuzi, maslahi ya wachezaji na vilabu, taratibu za kuwapo ushahidi wa kanda za video kwa kutolea maamuzi ya soka, tovuti ya TFF na utunzaji kumbukumbu za matukio ya soka ya nchi yetu, maendeleo ya soka ngazi ya mikoa na wilaya, mafunzo kwa makocha wazalendo na mingi mingine, nashauri sera zote za wagombea wote zikusanywe na zichambuliwe.
Si vibaya hata wenyewe waliofikiria waliyoeleza wakaombwa watoe ufafanuzi wa jinsi ya kuyaweka mambo hayo kwenye utekelezaji. Kama alivyosema Tenga, hakuna aliyeshindwa uchaguzi wa TFF na kwa sababu wengi ambao hawakuchaguliwa walitoa ahadi za kushirikiana na uongozi huu, naomba sana wadau wote-waliochaguliwa na wasiochaguliwa-wajipange kwa pamoja kutengeneza mipango ya manufaa kwa soka yetu.
Kila la heri uongozi mpya wa TFF na Heri ya Krismasi na Mwaka Mpya 2009 kwa wanamichezo wote nchini.


