Sijasahau kashfa za Rostam kwa Mengi
May 29, 2014

KILE kilichozungumzwa na Mbunge James Mbatia, bungeni wiki iliyopita kuhusu ugomvi kati ya Waziri wa Nishati na Madini, Profesa Sospeter Muhongo na Mwenyekiti wa Bodi ya Taasisi ya Sekta Binafsi Tanzania (TPSF), Reginald Mengi kimenikumbuka tukio la miaka takriban mitano iliyopita.
Kutokana na tukio hilo vile vile nikakumbuka kile nilichopata kukisoma katika Jarida la Australian Business Solutions. Katika Jarida hilo, mtaalamu wa masuala ya uongozi na biashara, Peter Drucker, Aprili 3, mwaka 2012, aliandika kuhusu wasifu wa mfanyabiashara tajiri duniani, Bill Gates.
Drucker aliyatambulisha maandishi yake kwa kichwa cha habari; “Business the Bill Gates Way: Secrets from the World’s Richest Business Leader” tafsiri isiyo rasmi; Biashara katika mkondo wa Bill Gates; Siri kutoka kwa mfanyabiashara tajiri.
Kwa ujumla, kwa kuzingatia sifa zote alizonazo Bill Gates, Drucker anamwelezea kwa muhtasari kwamba ni mfanyabiashara tajiri mwenye utu (philanthropist), pengine kuliko wafanyabiashara wote.
Akaandika; ‘Kitabu kitakachomvutia kila mmoja kukisoma ni kile chenye jina ‘Namna ya kupata utajiri bila kupotea njia ya kwenda mbinguni’ ambacho mtunzi wake anaweza kuwa Bill Gates.
Hiyo ni tafsiri isiyo rasmi lakini kwa maneno yake ya moja kwa moja Drucker anasema; “The book that everyone wants to read is entitled How To Make A Million And Still Go To Heaven.” Substitute million with several billion and Gates could be the author.
Kwa hiyo, kauli ya Mbatia bungeni ilinikumbusha mambo mawili, kwanza ni kuhusu maelezo hayo ya Drucker lakini pili ni tukio la siku ya Jumapili, Mei 3, mwaka 2009, ambapo Mbunge wa Igunga, Rostam Aziz alitoa shutuma nzito dhidi ya Mengi.
Rostam alitoa shutuma hizo baada ya Mengi, Aprili 23, mwaka huo huo wa 2009, naye kutaja orodha ya mafisadi papa, akiwamo Rostam Aziz.
Ingawa siku zote nimekuwa sikubaliani na baadhi ya mienendo ya Rostam Aziz, kwa nafasi yake kama mfanyabiashara na mwanasiasa (tofauti na imani ya Drucker kwa Bill Gates), lakini vile vile siku zote nimekuwa makini kutafakari ujumbe kutoka kwa watu wa kaliba hiyo, hasa wanapojihusisha na masuala yenye mtanziko wa kitaifa. 
Na kwa mantiki hiyo, nimekuwa makini kutafakari ujumbe kutoka kwa watu wengine wanaowapinga na kwa hiyo, nimekuwa nikifuatilia kile kinachotajwa kuwa ‘ugomvi’ kati ya Wizara ya Nishati na Madini kwa upande mmoja na Reginald Mengi (kupitia kivuli cha uzawa), kwa upande mwingine.
Lakini pengine kabla ya kuendelea na mjadala huu ninukuu shutuma za Rostam kwa Mengi, alizozitoa Mei 3, mwaka 2009.
Shutuma za Rostam

Rostam ambaye bado naamini si mtu wa kuaminika kwa asilimia 100 katika mambo kadhaa, katika shutuma zake, alimwelezea Mengi katika muktadha tofauti na ilivyo kati ya Drucker na Bill Gates.
Alimwelezea akisema: “Historia ya Mengi inamuonyesha kwamba ni mtu anayependa kuanzisha ugomvi katika mambo yanayohusu maslahi yake binafsi lakini unapopamba moto na kuona anazidiwa, hutafuta hifadhi kwa kulialia na kutaka aonewe huruma na kutaka kuliingiza taifa zima.”

Baada ya maelezo hayo aliorodhesha tuhuma kadhaa lakini hapa nitabainisha tano tu. Mosi; Mengi alianzisha ugomvi na wamiliki wa vituo vya televisheni vya DTV na CTN mwaka 1994, kwa hofu tu ya kwamba watakuwa washindani wa kituo chake cha ITV, akaufanya ni ugomvi wa nchi nzima, akidai (mzawa) anataka kuuawa.
Pili; alianzisha ugomvi na aliyekuwa Waziri wa Utawala Bora, Wilson Masilingi, baada ya kushindwa zabuni ya ubinafsishaji wa Hoteli ya Kilimanjaro, akataka kuufanya ni ugomvi wa nchi nzima.
Tatu; akaanzisha ugomvi na aliyekuwa Naibu Waziri wa Biashara na Viwanda, Shamim Khan, baada ya kutakiwa afute maelezo katika maji ya kunywa yanayozalishwa na kampuni yake kwamba yalikuwa ya chemchem wakati hayakuwa hivyo, akataka kuufanya ni ugomvi wa nchi nzima.
Nne; akaanzisha ugomvi na aliyekuwa Waziri wa Fedha, Basil Mramba, baada ya kumnasa akikwepa kodi katika uendeshaji wa biashara yake ya bahati nasibu ya BINGO, akataka kuufanya ni ugomvi wa nchi nzima. 
Tano; akaanzisha ugomvi na Kampuni ya Habari Corporation (kampuni ya uchapishaji magazeti) iliyokuwa inaongozwa na Jenerali Ulimwengu, baada ya kufichua habari za jinsi ‘alivyoifilisi’ benki ya NBC, akataka kuufanya ni ugomvi wa nchi nzima.
Rostam ambaye alimwita Mengi nyangumi wa ufisadi, katika shutuma zake hizo alibainisha namna alivyohusika katika kashfa ya Benki ya NBC, ambayo baadaye ilibinafsishwa kwa bei poa.
Katika shutuma zake, Rostam alidai kwamba Mengi akitumia kampuni yake ya Anche Mwedu Limited (AML), alichukua mkopo mwanzoni mwa miaka ya 80 wa mabilioni ya shilingi ambayo aligoma kuyalipa na kulazimisha suala hilo kufikishwa mahakamani.


