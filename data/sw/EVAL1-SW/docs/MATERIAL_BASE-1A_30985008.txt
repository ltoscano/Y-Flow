
Dola itimize wajibu May 23, 2012

TAARIFA za hivi karibuni katika baadhi ya magazeti zinaeleza ya kuwa Jeshi la Polisi Kanda Maalumu ya Dar es Salaam, limekamata raia 23 wa Burundi nchini.
Raia hao wamekamtwa kwa kosa la kuingia na kuishi nchini kinyume cha sheria.
Wamekamatwa Agosti 20, mwaka huu, eneo la Magomeni-Kagera, Wilaya ya Kinondoni, jijini Dar es Salaam, wakiwa wamehifadhiwa katika nyumba ya kulala wageni.
Miongoni mwao wapo watoto, mmoja akiwa na umri wa miezi mitano na mwingine miaka mitano. Waliosalia ni wenye umri kati ya miaka 18 hadi 30.
Si mara ya kwanza kukamatwa kwa raia wa kigeni nchini wakiwa katika kundi kubwa, bila kibali cha kuwapo hapa.
Matukio haya ya kukamatwa kwa raia hawa wa Burundi na wengine, ni kazi nzuri ya polisi kwa upande mmoja.
Kwa upande mwingine ni uthibitisho dhahiri wa kutowajibika ipasavyo kwa vyombo vingine vya dola nchini.
Kwa mantiki hiyo, ingawa kukamata ni sehemu ya mafanikio lakini mafanikio makubwa na bora zaidi ni kuzuia tatizo.
Kwa kadiri ukamataji wa aina hii unavyofanyika ndivyo ujumbe muhimu unazidi kujitokeza kwamba; usalama mipakani hauridhishi.
Mipaka ya nchi yetu haipaswi kuendelea kuwa mfano wa uchochoro usio na mwenyewe.
Si busara kuridhika, eti tukipongezena tumekamata watu ambao tayari wameingia nchini kinyume cha sheria wakati tulipaswa kukutana nao au kuwadhibiti mpakani.


