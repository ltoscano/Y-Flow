
19 December 2012

Usimamizi wa sera utapunguza malalamiko

Na Stella Aron

SUALA la maendeleo ni jambo ambalo hufurahiwa na kila nchi ama mtu ili kuondoka katika hatua moja kwenda katika hatua nyingine.
Kuna aina nyingi za upatikanaji wa maendeleo iwe katika familia, mtu mmoja mmoja au nchi ili mradi jambo fulani limefanyika kwa ufanisi zaidi bila ya kusababisha athari.

Serikali imekuwa ikifanya jitihada mbalimbali za kuhakikisha kuwa Tanzania inakuwa na maendeleo na kupunguza umaskini.

Ni jambo la kufurahisha hasa pale Serikali inapoamua kufanya mabadiliko ya jambo fulani kwa ajili ya maendeleo ya wananchi wake na kuanzisha mradi ambao unasaidia wananchi kujikwamua kimaisha.

Pamoja na uanzishwaji wa miradi hiyo bado kumekuwa na malalamiko mbalimbali kutokana kwa wananchi ambayo kwa namna moja ama nyingine imekuwa ikisababisha hasara kubwa kwa wananchi.

Suala la ubomoaji wa nyumba ambazo zinadaiwa kujengwa katika maeneo yasiyoruhusiwa hivi sasa limekuwa likifanyika mara kwa mara katika maeneo mbalimbali kwa ajili ya maendeleo ya nchi.

Nyumba nyingi za kifahari zimebomolewa kutokana na kujengwa katika maeneo yasiyoruhusiwa na kusababisha wamiliki wa nyumba hizo kuanza maisha mapya huku wengine wakiumwa ghafla.

Wapo ambao waliamua kujenga nyumba hizo licha ya kufahamu kuwa maeneo wanayojenga hayaruhusiwi ama ni hifadhi kwa ajili ya mradi fulani au ni baada ya kudanganywa na wahusika waliowaauzia viwanja.

Nionavyo mimi ni wengi wameingia katika mtego huo wa kuuzia viwanja kwa udanganyifu katika maeneo ambayo yametengwa kwa ajili ya mradi fulani.

Kutokana na udaganyifu huo nyumba nyingi zimebomolewa bila ya kulipwa fidia kutokana na kundi la watu wachache walioamu kujinufaisha wenyewe.

Hata hivyo pamoja na kuwepo kwa kundi hilo pia zipo nyumba zingine ambazo zimebolewa kutokana na wahusika kujenga katika maeneo ya hifadhi.

Lakini kinachonisikitisha ama kunishangaza ni pale wamiliki wanapoanza kujenga nyumba hizo huku wahusika ama wasimamizi wa maeneo hayo wakikaa kimya bila ya kutoa maonyo yoyote na kusubiri nyumba hizo kukamilika.

Si jambo la busara ikiwa kuna wasimamizi katika idara mbalimbali wanakaa kimya na kuacha wamiliki wa nyumba hizo wakijenga maghorofa na kumaliza kisha ndio wanakwenda kutoa taarifa kuwa maeneo hayo hayaruhusiwi kujenga na tayari Serikali ilishatoa fidia kwa wahusika ama yalitengwa tangu muda kwa ajili ya uanzishaji wa mradi fulani.

Inasikitisha sana kuona majumba ya kifahari yanabomolewa kutokana na sababu hizo huku wananchi wakijiuliza je Serikali (wahusika) walikuwa wapi muda wote na kuwaacha wamiliki hao wakianza ujenzi hadi kumaliza nyumba zao?

Kwa mtazamo wangu nadhani sasa ifike mahala kila mtu mwenye jukumu lake asimamie ipasavyo ili kuondokana na kero za namna kama hiyo kwani pamoja na fidia zinazotolewa lakini haziwezi kulingana na gharama halisi za nyumba zinazobolewa.

Ni vyema sasa kuwepo utaratibu wa uwekaji wa mabango kuwa maeneo fulani hayaruhusi kwa ujenzi kwani itsaidia hata kwa wale ambao wanapenda kupata pesa bila ya jasho kushindwa kuyauza na hata wamiliki kushindwa kujenga.

Kwa mtazamo huo kwa namna moja ama nyingine itasaidia kupunguza kero za nyumba kubomolewa katika maeneo mbalimbali ya nchi na hata Serikali kupunguza ulipaji wa fidia kubwa.

Yapo baadhi ya maeneo hutakiwa kwa ajili ya maendeleo hivyo ni lazima wahusika walipwe fidia kwa ajili ya uanzishaji wa miradi hiyo.

Lakini maeneo mengine yamepangwa kwa ajili ya miradi hiyo lakini baadhi ya watu huyauza kwa ajili ya kupata fedha ili kueza kuwakomesha watu wa namna hiyo ni bora sasa Serikali ikaamua na kuweka mabango kwenye maeneo hayo kwani hata mtu anayetaka kuuziwa ataweza kubaini hilo na kuacha.

Ni muda sasa umefika wahusika kuanza kulifanyiakazi suala hilo ili kupunguza idadi ya nyumba zinazojenga katika maeneo yasiyoruhusiwa na hata kupunguza idadi ya watu wanaokumbwa na ugonjwa shinikizo la damu na kupoteza maisha kutokana na mshtuko wa nyumba zao kubomolewa na kupoteza vitu mbalimbali.


