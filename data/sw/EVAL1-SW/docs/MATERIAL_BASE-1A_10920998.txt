Tunamlilia Tata Madiba, lakini tunaililia zaidi Afrika
Dec 21, 2013

HATIMAYE Mzee Nelson Mandela au Tata Madiba amezikwa Jumapili, Desemba 15, 2013 kijijini kwake Qunu, katika Jimbo la Eastern Cape huko Afrika Kusini. Tangu afariki Desemba 5, 2013 tumesikia na kushuhudia mengi kumhusu Mzee huyu shujaa na mwana halisi na mzalendo wa Afrika.

Ingawa wengi walikuwa wakiifahamu vema historia ya Mzee Mandela, kipindi hiki cha msiba kimekuwa adhimu kabisa kwa kuifufua, kuikumbusha na kuipitia kinagaubaga historia yake na historia ya Afrika Kusini kwa ujumla, hususan mapambano dhidi ya ubaguzi wa rangi.

Imekuwa ni wakati muafaka wa kutafakari, kuchimbua hili na lile, na hata kuzisuta nafsi zetu kwa kuzingatia historia maridadi ya Mzee huyu aliyetumia muda mrefu wa maisha yake kuishi maisha ya kipekee: kusimamia bila kutetereka kile anachokiamini, kufungwa gerezani miaka mingi (miaka 27), kutumikia wadhifa wa urais kwa miaka michache na kuwapisha wengine, kuwasamehe waliomtendea dhuluma na kuimarisha maridhiano katika nchi iliyokuwa na makovu na majeraha makubwa ya ubaguzi wa rangi.

Kilichosisimua zaidi ni namna mamilioni ya watu kutoka ndani na nje ya Afrika Kusini na Afrika waliojitokeza kushiriki katika kumuaga shujaa huyu wa aina yake. Viongozi wa mataifa mbalimbali duniani, makubwa kwa madogo, walikuwa wengi mno: maadui kwa marafiki wote walikutana kumuaga Madiba.

Wingi huu wa watu, na hasa viongozi wa mataifa mbalimbali waliojitokeza umekuwa mithili ya wale waliojitokeza kumuaga aliyekuwa kiongozi wa Kanisa Katoliki duniani aliyekuwa mstari wa mbele kupigania amani duniani, Papa Yohane Paulo II alipofariki mwaka 2005.

Kwa ujumla tu, maisha ya Mzee Mandela, ambaye Mwenyezi Mungu amemjalia kufikia umri wa miaka 95, na matukio haya wakati wa msiba wake yataendelea kubaki kuwa kumbukumbu nzito katika mioyo ya walio wengi.

Kumbukumbu hii itabaki kwa wengi kwani historia huwa haifutwi. Hata kama ikifanyiwa ‘hujuma’, ukweli kuhusu historia hiyo unabaki kuwa ukweli; kwani wanaoihujumu hawawezi kurejesha majira ya nyakati na kubadili ukweli uliomo katika historia hiyo. Ni kwa sababu ya ukweli huu, wengi hawakuwa na namna zaidi ya kuziimba sifa za Madiba: walioimba kwa uaminifu, walioimba kwa unafiki na hata walioimba kwa kutojua chochote-alimradi kila aliyeweza kuimba sifa hizo, aliimba.

Hata hivyo, kama alivyosema Rais wa zamani wa Zambia Kenneth Kaunda, Mzee Nelson Mandela ametuachia mafundisho makubwa sana (mimi nayaita mafundisho magumu kabisa): kutenda wema kwa watu, na kutenda yale tu ambayo mtu awaye yote angependa yeye mwenyewe atendewe.

Wapo watakaodai kuwa mbona mafundisho haya yamekuwa yakirejewa kila siku, makanisani na misikitini na kadhalika; kulikoni sasa yawe mapya sana? Jibu ni rahisi tu, ni mafundisho ya muhimu na ‘mapya’ zaidi kwa muktadha huu kwasababu, yupo shujaa ambaye ameishi nyakati zetu na kuyadhihirisha haya kwa vitendo vilivyo adimu kabisa kuonekana miongoni mwetu. Shujaa huyu si mwingine: Mwafrika mwenzetu, binadamu kama sisi, Nelson Mandela.

Fikiria, nchi ambayo, kwa mfano wa mtu mmoja aliyeamua kuishi maisha ya ‘ukweli’, imeweza kuwa ya watu wanaopendana, kuongea pamoja na kusikilizana, pamoja na historia mbaya kabisa iliyokuwepo si zaidi ya miaka 20 iliyopita. Ni msingi huu umewafanya hata kuaminiana na hata kuwa na uhuru wa maoni, demokrasia iliyokomaa na hata utawala unaozingatia sheria na usawa. 

Tunayo mifano ya nchi kadhaa, hasa hapa barani Afrika, ambazo zinajitapa kuwa ni mfano maridhawa kabisa katika kupiga hatua kimaendeleo na mengineyo. Hata hivyo, mifumo ya nchi hizi hususan kiutawala na kisiasa, inatumia gharama kubwa za walipa kodi kuhakikisha kuwa kiongozi fulani au chama fulani vinadumu madarakani daima dawamu! Lakini, ni hawa hawa miongoni mwao wamekuwa mstari wa mbele kuziimba sifa za Madiba mithili ya kasuku.

Kama hii haitoshi, viongozi wengi katika bara hili wamekuwa vinara wa kuongoza kwa upendeleo kwa kuweka maswahiba wao, ndugu zao na waliowasaidia kufika hapo walipo (kwa njia halali au haramu) katika nyadhifa mbalimbali; ilimradi kujinufaisha binafsi ndio mradi mkubwa dhidi ya manufaa ya taifa na wananchi walio wengi.

Ni ubinafsi huu na upendeleo wa iana hii umemgharimu mwenyeji katika mazishi haya ya Mzee Mandela asiye kifani, Rais Jacob Zuma. Bila ajizi, wananchi wamemzomea katika kadamnasi na mbele ya viongozi wengi wa dunia(bila kujali hicho kinachosemwa ‘kumdhalilisha’ aliye nembo ya Taifa-Rais). Hii ilitokana na kashfa inayozungumzwa kote Afrika Kusini: kuwa Rais wao ametumia mamilioni ya fedha kujenga makazi ya fahari kubwa sana kijijini kwake.


