
Alianza kwa kuiga vigogo kama vile Miriam Makeba 
SAUTI yake nyororo huenda ikamtoa nyoka pangoni. Ni mwanadada aliyejaaliwa kipaji cha kipekee cha muziki, ambacho amekimiliki bila kubahatisha. S Elizabeth Namunyak Meitamei , al-maarufu Liz Namunyak amekuwa katika ulingo wa muziki tangu mwaka 2010, alipotoa wimbo wake wa kwanza wa injili Hakuna Kama Wewe.
Hata hivyo, safari yake ya muziki ilikuwa imeanza kabla yake kurekodi wimbo huo. Alikuwa katika bendi ya msanii wa nyimbo za injili Eunice Njeri, alikohudumu kama mwimbaji msaidizi.
Liz alisomea katika Shule ya Upili ya Wasichana ya St Angelic, Narok, alikoendelea kunoa kipawa chake cha muziki, alichokitambua tangu akiwa darasa la tatu. "Niligundua mapenzi yangu ya muziki kitambo sana. Ningeiga nyimbo za wasanii wengine kama Miriam Makeba, ambazo ningeimba mchana kutwa, kwa mshangao wa watu wengi," asema.
Kilichomshangaza baada ya kuanza safari yake ya muziki ni kuwa wimbo wake wa kwanza Hakuna Kama Wewe ulifanya vyema kuliko vile alikuwa akitarajia. "Wimbo huo ulinishangaza sana kwa vile ulipokelewa vyema.
Nilikuwa ningali mwanamuziki chipukizi," asema akiwa amejawa na tabasamu.
Licha ya wimbo huo kufanya vizuri, alikaa kwa muda kabla ya kutoa wimbo mwingine. Kikwazo kikuu kilikuwa ukosefu wa fedha za kurekodi, ambacho aghalabu huwa changamoto kwa karibu kila msanii anayechipukia.
Alirudi ulingoni mnamo 2013, alipotoa kibao Nimekukimbilia. "Ujumbe mkuu katika wimbo huo ni kuwa nimemkimbilia Mungu, licha ya changamoto nyingi ambazo nilikuwa nikikumbana nazo. Lengo lake ni kuwapa moyo waliopoteza matumaini maishani," asema Liz.
Kama wimbo wake wa kwanza, kibao hicho kilipokelewa vizuri sana. Mbali na hayo, kilimtengenezea jina, huku vyombo vya habari vikiucheza kwa upana.
Baada ya hapo, alirekodi kibao kingine Nothing to Something alichotoa Desemba 2014. Kupitia wimbo huu, alitoa ujumbe kuwa Mungu anaweza akamtoa mtu katika ufukara na kuinua maisha yake.
>> Kutokana na mafanikio ya nyimbo hizo, alianza mikakati ya kuandaa albamu yake kwani alikuwa ashaanza kukomaa kimuziki.
"Mwaka 2015 niliamua kutenga muda kutayarisha albamu yangu," asema. Albamu hiyo, ambayo anajitayarisha kuitoa wakati wowote inaitwa Payback Time (Wakati Wangu Kupokea Malipo).
Na katika kile kilionekana kuwiana na ujumbe alioweka katika albamu hiyo, Liz alifanikiwa kuchaguliwa katika tuzo za muziki za Talanta Awards, Amerika mwezi Aprili 2015. Aliteuliwa katika kitengo cha Mwanamuziki Bora Zaidi Anayechipukia. Aliweza kutwaa mataji hato mawili. Ufanisi huo ulimwezesha kualikwa nchini humo na waandaaji wa tuzo hizo ili kuendeleza injili kupitia nyimbo zake.
"Ushindi huo ulikuwa kama majibu kwa maombi ambayo nimekuwa nikiomba tangu nianze muziki. Nimepitia mengi sana, yote katika harakati za kutafuta mtaji wa kurekodi kazi zangu," asema.
Kulingana naye, mojawapo ya changamoto ambazo ashawahi kupitia ni kujiingiza katika kilimo ambapo hakufanikiwa. Asema mimea yote aliyokuwa amepanda ilinyauka kutokana na kiangazi.
Anawashauri wanamuziki wa injili wawe mfano kwa jamii kwa vitendo vyao ambavyo vinapaswa kuwiana na ujumbe katika nyimbo zao.
Kwa sasa, anajiandaa kuachia albamu yake wakati wowote. Vile vile anajitayarisha kwenda nchini Amerika kufuatia mwaliko wa waandalizi wa tuzo za Talanta Awards.
Aidha amekuwa LIZ NAMUNYAK Picha/WANDERI KAMAU akiwasaidia watoto wasiojiweza kwa kutoa usaidizi kwa makao mbalimbali ya watoto.
akamau@ke.nation media.com


