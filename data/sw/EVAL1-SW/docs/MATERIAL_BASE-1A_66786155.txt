
Family Bank kufungua matawi 100
Na FRANCIS MUREITHI
BENKI ya Family itafungua matawi 100 kufikia mwisho wa mwaka ujao ili kukabiliana na ushindani mkubwa katika sekta ya benki. 
Afisa mkuu wa benki hiyo, Bw Peter Munyiri alisema kufikia sasa wamefungua matawi matatu kwenye mpango huo.
“Benki ya Family inataka kuwapa wateja wake huduma bora na za kisasa.
Ili kufanikisha hatua hiyo tunapanga kufungua matawi 100 kote nchini kufikia mwisho wa 2015,” akasema Bw Munyiri kwenye ujumbe wake kwa wenye hisa.
Aliongeza kuwa benki yake pia ina mipango ya kuboresha na kuongeza mitambo ya kutoa pesa ya ATM ili kuipa benki hiyo nafasi ya kushindana kikamilifu.
Kufikia sasa benki hiyo ina mitambo 118 ya ATM kote nchini.
“Tunatarajia pia kuimarisha huduma za maajenti wetu katika mitaa, masoko na vituo vingine vya biashara,” akasema Bw Munyiri.
Alifichua kuwa benki ya Family ina matumaini kuwa kufikia 2016 itakuwa ishindana katika kiwango kimoja na Na FRANCIS MUREITHI benki kubwa kama vile Co-operative, Kenya Commercial Bank (KCB), Equity na Barclays Bank.
Kwenye ripoti ya kila mwaka, benki ya Family iliweza kupata faida kabla ya ushuru ya Sh1.79 bilioni ikilinganishwa na Sh868 milioni mwaka uliotangulia.
“Nafurahi kuwa mwaka wa 2013 tuliweza kuingia kwenye orodha ya benki ambazo huandikisha faida ya mabilioni kwa kuongeza faida yetu maradufu,” akasema Bw Munyiri.
Alisema kuwa mali ya benki hiyo iliongezeka kwa asilimia 40 kutoka Sh31 bilioni hadi Sh43.5 bilioni kufikia mwisho wa 2013.
Wateja wa benki hiyo hali kadhalika waliongezeka kwa asilimia 15 kutoka 1.15 milioni hadi wateja 1.33 milioni.
Aliongeza kuwa benki hiyo akaunti maalum imezindua ijulikanayo kama Mkenya Daima ambayo inalenga Wakenya walio nje ya nchi.


