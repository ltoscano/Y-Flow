
Wa tanzania, Wachina na ‘diplomasi ya hundi’!
Jul 25, 2012

WIKI iliyopita Rais wa China, Hu Jintao, aliwaita tena mjini Beijing watawala wa Afrika katika kile kinachoitwa mikutano ya kila mwaka kati ya China na Afrika (Sino Africa Summits).
Na kama ilivyotarajiwa, Rais huyo aliwashawishi watawala hao wa Afrika ‘watulize mizuka’ kwani China ni rafiki wa ‘kweli kweli’ wa bara la Afrika.
Kwa maneno yake mwenyewe, Hu Jintao aliwaambia watawala hao hivi: “Daima China itakuwa rafiki mzuri wa Afrika, itakuwa mshirika mzuri wa Afrika, na itakuwa kaka mzuri wa Afrika.” Si hivyo tu, kwani Rais Hu Jintao alikwenda mbali zaidi na kuwaambia watawala hao wa Afrika kwamba nchi yake imetenga dola bilioni 20 kwa ajili ya kutoa mikopo kwa nchi za bara hilo katika kipindi cha miaka mitatu ijayo.
Na kama ilivyotarajiwa, Rais Hu Jintao alipigiwa makofi mengi na watawala hao wa Afrika! Mmoja wao – Rais Jacob Zuma wa Afrika Kusini, alifikia hatua ya kusema kuwa Afrika haijawahi kupata rafiki wa kweli zaidi ya China! Aliisifu China kwamba tofauti na Ulaya na Marekani, mikopo na misaada yake haina masharti!
Habari zinasema ya kuwa baada ya mkutano huo kumalizika, mawaziri wa fedha wa nchi za Afrika walianza kupigana vikumbo kuwasilisha kwa Serikali ya China miradi yao wanayotaka ikopeshwe fedha kutoka katika hizo dola bilioni 20 zilizotengwa kwa ajili ya Afrika. 
Leo, nataka tulijadili tena suala hili la mahusiano ya Afrika (hususan Tanzania), na China na kujiuliza iwapo kweli China ni rafiki wetu wa kweli kama Rais Hu Jintao alivyotamba wiki iliyopita katika mkutano huo wa Beijing.
Msimamo wangu kuhusu hili uko wazi kabisa, na nimekuwa sichoki kuurudia mara kwa mara; nao ni kwamba China si rafiki wa kweli hata kidogo wa bara la Afrika, na kwamba hiyo inayoitwa misaada au mikopo ni ghiliba tupu kwa watawala wa Afrika ili wafumbe macho wakati makampuni ya nchi hiyo yakipora malighafi na maliasili za bara hili kwa ajili ya viwanda vyake.
Uzoefu unaonyesha kuwa mikopo mingi ambayo Serikali ya China hutoa kwa nchi za Afrika inahusu miundombinu (ujenzi wa barabara, viwanja vya michezo nk).
Uzoefu unaonyesha pia kwamba zabuni za miradi hiyo huchukuliwa na makampuni ya ujenzi ya China. Hivi sasa kuna makampuni ya ujenzi ya China yaliyoko barani Afrika yanayofikia 300!
Lakini makampuni hayo ya ujenzi, ambayo huja Afrika yakiwa hata na vibarua wao kutoka China, yanakuwa na kazi nyingine ya siri. Kazi hiyo ni ile ya kufanya biashara haramu za magogo, pembe za ndovu na madini; hususan dhahabu.
Kwa hiyo, meli za Kichina zinapoleta barani Afrika vifaa vya ujenzi vya makampuni hayo ya ujenzi yenye zabuni za ujenzi katika nchi kadhaa za Afrika, hurudi nyumbani China zikiwa zimesheheni magogo, madini na pembe za ndovu; vingi vikiwa vimepatikana kwa njia haramu.
Ripoti mbalimbali za kitafiti zimetolewa kutahadharisha kuwa kiu ya China ya magogo itaimaliza kabisa misitu mikubwa ya Afrika katika kipindi cha miongo miwili tu ijayo. Nchi za Afrika zinazotajwa kuathirika zaidi ni DR Congo, Gabon, Tanzania na Msumbiji.
Suala hili la namna China inavyoimaliza misitu ya Afrika liliwahi kuwasilishwa kwenye Baraza la Wawakilishi la Marekani (kamati ndogo ya Afrika) na Rais wa asasi ya uchunguzi wa biashara haramu za kimataifa za maliasili (Environmental Investigation Agency –EIA), Allan Thornton, Julai 28, 2005.
Katika ripoti hiyo ya asasi hiyo ya Uingereza (inapatikana kwenye www.eia-global.org), ambayo ni kazi ya uchunguzi wa miaka tisa, Thornton alionya kuwa kama hatua za kuidhibiti China hazitachukuliwa haraka, misitu ya Afrika imo katika hatari ya kumalizwa kabisa.
Bahati mbaya ripoti hiyo haikufanyiwa kazi ipaswavyo, na ndiyo sababu Wachina wanaendelea kuimaliza misitu ya bara la Afrika ikiwemo ya Tanzania.
Tunaojishughulisha na mazingira katika Tanzania tunaelewa vyema namna Wachina wanavyohusika na uteketezaji misitu katika wilaya kadhaa nchini.
Wenye shaka na hiki ninachokisema kuhusu uovu wa Wachina niwarejeshe kumbukumbu zao hadi Oktoba 2007 kwenye tukio lile ambapo Wizara ya Maliasili na Utalii, wakati huo ikiwa chini ya Waziri Maghembe, ilikamata makontena 70 yaliyojazwa shehena ya magogo ambayo yalikuwa yakisafirishwa kinyemela kwenda China!
Lakini hata katika madini hali ni hiyo hiyo. Kampuni hizo hizo za Kichina za ujenzi ndizo pia zinazohusika katika biashara haramu ya madini; hususan dhahabu, uranium na shaba. Na kama nilivyoeleza mwanzo, ushiriki wao katika uchafu huo umetanda Afrika nzima kuanzia Gabon, DR Congo hadi Tanzania.
Wachina hawa wamekuwa wakijihusisha na biashara hizo chafu bila woga wowote kwa sababu wanajua kuwa watawala wetu mafisadi watafumba macho kwa kuhofia kuyakosa mabilioni ya pesa za mikopo zinazotolewa na serikali yao!
Na ndiyo maana mwaka 2010 kampuni ile ya Kichina inayoitwa Epoch Mining ilidiriki kuingia wilayani Chunya, mkoani Mbeya na kuchimba dhahabu ndani ya mto Zira na Lupa bila kuwa na kibali chochote cha serikali yetu cha kuiruhusu kufanya hivyo.
Tujiulize: Jeuri ya Wachina wale kufanya hivyo waliipata wapi? Kwa hakika, kama si ujasiri wa gazeti hili kufichua skandali hiyo, Wachina wale wangeendelea kujizolea kifisadi dhahabu zetu za Chunya mpaka leo!
Nimetoa mfano huu mmoja lakini iko mingi inayothibitisha ushiriki wa Wachina katika biashara chafu ya maliasili za Afrika ikiiwemo Tanzania. Kwa maneno mengine, kilichotokea Chunya hufanywa na Wachina sehemu mbalimbali barani Afrika.
Tena ushiriki wao katika biashara hizo haramu barani Afrika umekuwa documented na asasi kama EIA, BBC nk, na ripoti nyingi zimo kwenye tovuti mbalimbali za mazingira; lakini watawala wetu wamekuwa hawajali.
Sasa, hiyo ndio China yetu ambayo Rais wake, Hu Jintao, aliwaambia watawala wetu wa Afrika, wiki iliyopita, kuwa: “China ni rafiki wa kweli wa bara la Afrika, ni mshirika wa kweli wa bara la Afrika na ni kaka wa kweli wa bara la Afrika.” Je; tumwamini Rais Hu Jintao? Rafiki gani wa kweli anayekuporea maliasili zako huku akikupoza kwa mikopo inayoitwa laini? Rafiki gani wa kweli asiyependa kufuatilia na kuhakikisha matumizi mazuri ya misaada na mikopo hiyo anayoitoa?
Hitimisho langu ni kwamba China ya sasa si rafiki wa kweli wa bara la Afrika, na wala si rafiki wa kweli wa Tanzania. Kama anatupatia mikopo na misaada isiyo na masharti, ni kwa sababu anataka watawala wetu watazame upande wa pili wakati makampuni yake yakipora magogo, madini, pembe za wanyama, mafuta nk kutoka katika bara letu na kupeleka kwao China.
Kwa maneno mengine, inachokijali China na inachokitaka kutoka Afrika, ni maliasili zake tu na si vingine. Na ndiyo maana Serikali ya China haitaki kujihusisha na masuala mengine ya Afrika kama vile kupigania utawala bora, haki za binadamu au ya ujenzi wa demokrasia ndani ya bara la Afrika.
Kwa hakika, China inapendelea zaidi nchi dhaifu kiutawala na zilizooza katika mambo hayo kama vile DR Congo, Sudan nk; kwani mazingira hayo yanayapa nafasi makampuni yake kupora zaidi na zaidi maliasili za nchi hizo.
Na ndio maana wakati dunia nzima ililalamikia mauaji ya watu weusi yaliyofanywa na Janjaweed kule Sudan China ilikaa kimya! Aidha, wakati dunia nzima inalalamikia, hivi sasa, mauaji na vita za wenyewe kwa wenyewe zinazoendelea kule DR Congo, China imekaa kimya.
Kwao (Wachina) wangependa ‘vurugu mechi’ hizo za DR Congo, Sudan nk ziendelee; maana zinawawekea mazingira mazuri ya kucheza faulo zao kwa maliasili za bara la Afrika zikiwemo za Tanzania.
Ni kwa kuzingatia yote hayo watawala wetu walitushangaza, wiki iliyopita, kule Beijing, walipomshangilia kwa nguvu Rais Hu Jintao aliposema kuwa China ni rafiki na kaka wa kweli wa Afrika!
Badala ya watawala wetu waliohudhuria mkutano huo wa wiki iliyopita huko Beijing kumbana Rais Hu Jintao kuhusu tabia hiyo ya China ya kumaliza misitu ya Afrika na kupora maliasili zetu nyingine, walichekelea tu walipoambiwa kuwa wametengewa dola bilioni 20 za kukopa!
Masikini watawala wetu hao walishindwa kung’amua kwamba alichokifanya Rais Hu Jintao kwao ni ‘kucheza nao’ kile ambacho Waingereza wanakiita cheque book diplomacy; yaani ‘diplomasi ya hundi’.
Kwa kutokuelewa kwao huko, au niseme uzuzu wao huo, Wachina wasipodhibitiwa watamaliza kabisa madini na misitu ya bara la Afrika katika kipindi cha miongo miwili ijayo!
Wa tanzania tusilikubali hilo litokee, na hivyo twapaswa kupunguza kasi yao kwa kuwafunga ‘gavana’.
Tafakari.


