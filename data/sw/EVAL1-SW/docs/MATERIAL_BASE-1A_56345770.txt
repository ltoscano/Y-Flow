Meya Matata wa Ilemela asukumiwa kashfa mpya
Jan 31, 2013

BAADA ya kuwa katika mivutano na chama chake, Chama cha Demokrasia na Maendeleo- CHADEMA kwa muda mrefu sasa, Meya wa Manispaa ya Ilemela, mkoani Mwanza, Henry Matata, ameingia katika msukosuko mpya akituhumiwa na baadhi wa watumishi wa halmshauri hiyo kwa matumizi mabaya madaraka yake.
Taarifa zilizolifikia Raia Mwema kutoka ndani ya halmashauri hiyo zinamtuhumu Meya Matata kwa matumizi yasiyofaa ya gari la ofisi na mafuta yanayotolewa kwa ajili ya gari hilo.
Kwa mujibu wa mtoa habari wetu, Meya Matata amekuwa akiamuru madereva kuweka sehemu ya kiwango cha mafuta kwenye gari lake binafsi badala ya lile la ofisi na kwamba kiasi kidogo tu ndiyo huwekwa kwenye gari la ofisi.
Pamoja na hilo, Matata anatuhumiwa kutumia gari hilo mpaka usiku wa manane kwa shughuli binafsi, hali inayoelezwa kuwatesa madereva wake ambao wanalazimika kuwa kazini wakati mwingine mpaka saa tisa alfajiri.
“Kwa utaratibu wa kawaida gari la Meya linajaziwa mafuta mara mbili kwa wiki Jumatatu lita 70 na Alhamis lita 40, yeye binafsi huchukua lita 40 siku ya Jumatatu na siku ya Alhamisi huchukua lita 20, kwa hiyo utaona kwa wiki, mafuta lita 60 anajiwekea mwenyewe kwenye gari lake,” kilieleza chanzo chetu cha habari.
Chanzo hicho kimezidi kueleza kuwa huo umekuwa utaratibu wa kawaida kwa Meya huyo tangu aingie madarakani na ndiyo sababu amekuwa akiwakataa madereva wanaoshindwa kutimiza matakwa yake.
"Yupo dereva mmoja aliyekuwa naye mpaka majuzi alikataa kuweka mafuta kwenye gari lake akayaweka yote kwenye kwenye gari la halmashauri, hawakuelewana alimfukuza asimwendeshe na akaandika barua kwa mkurugenzi akimshtaki kwa kosa la kuiba mafuta akitaka afukuzwe kazi," kilieleza chanzo chetu.
Aidha, chanzo hicho kilimweleza mwandishi wetu kuwa pamoja na matumizi hayo mabaya ya mafuta ya halmashauri, Meya huyo ambaye siku za karibuni amekuwa akijinadi kuwa Meya wa Mahakama kutokana na kufukuzwa uanachama CHADEMA na kurejeshewa na Mahakama kusubiri kesi ya msingi aliyopinga uamuzi wa Kamati Kuu ya chama chake kumfuta uanachama, pia amekuwa akitumia gari hilo wakati mwingine mpaka saa tisa usiku hali iliyofanya akosane na madereva anaopangiwa na hadi sasa amebadilisha madereba mara wa tatu, wa mwisho akiwa ameanza kazi Jumatatu wiki hii, baada ya wawili waliotangulia kushindwa kuvumilia.
“Kwa upande wa matumizi ya gari ukizungumza na madereva wake watakueleza wanavyopata shida, hakuna muda wa kazi unaoeleweka, mara nyingi anawaachia usiku wa manane, na wakati wote huo anakuwa kwenye shughuli binafsi kila dereva wanashindana sasa hivi Jumatatu ijayo (Jumatatu ya juzi) ataanza na dereva mpya,” kilifafanua chanzo hicho.
Mmoja wa madereva waliowahi kumwendesha Meya huyo amelieleza Raia Mwema kwa sharti la kutotajwa majina yake gazetini kuwa kuna wakati alifululiza kuwa anakwenda kwenye hoteli zilizoko kwenye ufukwe wa Luchelele Nyegezi, ambako wakikutana na watu wake wanakaa mpaka saa nane au tisa usiku.
“Mkitoka huko saa hizo unampeleka nyumbani na anakushauri ulale kwake na upaki gari hapo hotelini kwake, lakini kanuni za halmashauri zinataka gari lazima ikalale kwenye kituo cha zimamoto na isipolala hapo ikipata shida yoyote nitakayeulizwa ni mimi, ndiye niliyekabidhiwa gari hilo, kwenye mazingira kama hayo ni ngumu sana kufanya kazi” alieleza.
Alisema pamoja na kutokuwa na utaratibu maalumu wa kufanya kazi hali hiyo wakati mwingine imekuwa hata ikileta matatizo ya kifamilia, kwa kuwa dereva anakuwa haeleweki saa ngapi anatoka kazini.
“Namna hii hata ukitaka kutoa taarifa nyumbani unatoa vipi, maana unakuwa kwenye mizunguko hujui mtaishia wapi na saa ngapi, bora ikijulikana kama kuna night shift (zamu ya usiku) kwa sababu mtu hujasafiri unalazimika kulala saa tisa au kumi na bila sababu yoyote ya msingi sasa hiyo ni kazi kweli?” alihoji
Akifafanua zaidi alisema kwa mujibu wa utaratibu gari kufanya kazi mpaka usiku namna hiyo linahitaji kibali cha ama katibu tawala wa mkoa au katibu mkuu wa wizara, lakini Meya huyu amekuwa hafanyi hayo.
Hata hivyo, Meya Matata ambaye hivi majuzi wakati wa ziara ya Makamu Mwenyekiti wa CCM, Philip Mangula, wilayani Nyamagana aliwaahidi wanaCCM kurejea tena kwenye chama hicho kwa kuwa ndiko alikolelewa, amelieeleza Raia Mwema kuwa yeyote aliyeleta tuhuma hizo ni mzushi kwa kuwa yeye ndiye aliyeamua kumfukuza dereva wake aliyemtaja kwa jina moja la Juma kwa madai ya kumhusisha na wizi wa mafuta na kupendekeza kwa Mkurugenzi kwamba afukuzwe kazi.
Ameeleza zaidi kuwa yeye kama kiongozi wa watu ana haki ya kulitumia gari hilo muda wote na wanaolalamikia hilo ni watu wasiojua utaratibu au adui zake kisiasa wameamua kumchafua kwa njama hizo kwani wamekosa namna nyingine ya kumharibia mambo yake.


