Uhuni michezoni upigwe vita
Sep 18, 2013

LIGI Kuu ya Tanzania imeanza kuingiliwa na wahuni. Katika wiki nne za kwanza za ligi hiyo, matukio mawili mabaya ya kihuni yamefanyika katika viwanja tofauti hapa nchini.

Tukio la kwanza lilitokea mwezi uliopita jijini Dar es Salaam kwenye Uwanja wa Taifa pale washabiki wa soka walipolishambulia kwa mawe basi lililokuwa limewabeba wachezaji wa timu ya Coastal Union ya Tanga.

Washabiki waliolitupia mawe basi la Coastal Union wanahisiwa kuwa wa timu ya Yanga na inadaiwa walifanya hivyo kutokana na kuchukizwa na sare ambayo timu yao ilipata katika mechi hiyo.

Coastal Union ilikuwa imepewa penalti katika dakika za mwisho za mchezo huo na washabiki hao walikuwa wamechukizwa na ukweli kwamba timu yao ilipata sare katika mechi iliyopaswa kushinda.

Hata hivyo, kimsingi, wachezaji wa Coastal Union hawakuwa na kosa lolote. Si wao waliojipa adhabu hiyo ya penalti. Kuwashambulia kwa mawe kiasi cha kupasua vioo na kujeruhi wachezaji ni uhuni ambao hautakiwi kwenye michezo.

Wikiendi iliyopita, tukio kama hilo limetokea tena mkoani Mbeya. Kabla ya mechi baina ya Yanga na Mbeya City iliyokuwa uwanja wa nyumbani, washabiki wanaodaiwa kuwa wa timu mwenyeji walilishambulia basi lililokuwa na wachezaji na viongozi wa Yanga.

Na kwa zaidi ya mwaka mmoja sasa, nimenza kushuhudia matukio ya washabiki wakitoa matusi mazito kwa wachezaji na viongozi wa timu mbalimbali katika mechi ambazo nimeshuhudia.

Mwaka jana, nilitokwa machozi niliposhuhudia washabiki wa Simba wakimtukana matusi ya nguoni aliyekuwa nahodha wa timu hiyo pamoja na timu ya taifa (Taifa Stars), Juma Kaseja, kutokana na makosa aliyoyafanya katika pambano dhidi ya Mtibwa.

Washabiki hao walikuja hadi kwenye vyumba vya kubadilishia nguo vya wachezaji katika Uwanja wa Jamhuri na kuanza kumtukana, kumtishia maisha na kuwatukana wazazi na familia yake.

Mchezaji mwenyewe alikuwa akilia tu. Wakati tulipokuwa njiani kurejea Dar, kuna kundi la washabiki walilisogelea basi la timu na kuomba Kaseje atolewe nje ya basi ili wampige.

Ukiuliza wadau wa soka, watakwambia hayo ni mambo ya kawaida. Nasema haya si mambo ya kawaida. Huu ni uhuni na hauna nafasi au kawaida yoyote kwenye soka.

Uhuni katika soka si jambo jipya. Kwa mujibu wa kumbukumbu zilizopo, ulianza kushika chati katika karne ya 14 na kufikia mwaka 1312, aliyekuwa Mfalme wa Uingereza, Edward II aliwahi kupiga marufuku mchezo huo usichezwe.

Hivyo, uhuni huu ninaousema hapa si kitu kipya. Ni mambo ambayo yapo na yanazidi kumea kwa sababu watu wameamua kuyatazama kama masuala ya kawaida.

Wakati basi la Coastal Union liliposhambuliwa na washabiki, hakuna kiongozi yeyote wa Yanga aliyekemea tukio hilo.

Nashukuru kwamba viongozi wa Mbeya City wameonyesha ukomavu wa hali ya juu kwa kukemea tukio hilo la Mbeya.

Na suala la Coastal lilipofikishwa TFF, hakuna adhabu yoyote iliyotolewa kwa washabiki au klabu kwa maelezo kwamba tukio lilitokea nje ya uwanja na Msimamizi wa Mechi hiyo hakuwa ameliripoti.

Picha inayojengwa hapa ni kwamba kama tukio limetokea nje ya uwanja, hakuna tatizo lolote. Naamini dhana hii pia ni potofu.

Kwenye tafsiri ya uhuni michezoni, haya ni matukio yanayotokea kabla, baada na wakati wa mechi yenyewe. 

Haina maana kama yamefanyika nje ya uwanja au ndani ya uwanja na ndiyo timu za kigeni huwa zinapewa ulinzi wa askari zinapokwenda kwenye nchi za watu.

Hii ni kwa sababu, kwa tabia zao, wahuni hawa hupenda kujificha katika maeneo ambayo hakuna ulinzi wa kutosha ili waweze kufanya uhuni wao na kukimbia bila kuchukuliwa hatua.

Tanzania inatazamwa sasa na makampuni makubwa ya kimataifa ya televisheni kutokana na wingi wa washabiki wanaokwenda kutazama mpira viwanjani. Katika pambano baina ya Yanga na Mbeya City, washabiki zaidi ya 20,000 walihudhuria.

Washabiki hawa hawatakuja viwanjani endapo wahuni wataendelea kutamalaki. Nani atapenda kuhatarisha maisha yake na familia yake kwa ajili ya kutazama tu mpira ambao pengine unaonyeshwa kwenye luninga?

Basi la Yanga lina thamani ya zaidi ya Sh milioni 400 walilopewa na mdhamini wao, bia ya Kilimanjaro.

Kulifanyia uharibifu kunamaanisha kwamba wadhamini waone ya kuwa hakuna sababu ya kuingia gharama kuzipa vitu vizuri timu za Tanzania kwa vile mwishowe vitaharibiwa tu.

La msingi ni kwa vilabu vyote kwa ujumla wake kukemea na kuonyesha msimamo mkali dhidi ya vitendo vya kihuni na wahuni kwenye michezo.

Ikiwezekana, kama wanavyofanya wenzetu walioendelea, itengenezwe orodha ya watu wanaofahamika kwa uhuni huu na orodha hiyo itangazwe hadharani.


