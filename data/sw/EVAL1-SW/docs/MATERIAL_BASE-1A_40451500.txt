
Ocampo alilaumiwa kwa ushahidi pungufu
Na VALENTINE OBARA
LUIS Moreno-Ocampo
CHANGAMOTO zilizoibuka katika juhudi za kuthibitisha kuhusika kwa Wakenya watatu katika ghasia za baada ya uchaguzi wa 2007 zilipelekea wengi kumlaumu aliyekuwa Mkuu wa Mashtaka katika Mahakama ya Kimataifa ya Uhalifu (ICC) Louis Moreno Ocampo. 
Bw Ocampo alilaumiwa na baadhi ya wanasiasa na wachanganuzi wa masuala ya haki za kibinadamu kwa kutojitahidi kutafuta ushahidi thabiti ambao ungethibitisha kikamilifu kuhusika kwa washukiwa katika maandalizi ya ghasia za baada ya uchaguzi huo. 
Waliomkosoa walisema hatua alizochukua zilisababisha tu kupotezwa kwa muda wa washtakiwa kwani alifahamu vyema hapakuwa na ushahidi wa kutosha kuthibitisha madai yaliyotolewa dhidi yao.
Hata hivyo, Bw Ocampo alijitetea dhidi ya madai hayo katika mahojiano tofauti aliyofanyiwa na mashirika mbalimbali ya wanahabari.
Kwenye mahojiano aliyofanyiwa katika kituo cha habari cha kitaifa cha BBC, alieleza hatua yake ilikuwa na mafanikio kwani kesi hizo zilipelekea kuwepo kwa amani katika kipindi cha uchaguzi mkuu wa 2013.
“Kila mtu alihofia kungekuwepo ghasia baada ya uchaguzi wa 2013.
Nchini Kenya wagombeaji walioeneza wito wa amani walikuwa Bw Kenyatta na Bw Ruto, na walishinda,” akasema.
Kulingana naye, Rais Uhuru Kenyatta na naibu wake William Ruto kwa ushahidi pungufu waliungana katika uchaguzi huo kwa kuwa wote wawili walikuwa wanakabiliwa na mashtaka mahakamani humo.
Alisema kuungana kwao pia kulichangia kudumisha amani katika kipindi cha uchaguzi kwa kuwa walieneza wito wa amani katika kampeni walizokuwa wakifanya katika maeneo mbalimbali nchini.
Bw Ocampo pia alitetea madai kuwa mahakama hiyo hulenga tu mataifa ya Afrika ilhali kuna uhalifu wa kivita unaotendwa na mataifa ya Magharibi bila wao kuchukuliwa hatua.
Kulingana naye, mataifa madogo hasa ya Afrika na kusini mwa Amerika ndiyo yalikuwa yakilengwa wakati ICC ilipoanzishwa kwa kuwa hayana sheria kali za kushtaki watu wanaohusika katika uhalifu wa kivita.
Bw Ocampo alisema mataifa yaliyokomaa kama vile Amerika, Uchina na Urusi hayahitaji kusimamiwa na sheria za ICC kwa kuwa yana vikosi vikubwa vya kijeshi vinavyoweza kukabiliana vyema na wanaojaribu kutekeleza uhalifu dhidi ya haki za kibinadamu.
“Kuna tofauti kati ya mhalifu na polisi…sheria inalenga kulinda watu wanyonge au mataifa madogo. Mataifa makubwa yenye vikosi vikubwa vya kijeshi hayahitaji sheria hizi,” akasema Bw Ocampo, alipohojiwa kwenye kipindi cha mahojiano cha ‘Hard Talk’, katika kituo cha habari cha kimataifa cha BBC.
Mataifa mengine ya Afrika ambapo ICC inaendeleza kesi dhidi ya raia au viongozi wake ni pamoja na Libya, Congo na Ivory Coast.


