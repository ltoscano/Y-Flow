
4 washtaki hospitali kwa kuwafunga kizazi
Na RICHARD MUNGUTI
WANAWAKE waliotambuliwa kuwa na virusi vya Ukimwi wameshtaki hospitali tatu na Waziri wa Afya James Macharia kwa kushurutishwa kufunga kizazi.
Walalamishi hao wanaoongea kwa niaba ya wengine wengi ambao hawajajitokeza kulalamika wanasema haki zao za kupata watoto na kuwa wazazi zimekatizwa na maafisa wa afya ambao waliwadhulumu.
Wahasiriwa hao ambao wameficha majina yao na kujitambua kwa herufi tu, wanasema kwenye kesi waliyowasilisha katika Mahakama Kuu ya Milimani, Nairobi, kwamba waliambiwa kwamba wakikataa kufungwa kizazi hawatapewa msada wa chakula waliokuwa wakipewa katika hospitali inayodhaminiwa na mashirika ya kimataifa ya Blue House Mathare Clinic, Kaunti ya Nairobi.
Walalamishi hao wanne ni wanachama wa kundi la kutetea haki za wanawake wenye virusi vya Ukimwi.
Wanawake hao ambao hawataki majina yao yajulikane kwa ajili ya usalama wao na watoto wao wanasema haki zao zilikiukwa na hospitali walikojifungulia.
“Nililazimishwa kutia sahihi fomu ya kufungwa kizazi nilipoenda kujifungua katika hospitali ya Pumwani Nairobi,” anasema mmoja wa walalamishi hao.
Mlalamishi huyo anasema mumewe aliaga dunia mnamo 2002 na kwamba alikuwa anaugua Ukimwi.
Mama huyo alijaliwa kujifungua mapacha kisha akaambiwa na mtaalamu wa lishe Bi Benta Anyango Owuor hatakuwa wakipewa chakula kama “hatafungwa kizazi.” Anasema aliambiwa hatakuwa akipewa maziwa ya mtoto, mafuta na unga aliokuwa akipata katika hospitali ya Blue House.
“Kama hutaleta barua kutoka hospitali ya Pumwani basi ujue hutakuwa ukipata chakula na misaada mingine ya kujikimu kimaisha,” akasema mlalamishi akimnukuu mtaalamu huyo wa lishe. 
Mlalamishi anasema mnamo Oktoba 29, 2004 alienda katika hospitali ya Pumwani alikojifungulia na kupewa barua kuonyesha kizazi chake kilifungwa alipokuwa akijifungua mapacha.
Wanawake hao wanne kutoka kaunti mbalimbali wanasema walidhulumiwa na haki zao za kufurahia maisha kama wanawake wengine zilikatizwa kwa sababu sasa hawawezi kupata watoto.
Walalamishi hao walioshtaki hospitali za Pumwani Maternity Hospital, Maries Stopes International na Medicins Sans Frontiers-France wanaomba Mahakama Kuu iamuru walipwe fidia kwa kunyimwa fursa ya kupata watoto.
Kesi ya wahasiriwa hao imeorodheshwa kusikizwa mnamo Februari 24, 2015.


