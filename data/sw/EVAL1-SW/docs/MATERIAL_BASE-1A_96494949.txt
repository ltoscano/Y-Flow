
Wawekezaji hawa sawa na Kwelea Kwelea!
Aug 22, 2012

TOLEO lililopita nilijadili suala la uwekezaji wa kigeni katika nchi yetu nikihoji busara ya watawala wetu kufungua milango yetu yote ya uchumi na madirisha pia!
Msingi wa hoja zangu ulikuwa ni matokeo ya utafiti uliofanywa na Makamu Mkuu wa Chuo Kikuu cha St. Augustine, Dk.Charles Kitima, katika sekta ya utalii.
Miongoni mwa mambo mengine utafiti huo ulionyesha ya kuwa karibu Sh. Trilioni 1.2 zinazopatikana kila mwaka katika sekta ya utalii huishia nje ya nchi yanakotoka mashirika makubwa ya kimataifa yaliyowekeza katika sekta hiyo nchini.
Kiwango hicho kikubwa cha pesa kinachoishia nje ya nchi kinatokana na ukweli kwamba wageni ndio wamiliki wakubwa wa biashara katika sekta hiyo badala ya wazawa.
Dk. Kitima anatoa mfano wa vitalu vya uwindaji ambavyo asilimia 95 vinamilikiwa na wageni. Nilieleza katika makala yangu hiyo ya wiki iliyopita kwamba, ingawa utafiti wa Dk. Kitima ulihusu sekta ya utalii tu, lakini picha ni hiyo hiyo katika sekta nyingine.
Niliandika wiki iliyopita kwamba moja ya njia za kupunguza kiasi hicho kikubwa cha pesa zinazoishia nje ya nchi kwa njia ya capital flight, ni kuhakikisha wawekezaji wa kigeni wanalazimishwa kisheria kuingia ubia na wazawa wanapowekeza nchini.
Nilisema kuwa, nchi kadhaa za Mashariki ya Mbali zimefanikiwa katika hilo, na pia nikampongeza Rais Mugabe wa Zimbabwe kwa kufuata nyayo za nchi hizo. Chini ya Tangazo la Serikali Na. 280 la mwaka 2012, biashara kubwa katika Zimbabwe, sasa, humilikiwa na wageni kwa asilimia 49 tu; huku wazawa wakiwa na asilimia 51.
Wasomaji wengi walionitumia sms au kunipigia simu waliunga mkono hoja zangu; huku wengine wakinipa mifano kadhaa ya nchi za wenzetu ambako mgeni haruhusiwi kuwekeza bila kuwa na mbia mzawa.
Msomaji wangu mmoja, Rashid Abdallah, alitoa mfano wa nchi za Emirates.
Aliandika hivi: “Bwana Mbwambo, ni kwamba katika nchi za Emirates mzawa ndiye anayemtolea kibali cha kufanya kazi na kuishi mgeni kinachoitwa Igama. Na leseni ya biashara ni lazima mzawa awe mbele yako; maana bila hivyo hupati hata leseni ya kuuza maji au juisi”.
Nikiri, hata hivyo, kwamba si wasomaji wote waliounga mkono hoja zangu. Wako waliopinga ambao hofu yao kubwa ni kwamba mwekezaji wa kigeni hawezi kutumbukiza mapesa yake mengi, na kisha akubali mzawa awe ndiye mmiliki mkuu wa hisa; hata kama uwiano ni 51 kwa 49 kama ilivyo Zimbabwe.
Napenda kuwajibu akina Tomaso hao kwa kuwapa rejea ya andiko zuri lililowekwa mtandaoni la Mtanzania anayeishi Russia, Shaaban Nzori, kuhusu uwekezaji wa kigeni katika taifa hilo kubwa duniani.
Shaaban Nzori, ambaye ameandika sana kuishauri Serikali yetu – wakati mwingine akiwaandikia moja kwa moja mawaziri, makatibu wakuu na wakurugenzi, ni mzawa mwenye uelewa mkubwa katika masuala ya madini, mafuta na gesi, na ni mtu mwenye uchungu na nchi yake Tanzania.
Katika andiko lake hilo la Agosti 9, 2012 lenye kichwa kinachosomeka: “When ignorance is indeed not a virtue” Shaaban Nzori anatoa mfano wa Russia katika kujenga hoja yake kwamba si busara wawekezaji wa kigeni kumiliki hisa zote katika uwekezaji wanaofanya nchini, na kwamba si hoja kwamba wametumbukiza mapesa mengi kiasi gani katika uwekezaji wao huo.
Akimjibu mkosoaji wake mmoja aliyemwandikia hivi: “Si rahisi kupata mwekezaji awekeze dola milioni 100 halafu eti Serikali ndio iwe na majority voting rights on his money”, Shaaban Nzori anasema kwamba katika Russia kampuni za kigeni zinawekeza katika sekta za mafuta na gesi si mamilioni ya dola bali mabilioni (mfano dola bilioni 500), na bado Serikali (kupitia kampuni ya umma) ndiyo yenye hisa nyingi.
Aidha, kwenye uwekezaji huo kwenye sekta ya mafuta na gesi katika eneo la Russia la Arctic Sea, wawekezaji hao wa kigeni pia hulazimishwa kisheria kulipa fidia au marejesho ya gharama za nyuma za utafiti uliofanywa na Serikali katika eneo hilo kabla ya kutiliana saini mkataba wa ubia.
Lakini si hivyo tu; kwani kampuni hizo za kigeni hulazimishwa kisheria pia kumlipa mbia wa Russia asilimia 33.33 za gharama alizoingia huko nyuma katika mchakato mzima wa kupata leseni za utafiti wa mafuta au gesi.
Na kampuni hizo za kigeni zinapogundua gesi au mafuta, basi, hulazimika kisheria kuilipa Serikali ya Russia mabilioni ya pesa kama bonasi; huku zikiambulia umiliki wa hisa wa asilimia 33.33 tu!
Kwa maana hiyo, asilimia 66.67 za hisa kwenye umiliki wa gesi au mafuta hayo yaliyogunduliwa humilikiwa na Serikali kupitia kampuni za umma za Rosneft na Gazprom.
Kwa maneno mengine, Serikali ya Russia haitumbukizi pesa zozote kwenye uwekezaji huo wa ubia mbali ya kutoa hazina yake hiyo ya mafuta na gesi katika uwekezaji huo wa ubia na mwekezaji wa kigeni. Lakini pamoja na kwamba haitumbukizi hata senti moja, bado ndiyo inayokuwa mmiliki mkuu wa hisa, na si mgeni.
Hiyo ndiyo hali ilivyo katika Russia kwa mujibu wa maelezo ya Shaaban Nzori.
Sasa, kama Russia wanafanya hivyo na bado kampuni za kigeni zinamiminika huko kuwekeza kwenye mafuta na gesi, kwa nini Tanzania nasi tusifuate nyayo hizo katika madini, gesi na mafuta yanayogunduliwa nchini?
Kwa nini sisi tutoe maliasili zetu kirahisi tu kwa wawekezaji wa kigeni? Hofu tunayoaminishwa na watawala kwamba tukifanya hivyo tutakimbiwa au hatutapata wawekezaji wa kigeni inatoka wapi?
Mbona huko Russia wawekezaji wa kigeni wamewekewa masharti magumu kwenye uwekezaji wa mafuta na gesi katika Arctic Sea na bado wanamiminika huko?
Ni dhahiri wanamiminika huko kwa sababu, pamoja na kuwekewa masharti hayo magumu huku umiliki wao wa hisa ukiishia kwenye asilimia 33 tu, bado kampuni hizo za kimataifa yanatengeneza faida kubwa.
Ndiyo maana inashangaza kwamba kampuni hizo hizo za kimataifa (MNCs), zinazokubali kuwekeza kwingineko duniani kwenye masharti magumu, zikija kwetu Tanzania zinadai mteremko kwa kisingizio kuwa zinatoa kila kitu – mtaji, vifaa, wataalamu nk, na kwamba eti zinafanya hivyo zikiwa hazina uhakika wa kupata faida! Ni ulaghai mtupu, nasi kwa ujinga wetu tunazikubalia!
Labda niwakumbushe Wa tanzania wenzangu kwamba wawekezaji hawa wa kigeni ni sawa na ndege wale wa kwelea kwelea. Ndege hawa wana kawaida ya kuruka kwa mamilioni wakitafuta mashamba ya nafaka yaliyostawi. Wakishayaona huyashukia na kuanza kuyashambulia.
Kwelea Kwelea huwa hawaondoki hadi mashamba yamebaki mabua matupu! Na wakiondoka, huruka tena pamoja kutafuta mashamba mengine ya kula nafaka. Vivyo hivyo, wawekezaji hawa wa kigeni tunaowakaribisha kwa kuwafungulia milango yote ya nyumba na madirisha pia (msomaji mmoja alinitumia sms inayosema kwamba tumewaondolea hata paa la nyumba ili waingie kirahisi)!
Hawa wawekezaji wa kigeni tuliowakaribisha katika sekta ya madini (kwa mfano) wakishayamaliza kuyachimba madini yote wataondoka na mashine zao na wataalamu wao kwenda kutafuta nchi nyingine ambazo bado zina hazina hizo za madini na kuzighilibu kama walivyotughilibi sisi.
Na ndiyo maana nchi kama Russia (kwa mujibu wa Shaaban Nzori) inawakamua kweli kweli wawekezaji hao wa kigeni katika sekta hiyo. Russia inafanya hivyo kwa sababu inajua kwamba hata mafuta na gesi hufikia muda yanakwisha ardhini! Kwa hiyo, ni vyema ikanufaika ipaswavyo na utajiri huo wa asili kabla haujamalizwa na wageni!
Lakini sisi katika Tanzania faraja ya watawala wetu (CCM na serikali yake) ni kuona tu idadi kubwa ya wawekezaji wa kigeni wakimiminika nchini mwetu pasi kuhoji wazawa tunanufaikaje na ujio wao.
Ni kama vile watawala wetu hawa hawajui kwamba wageni hao wanamiminika nchini mwetu kwa sababu wameambizana kuwa kuna ka-nchi katika Afrika ambako kamefungua milango yake yote ya uchumi na madirisha pia!
Lakini hata tukiwaamsha watawala wetu hawa kwa kuwaambia kwamba wawekezaji hawa wa kigeni ni sawa na Kwelea Kwelea wanaosaka shamba la nafaka lililostawi vyema walishambulie na kuliacha likiwa na mabua matupu, hawataki kuamka!Tuwafanyeje waamke?
Tafakari.


