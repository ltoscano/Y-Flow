
Vyama vya siasa viache unafiki
Oct 17, 2013

KATI ya mambo ya kushangaza nchini, ni uwezo wa kinafiki wa vyama vya siasa hasa vinavyopata ruzuku, kuendelea kupigia debe siasa za uwazi, uwajibikaji sambamba na vita dhidi ya ufisadi, wakati vyama hivyo hivyo, vikishindwa kuanika udhaifu unaochangia hesabu zao zinazohusu matumizi ya ruzuku kukaguliwa na Mdhibiti na Mkaguzi Mkuu wa Hesabu za Serikali (CAG).

Ndiyo, hesabu za vyama hivyo vya siasa kuanzia Chama cha Mapinduzi (CCM), Chama cha Demokrasia na Maendeleo (CHADEMA), Chama cha Wananchi (CUF), NCCR-Mageuzi, Tanzania Labor (TLP), United Democratic (UDP) hazijakaguliwa kwa miaka kadhaa sasa. Lakini wakati hesabu za vyama hivyo hazikukaguliwa, viongozi wa vyama hivyo wamekuwa mstari wa mbele kupigia kelele ripoti za Mdhibiti na Mkaguzi Mkuu wa Hesabu za Serikali zinazofichua ufisadi baada ya kufanyika kwa ukaguzi wa hesabu katika sekta nyingine serikalini, kuanzia Serikali za Mitaa hadi Serikali Kuu. 

Tumeshuhudia viongozi wa vyama hivyo, katika mikutano ya hadhara, bungeni na katika makongamano mbalimbali, wakiwa hodari kurejea ripoti za ukaguzi wa hesabu katika maeneo mengine ya kiutawala na kuwataka wahusika katika ufisadi, kwa kadiri unavyotajwa na CAG, wawajibike.

Kutokana na unafiki huu wa kukemea wengine lakini wao wakikosa ujasiri wa kupaza sauti hadharani ili hesabu zao zikaguliwe kwa miaka kadhaa sasa, ni dosari kubwa ambayo kwa tafsiri pana, inawaondolea uhalali wa kisiasa na kiuadilifu, kukemea taasisi nyingine zinazokumbwa na ufisadi.

Ndiyo, vyama hivi vinakosa uhalali huo kwa sababu unadhifu wao katika suala hilo hilo la kutunza hesabu, haujulikani mbele ya umma.

Wapo wanaoweza kusema eti kama hesabu za vyama hivyo hazikukaguliwa, basi, huo si udhaifu wa vyama au viongozi wa vyama husika, bali ni udhaifu wa serikali, CAG au Ofisi ya Msajili wa Vyama vya Siasa. Hii si hoja yenye nguvu na iliyojitosheleza, ni hoja dhaifu kwa sababu, nao, waliungana na udhaifu huo wa ama serikali, CAG au Ofisi ya msajili wa vyama kushiriki kukandamiza dhana ya uwazi.

Ni dhahiri, viongozi wa vyama hivi kwa kiwango cha kuridhisha, si waumini wa dhana ya uwazi. Hawaamini katika uwazi hasa wa matumizi ya fedha za umma, fedha ambazo zinachangiwa na watu wa viwango tofauti vya kiuchumi, masikini kwa matajiri kupitia kodi mbalimbali wanazotozwa iwe katika bidhaa au vinginevyo.

Tunashauri viongozi wa vyama hivi vya siasa wawe mstari wa mbele katika kutetea na kupigania dhana ya uwazi, ambayo ni kati ya nguzo kuu ya utawala bora, vinginevyo tutaendelea kuwatilia shaka viongozi wa vyama hivi, hasa katika usimamizi na uwazi wa matumizi ya fedha za umma.


