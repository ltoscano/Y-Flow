Sengerema wapuuza waraka kutoka kwa Waziri Mkuu
Apr 18, 2013

WAKATI serikali wilayani Sengerema ikichunguza sakata la halmashauri ya wilaya hiyo kukiuka sheria ya ununuzi pamoja na waraka wa Ofisi ya Waziri Mkuu Tawala za Mikoa na Serikali za Mitaa (TAMISEMI), zinazoelekeza kamati ya fedha na mipango ifanye ukaguzi wa miradi, kamati zisizohusika zimeendelea kukagua miradi. 
Kwa mujibu wa taarifa kutoka ndani ya halmashauri hiyo, kamati zisizohusika kisheria zimeendelea kufanya ukaguzi wa miradi kinyume sheria na taratibu za ununuzi zinazoongoza halmashauri.
Taarifa zinabainisha ya kwamba, kamati ya afya na maji ilitembelea miradi mbalimbali katika majimbo ya Buchosa na Sengerema, Aprili 8 na 9, mwaka huu na kufanya majumuisho ya ziara hiyo, Aprili 10.
Kamati nyingine iliyofanya ukaguzi wa miradi kinyume cha sheria, kanuni na taratibu ni kamati uchumi, ujenzi na mazingira inayotajwa kukagua miradi mbalimbali katika majimbo hayo, Aprili 9 na 10, mwaka huu na kufanya majumuisho yake Aprili 11.
Wiki mbili zilizopita, gazeti hili liliandika kuhusu ukiukwaji huo wa sheria ya ununuzi na waraka wa Ofisi ya Waziri Mkuu wa Oktoba 30, 2009 unaofanywa na halmashauri hiyo.
Huku hayo yakiendelea Mkuu wa Wilaya hiyo, Caren Yunus, ameliambia Raia Mwema kuwa kama kuna kukiukwa kwa sheria, taratibu zitafuatwa kwa kuwa sheria iko wazi.
"Suala hilo nimelisikia, sasa niko likizo siwezi kukujibu, ningekuwa ofisini ningeweza kukujibu na kulifafanua vizuri, lakini kama kuna sheria au kanuni zimekikukwa, taratibu za kufuatilia ziko wazi, litashughulikiwa kwa utaratibu huo," alisema Yunus.
Ofisa wa Serikali za Mitaa katika ofisi ya Katibu tawala mkoani Mwanza, Christine Bigambo alipoulizwa alisema ofisi yake haina taarifa.
"Waraka unaoelekeza namna ya kufanya ukaguzi kwenye hii miradi wanao, sasa sijui kinacholeta shida, unajua kule kuna mkurugenzi mgeni sasa sijui kama wanatumia ugeni wake kufanya hivyo, lakini tutalifuatilia kujua nini kinaendelea," alisema Bigambo.
Katika habari iliyoandikwa na gazeti hili wiki mbili zilizopita, ilielezwa ya kuwa Halmashauri ya Sengerema inakiuka sheria ya ununuzi namba 21 ya mwaka 2004 na kanuni za ununuzi za mwaka 2005, pamoja na kanuni za bodi za zabuni za serikali za mitaa zinatoa mamlaka kwa kamati ya fedha ya halmashauri kukagua utekelezaji wa miradi na mali zilizopokelewa ndani ya halmashauri husika.
Kwa mujibu wa uchunguzi wetu huo, kamati ya elimu, afya na maji ilitembelea miradi hiyo Machi 14 na 15, mwaka huu; kamati ya uchumi, ujenzi na mazingira ilitembelea miradi hiyo hiyo, Machi 16 na 17, mwaka huu; wakati ile ya fedha, uongozi na mipango ilifanya ziara ya ukaguzi pia wa miradi Machi 18 na 19, mwaka huu.
Kanuni ya 17 (c) ya kanuni za bodi za zabuni za serikali za mitaa, inatoa mamlaka kwa kamati ya fedha, uongozi na mipango kutembelea na kukagua miradi ya maendeleo katika halmashauri husika, lakini kanuni hiyo haisemi chochote kwa kamati nyingine.
Huku hayo yakiendelea, kamati ya wakuu wa idara na ile ya wakaguzi wa ndani ambazo zinawajibika kisheria kukagua miradi hiyo kabla kamati za madiwani kufanya ukaguzi na kutoa ripoti kila robo mwaka, inadaiwa kwa zaidi ya miezi kumi sasa haijatekeleza wajibu wake huo wa kisheria na kikanuni wa kufanya ukaguzi kwenye miradi ya maendeleo iliyopo.
"Mkaguzi wa ndani na kamati ya wakuu wa idara, ambao wana wajibu kisheria kutembelea miradi ya maendeleo inayotekelezwa ndani ya halmashauri kwa fedha za umma, hawajafanya hivyo kwa miezi 10 sasa, na hawa ni muhimu kwa ajili ya ripoti za kila robo mwaka zinazotakiwa hata wizarani, lakini kazi hiyo ya kutembelea na kukagua tayari imefanywa na wasiohusikaâ€¦hapo unaweza kuona changamoto tuliyonayo kuhusu vipaumbele vyetu," kilieleza chanzo chetu kimoja kutoka ndani ya Halmashauri ya Wilaya ya Sengerema.
Kwa mujibu wa chanzo chetu hicho, kitendo cha kamati ya wakuu wa idara kutofanya ukaguzi wa miradi kinakiuka waraka wa serikali, uliotolewa na Ofisi ya Waziri Mkuu, Oktoba 30, 2009 kwa halmashauri zote nchini, waraka unaosisitiza ukaguzi wa miradi katika mamlaka za serikali za mitaa, ambao pamoja na mambo mengine, unakumbusha kuwa ukaguzi katika ngazi ya halmashauri ni lazima ufanywe na taasisi zilizohusika kisheria.
Waraka huo unazitaja taasisi zilizoidhinishwa kufanya ukaguzi wa miradi ya maendeleo kuwa ni pamoja na kamati ya ukaguzi wa miradi ambayo inapaswa kuongozwa na ofisa mipango na ile ya wakaguzi wa ndani. Taasisi hizo, kwa mujibu wa waraka huo, zinapaswa kukagua na kuandaa taarifa za ukaguzi wa miradi hiyo kila robo mwaka.


