
'Wanawake msikae upande kwenye bodaboda'

Imeandikwa na Raymond Mihayo, Kahama

Imechapishwa: 07 Septemba 2016

MKUU wa Mkoa wa Shinyanga, Zainab Telack amewaasa wanawake wanaotumia usafiri wa pikipiki (bodaboda) wakae kiume badala ya kukaa upande ili kuepuka ajali nyingi mkoani humo. 

Ametoa maagizo hayo kwa niaba ya Mkuu wa Mkoa wa Shinyanga, Mkuu wa Kitengo cha Usalama Barabarani katika Wilaya ya Kahama, Robert Sewando, katika mafunzo ya siku nne yaliyojumuisha waendesha pikipiki 300 yaliyodhaminiwa na Mbunge wa Jimbo la Kahama, Jumanne Kishimba. 
Amesema kumekuwa na ajali nyingi za kuwaangusha wateja wao, hususani wale wa kike kutokana na kukaa upande wakati wamebebwa huku wengine wakiwa wanachati na simu zao za mikononi.
Agizo hilo limetolewa ili kuwaeleza waendesha bodaboda kutokana na ajali kuongezeka katika mkoa huo hususani katika wilayani Kahama.
Katika mafunzo hayo, yaliyoendeshwa na wakufunzi kutoka katika chuo cha Kingwande kilichopo jijini Mwanza, waendesha pikipiki walipata vyeti vya kuhitimu, hali ambayo itaongeza upeo wa kujua zaidi sheria za usalama barabarani. 
Mwenyekiti wa Chama cha Waendesha Pikipiki Wilaya ya Kahama, Idsam Mapande alisema wilaya hiyo, ina jumla ya bodaboda 3,000 lakini idadi ya waliopata mafunzo ni ndogo na kuwataka wakufunzi hao wasichoke kwenda kutoa mafunzo kwa kundi lililobaki.


