
Sitta, ubaunsa wa mwili na fikra tata Sep 14, 2012

HIVI karibuni, kina Samuel Sitta wameripotiwa na vyombo vya habari kupinga kwa mawazo, kwa maneno au kwa vitendo usahihi wa operesheni zinazofanywa na Chama cha Demokrasia na Maendeleo (CHADEMA) ili kunadi falsafa, itikadi na sera zake.
Baadhi yao wanasema kwamba, wamepata ilani na katiba ya CHADEMA na kuvisoma, na hatimaye kugundua ni nyaraka zenye maudhui ambayo ni “balaa” kwa taifa letu, kwa maana kwamba “sehemu kubwa ya mambo yao” yanalenga “kuleta mifarakano kwa Wa tanzania.” Hizi ni tuhuma nzito ambazo zilipaswa zisindikizwe na ushahidi. Hata hivyo, hakuna ushahidi wowote makini uliotolewa na kina Sitta. Huu ni umachiaveli, yaani, kanuni kwamba, malengo mazuri yanaweza kuhalalisha mbinu mbaya.
Lakini sipendi Tanzania iingizwe katika orodha ya mataifa ya kidemokrasia yanayokumbatia umachiaveli. Hivyo, nimeamua kuchunguza uhalali na uharamu wa kauli zao, ili hatimaye kukosoa pale ambapo kina Sitta wametoa kauli za kupotosha umma wa Wa tanzania pasipo sababu za msingi.
Jambo la kwanza lililo ndani ya Katiba au Ilani ya CHADEMA na ambalo kina Sitta wanasema kwamba ni “balaa” kwa taifa letu ni kile wanachokiita “safu nyembamba mno ya uongozi” ndani ya CHADEMA. Wanasema kwamba “tathmini” waliyoifanya “ilihusu safu nzima ya uongozi wa CHADEMA kwa ujumla wao.” Kwa mujibu wa tathmini hiyo, tuhuma yao kamili ni kwamba, CHADEMA “wanalo tatizo kubwa la safu nyembamba mno ya uongozi, kulingana na majukumu ya kuendesha nchi.” Hii ni tuhuma dhaifu.
Kwa kuwa kazi ya chama tawala ni kuisimamia serikali iliyo madarakani; na kwa kuwa watumishi wa umma si lazima watoke ndani ya chama tawala, basi inafuata kimantiki kwamba; kina Sitta wanazungumzia uwezo wa CHADEMA kuisimamia serikali, endapo kitashika dola.
Kwa hiyo tuhuma zao zingekuwa na uzito kama wangetueleza kwamba kuna udhaifu wa kitaasisi katika “muundo wa uongozi” (organogram) wa CHADEMA kwa mujibu wa katiba yake. Lakini hawasemi lolote kuhusu jambo hili.
Hata kama wangesema kitu kuhusu jambo hili bado ningewahoji. Kwa mujibu wa utafiti wangu uliohusisha kuzipekua katiba za vyama vyote vya siasa, “muundo wa uongozi” wa CHADEMA ni bora kuliko “muundo wa uongozi” wa chama kingine chochote cha siasa hapa Tanzania.
Lakini, badala ya kuzungumzia matatizo ya msingi kama udhaifu wa kitaasisi katika “muundo wa uongozi,” kina Sitta wametumia nguvu kubwa kuzungumzia nyadhifu za mtu mmoja mmoja kama vile Dk. Slaa na Freeman Mbowe.
Kwa maoni yangu, hata hapa hawajafanikiwa kama wanavyofikiri. Kuhusu nani anajaza nafasi ipi, katika ngazi ipi, na kwa mujibu wa sifa gani, ni maoni yangu kwamba, CHADEMA ni bora kuliko CCM. Nawapa changamoto kina Sitta wanikosoe kwa kutumia takwimu katika hili.
Jambo la pili lililo ndani ya katiba au ilani ya CHADEMA, na ambalo kina Sitta wanasema kwamba ni “balaa” kwa taifa letu ni “sera ya majimbo.” Wanaitaja sera hii kama mfano mmojawapo wa “mambo ya kiitikadi” ambayo hawayakubali. Kuhusu sera hii wanasema kwamba, “kuleta majimbo Tanzania ambako kuna tofauti kubwa za kimaendeleo baina ya Kaskazini, Mashariki, Kati, Kusini na Magharibi ni kusababisha nchi ichanike vipande vipande.” Kwa maoni yao, “sera ya majimbo inawezekana katika nchi ambayo ni tajiri na pia isiyo na tofauti kubwa ya hali ya maisha baina ya kanda mbalimbali za nchi kama vile Marekani.” 
Tatizo la kina Sitta hapa ni kushindwa kutofautisha kati ya itikadi kwa upande mmoja na sera kwa upande mwingine. Jambo hili linadhihirishwa na maneno yao kwamba, “sera ya majimbo” ni mfano mmojawapo wa “mambo ya kiitikadi” ndani ya CHADEMA ambayo hawayakubali.
Kuna uhusiano wa mbinu na lengo kati ya itikadi na sera zinazotokana na itikadi hiyo. Ni maoni yangu kwamba, mtu akishaielewa “falsafa” ya uongozi wanayoinadi CHADEMA hawezi kuikataa “sera ya majimbo” kama wanavyoikataa kina Sitta.
Kwa hiyo, ninahitimisha suala hili kwa kusema kwamba kina Sitta wameisoma katiba ya CHADEMA (2006) lakini hawakuweza kuielewa “falsafa” ya uongozi iliyomo. Tutawapiga shule ya nguvu.
Na jambo la tatu lililo ndani ya katiba au ilani ya CHADEMA, na ambalo kina Sitta wanasema kwamba ni “balaa” kwa taifa letu ni sera za “tiba bure na elimu bure,” ambazo wanaziita “ahadi za alinacha.” Wanasema kwamba, hizi ni ahadi ambazo zilitolewa katika ilani ya uchaguzi ya CHADEMA “bila kuonyesha vyanzo halisi vya mapato.” Kwa maoni yao, kwa kuwa CHADEMA walitoa ahadi hizi katika ilani, lakini “bila kuonyesha vyanzo halisi vya mapato” katika ilani hiyo hiyo, basi, ahadi hizo ni “porojo.” Wanasisitiza kwamba, “huduma bure za elimu kuanzia chekechea hadi chuo kikuu na huduma bure za afya kwa watu wote ni ndoto na ghiliba kwa wananchi.” Hata hivyo, hapa wamesahau kwamba katika ilani ya CCM ya 2010 wao pia walitoa ahadi “bila kuonyesha vyanzo halisi vya mapato.” Na kimsingi, ilani ya uchaguzi sio andiko linalopaswa “kuonyesha vyanzo halisi vya mapato” dhidi ya ahadi zilizomo. Badala yake, ilani ya uchaguzi ni andiko linaloonyesha matamanio ya huko mbele kwa kuzingatia nadharia fulani inayofuatiwa na utekelezaji baada ya uchaguzi na mshindi kupatikana.
Kwa hiyo, ninapata shida kuelewa umakini wa kina Sitta pale wanaposema kwamba, baada ya kuisoma ilani ya CHADEMA waligundua kwamba imesheheni “nadharia tupu ambayo uhalisia wake hauna budi kubainishwa kwa mikakati dhahiri na thabiti ya kiutawala inayoweza kuchuma utajiri huo kwa ufanisi, kwa uendelevu na kwa faida ya wengi.” Kuna tatizo hapa katika namna yao ya kufikiri. CHADEMA haijapewa nafasi ya kubainisha mikakati dhahiri na thabiti ya kiutawala ikashindwa. Kwa hiyo, sio sahihi kwa kina Sitta kuziona ahadi za CHADEMA katika ilani ya uchaguzi kama “ghiliba.” Wanalazimisha tuhuma.
Kwa maoni yangu, uamuzi wa CHADEMA “kusema kwamba rasilimali za nchi kama vile gesi asilia, madini, makaa ya mawe, utalii zinatosha kuondoa umasikini ni nadharia … ambayo uhalisia wake” unaweza “kubainishwa kwa mikakati dhahiri na thabiti ya kiutawala inayoweza kuchuma utajiri huo kwa ufanisi, kwa uendelevu na kwa faida ya wengi,” kama sio “kwa faida ya wote,” punde tu CHADEMA itakaposhika dola.
Lakini pia, kuhusu madai ya kina Sitta kwamba, sera za “tiba bure na elimu bure” ni balaa kwa taifa kuna jambo moja muhimu limejitokeza na lazima liwekwe bayana. Ni muhimu kusisitiza tofauti ya wazi kati ya CHADEMA na mtazamo wa kina Sitta kuhusu sera hizi mbili ili Wa tanzania wapate kuelewa nani ni nani.
Kwa upande mmoja, kina Sitta wanazungumzia mantiki ya serikali kuratibu huduma za elimu na afya kama “faida ya wengi” (impure public good). Na kwa upande mwingine, CHADEMA wanazungumzia mantiki ya serikali kuratibu huduma za elimu na afya kama “faida ya wote” (pure public good). Kina Sitta wanasema kwamba kuzungumzia utoaji wa huduma za elimu na afya kama “faida ya wote” ni
“ghiliba.” CHADEMA wanapinga na kusema kwamba huduma za tiba na elimu lazima zitolewe kama huduma ambayo ni “faida ya wote” ili kwa njia hiyo tuweze kupata rasilimali watu inayoweza kukuza uzalishaji.
Kuhusu tofauti hizi kati ya CHADEMA na kina Sitta, mtazamo wao kina Sitta unawekwa bayana pale wanaposema wazi kwamba wao hawaamini kuwa “kazi ya serikali yoyote duniani ni kuwalea wananchi … huku ukiwaahidi huduma za bure badala ya kuwaendeleza wajitume na waongeze kipato ili wamudu gharama za maisha.” Wanadhani huu ndio mtazamo wa CHADEMA katika ukamilifu wake. Hivyo wanamtaka Dk. Slaa wa CHADEMA aachane na mtazamo huu kwa kuwa hauwezi kumsaidia kuwa na
“mipango ya chama chake inayoeleweka na inayotekelezeka na iliyo makini kukabili changamoto mbalimbali za maendeleo ya nchi.” Wamekosea.
Kwa ujumla, mvutano huu, ambapo CHADEMA wanasisitiza “faida ya wote” na kina Sitta wanasisitiza “faida ya wengi”, unatokana na tofauti zao za kiitikadi.
Kwa hiyo, kama kina Sitta wangefanya bidii ya kuisoma na kuielewa itikadi na falsafa ya uongozi ya CHADEMA wasingethubutu kudai kuwa sera za “tiba bure na elimu bure” kwa mujibu wa CHADEMA ni “ghiliba.” Wapiga kura ndio huamua kipi kiwe “faida ya wote” na kipi kiwe “faida ya wengi.” Hakuna “ghiliba” hapa. Na mapokezi inayoyapata CHADEMA kila kona ya nchi inakokwenda ni ishara za wazi kwamba hatimaye itikadi ya CHADEMA itashinda!
Hivyo basi, sasa ni wakati mwafaka kwa “majeshi ya akiba” yaliyoko katika
“kambi za CHADEMA” ambako yanashughulikia uchambuzi na ufinyanzi wa hoja sanifu kujitokeza hadharani na kuingia mstari mbele ili kuweka bayana falsafa na itikadi ambayo ni msingi wa “Mabadiliko Manne Chanya” (“M4C”) yanaipaisha CHADEMA kuelekea Ikulu ifikapo mwaka 2015.


