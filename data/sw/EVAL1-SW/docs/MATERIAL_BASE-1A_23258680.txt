
Kwa nini wakubwa hawawezi kuona watoto wana akili zao, na siri ya mtungi aijua kata May 31, 2012

Kwa Waziri wa Mikiki na Makeke, Uzitoni Street, Bongo.
Mpenzi Frank,
Lo mpenzi wangu, najisikia mbali kwelikweli nawe maana wiki hii Mama Bosi ameamua kwenda kwao kwenye harusi ya mtoto wa binamu yake shemeji wa Bosi mwenyewe. Au tuseme hakuamua mwenyewe lakini bosi ameshashtukia mambo ya mwaka kesho kwa hiyo suala lolote lile linaloweza kumfanya apendwe na wananchi wa jimbo lake ni muhimu kwake.
Na kwa kuwa MB amelazimika kwenda, basi na mimi nimo maana MB hajaenda popote pale bila kuwa na mtu wa kumfulia nguo, na kusafisha viatu vyake hasa kama amepita kwenye matope ya nyumbani. Tena anachekesha mara nyingine anapojaribu kuvaa viatu virefu kwenye matope. Anayumba kama mlevi. Lakini ole wako akikuona unatabasamu kidogo maana atakushushia gunia la matusi!
Basi hapa ni kama kwetu mpenzi. Hakuna luninga, na hata redio ni shida.
Nakuambia nasumbuka kweli maana ukishazoea ushambenga wa kisiasa, unapoukosa hata siku mbili wajisikia mpweke. Kumbe vibweka vya waheshimiwa vina utamu wake.
Hata hivyo, hata hapa kuna vijibweka pia. Kwa kuwa MB amekuja hapa amepewa kazi nyingine ya kuwatembelea wajane na watoto yatima na kumwaga pesa kama radhi kwao. Hapo nashukuru kwamba hakuna luninga ya kunasa nyuso za wenye matatizo kwa faida ya wenye neema, lakini ni wazi kwamba habari zinaenea kwamba bosi anawakumbuka wapiga kura wake kupitia kwa mamaaa!
Na kwa hilo pia hapa ni kama kwetu mpenzi! Si tu waheshimiwa wanaonekana wakati wanataka kura ya kula. Hata hawa asasi zinazoitwa za jamii zinajikita mjini huku zikijidai kusaidia wananchi wa kijijini. Lakini akija mnene hata akiwa mnene kupitia kwa unene wa Bwana wake, wacha wanene wa asasi wapande mashangingi yao na kukimbilia kijijini waonekane na mama mnene mwenyewe.
Hivyo kila tunapoenda kwa kundi la watoto wenye shida, ghafla tunakuta mashangingi yanaingia na kuwamwagia watu wote pale matope kibao. Wanaopona ni mbuzi maana nadhani wamepewa mafunzo ya stadi za maisha.
Wakiona maandamano ya mashangingi, mbuzi wote wanaingia mitini (mitini kwelikweli) maana wanajua mwenzao mmoja ataliwa papohapo. Kinyume chake kuku wanaendelea kuzubaa palepale hadi wanashangaa kukamatwa na kugeuzwa kitoweo cha wanene.
Sasa katika kijiji kimoja jirani ya kile cha bosi, kuna vijana wawili majasiri sana waliamua kupasua ukweli kama kuni.
‘Tunashukuru mheshimiwa kwa kupewa huu msaada. Na tunashukuru kuona viongozi wa shirika unalolisaidia ili litusaidie sisi. Tunashukuru kwa sababu tunapenda sana kuwaona kila wakati lakini kidogo tusahau nyuso zao.’ Hapa viongozi wa asasi walishtuka kidogo lakini wale vijana waliendelea bila kuangalia kushoto wala kulia.
‘Tunawashukuru kwa jinsi wanavyotujali na wanavyopigania fedha kwa ajili ya watoto yatima kama sisi. Tunapongeza jitihada zao.’ Viongozi waliokuwa wameshtuka wakatulia tena na kuanza kupiga kofi za kinafiki huku wakimwangalia MB na kujipendekeza kwake.
‘Oyee vijana. Tupo kwa ajili yenu.’ Vijana walizidi kupasua mbuga.
‘Lakini mheshimiwa mke, tunaomba utusaidie kidogo maana ukweli ni kwamba kuna wenzetu waliahidiwa msaada tangu mwaka jana ili waweze kusoma sekondari.
Lakini hadi leo hawajapewa kitu.’ Kiongozi mmoja alishindwa kuvumilia. Aliamka na kumaka.
‘We kijana hujui usemalo. Pesa za wafadhili zilikuwa zimechelewa kufika ndiyo maana hawajapata hadi sasa. Lakini sasa zimeshaingia benki na wiki ijayo tutakuja hapa kugawa zile pesa.’ Vijana walinyamaza hadi makofi yapungue kutokana na ahadi hii. Kisha waliendelea.
‘Tunashukuru sana na tunangojea kwa hamu sana kupata huu msaada maana siku zinakwenda na tunakosa masomo. Mmojawetu yuko Kidato cha Nne na kukosa msaada hivyo kunamwathiri sana. Hivyo, mheshimwa mke, tunaomba uje wiki ijayo na wewe ili uweze kushuhudia mgao huo wa msaada. Bila shaka utafurahi kuona tabasamu za waliopokea huo msaada.’ Watu walipiga makofi tena lakini huko nyuma zilisikika sauti za vijana wachache.
‘Jamani semeni. Msifumbe. Toboeni.’ Basi vijana waliendelea tena.
‘Na tunasema hivyo maana tumeshasikia hizi ahadi siku nyingine lakini hakuna aliyefika. Na wakati huu tunaambiwa hakuna pesa za wafadhili kwa ajili yetu, tunaona shirika limenunua gari la fahari kwelikweli.’ Lo! Kiongozi aliruka kama ameng’atwa na siafu kwenye sehemu nyeti.
‘Nyamazeni, nyie watoto, nyamazeni. Hili gari lipo kwa ajili yenu. Bila kuwa na gari tutawezaje kuwatembelea wote wenye matatizo?’
‘Kama ni hivyo, kwa nini tulitoa habari juu ya wenzetu wawili wanaonyanyaswa na walezi wao hadi kupigwa na nyaya za umeme, hamkuja ….?’ Na kutoka nyuma sauti zilisikika tena.

‘Na mwenzetu alivyoozwa kwa nguvu ili mlezi anywee mahari?’
‘Na yule aliyebakwa na baba yake wa kambo ulikuwa wapi?’ Kiongozi wa shirika aliona mambo yanaanza kuzidi kipimo hivyo alimgeukia MB huku kitambaa chake cha waksi kichwani kinatetemeka kidogo kianguke.
Alijaribu kupanga vizuri kile kipande kingine ambacho akina mama wengine wanapenda kubandika begani kuonyesha jinsi walivyo na uwezo. Daima sielewi ina maana gani zaidi ya hapo maana si sehemu ya nguo hata kidogo, bali kazi yake ni kuonyesha kwamba wana vitambaa vya ziada.
‘Mheshimwa naomba usiwasikilize hawa wenye inda. Watu wengine hawasaidiki.
Tunajitahidi kiasi chetu kuwasaidia lakini hawaridhiki hata siku moja. Mwisho watadai kupewa hili gari na wao, bila hata kujua tunavyohangaika.
MB alionekana kuchanganyikiwa kidogo. Hakujua akae upande gani maana yule mama mwenye shirika ni ndugu yake bosi lakini ilikuwa dhahiri kwamba wananchi wengi walikuwa upande wa vijana wale. Mwisho alitumia silaha ya mwisho ya wanasiasa.
‘Haya, haya, hapa si mahali pa malumbano hasa katika nchi yetu ya amani na mshikamano. Vijana tunashukuru sana kwa maneno yenu. Mmejitahidi kuonyesha kwamba ni muhimu kuhakikisha kwamba msaada unafikia pale panapotakiwa. Ingawa si lazima mnaelewa kila kitu. Kwa hiyo nitahakikisha kwamba tutachunguza madai yenu na siku nyingine tutarudi kuwaambia.’ Wale vijana walionesha wazi kwamba hawakuridhika na maneno hayo lakini wafanye nini mbele ya wanene. Walinyamaza lakini wale wa huko nyuma walifanikiwa kutupa mawe mawili mfano wa Wapalestina wa Gaza hadi walishikwa na wao.
Baada ya siku ile, kila siku tulisikia mngurumo wa mashangingi wa asasi hata kabla ya kufika mahali. Bila shaka walienda kusawazisha mambo kabla ya kufika kwa MB. Na ajabu zaidi ni kwamba wale vijana waliokuwa wakijieleza siku ile walihojiwa kwa muda mrefu sana, eti walitumwa na nani, ni wapinzani gani wamewahonga na kadhalika. Hivyo mimi nina wasiwasi sana kama kweli MB atafanya uchunguzi wowote.
Ndiyo hivyo mpenzi. Najua asasi nyingine ni nzuri sana kama wale walioko kwenye kijiji cha pili kutoka kwetu. Bila wao sijui ni mtoto yatima gani angesoma kule. Na kila wiki wanakuja kuangalia hali ya watoto na kuhakikisha kwamba hawanyanyaswi kwa namna yoyote ile na hata wana kamati ya watoto kufuatilia hali ya watoto wenzao. Lakini kila shirika liko hivyo?
Kwa nini wakubwa hawawezi kuona kwamba watoto wana akili zao, na siri ya mtungi aijua kata? Ahadi zinaweza kutolewa kibao lakini watoto wanajua kama ahadi ni kweli au ni duni kama zile za wanasiasa. Bila kuwasikiliza wao, watoto wangapi watakosa msaada na hata kukata tamaa na maisha?
Anayeku-miss na kutamani kuwa kwako kila dakika.
Hidaya


