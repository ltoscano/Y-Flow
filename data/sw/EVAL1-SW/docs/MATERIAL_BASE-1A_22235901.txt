
MCL yatikisa tuzo za Ejat
Dar es Salaam. Kampuni ya Mwananchi Communications Limited (MCL) imetwaa tuzo saba za Umahiri wa Uandishi wa Habari nchini (Ejat) kati ya 17 zilizotolewa na Baraza la Habari Tanzania (MCT)
kwa upande wa magazeti.
MCL iliyokuwa na washiriki 14 kati ya 32 walioteuliwa katika kinyangâ€™anyiro hicho, ilijikuta katika baadhi ya vipengele ikikosa washindani na kuwapambanisha waandishi wake pekee walioteuliwa.
Kampuni hiyo inachapisha magazeti ya Mwananchi, The Citizen na Mwanaspoti.
Wanahabari wa MCL walioshinda tuzo hizo baada ya kushiriki kwenye vipengele 19 ni Florence Majani aliyeshinda vipengele viwili vya afya ya mama na mtoto na ulemavu, Bernard Lugongo (Watoto), Nuzulack Dausen (Uchunguzi), Shija Felician (Gesi na uchimbaji madini), Sauli Giliard (Mazingira) na Mussa Juma katika kipengele cha Utalii na Uhifadhi. 
Mashindano hayo ya saba tangu yalipoanzishwa 2009, mwaka jana yalishindanisha kazi 568 kutoka kwenye magazeti, redio, runinga na mtandao ambazo kazi zao zilichujwa kabla ya kupata sifa ya kuingia fainali.
Mwenyekiti wa majaji wa tuzo hizo, Valerie Msoka alisema vipengele vya ushindani viliongezeka kutoka tisa tangu zilipoanzishwa mpaka kufikia 23 mwaka huu.
Katibu Mtendaji wa MCT, Kajubi Mukajanga, ambao ni waandaaji wa tuzo hizo, alisema ushiriki kwa mwaka huu umeongezeka kutoka runinga mbili 2014 mpaka 27 na redio 17 hadi 27.
Alisema upungufu umeonekana kwenye magazeti ambako idadi ya kazi zilizowasilishwa ilishuka kutoka 34 mwaka jana mpaka 32 mwaka huu.
Alisema ushiriki pia wa wanawke umepanda kutoka 18 mpaka 28.


