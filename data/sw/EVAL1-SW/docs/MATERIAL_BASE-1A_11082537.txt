OCD mpakani na Kenya ahusishwa
Mar 06, 2014

TAARIFA ya siri inayodaiwa kuandikwa na mmoja wa askari polisi katika kituo cha polisi wilayani Longido imemtaja Mkuu wa Polisi wa wilaya hiyo (OCD), John Temu kama chanzo cha askari anaowasimamia kushiriki vitendo vinavyokwenda kinyume cha maadili ya kazi yao.
Katika tuhuma zinazowakabili baadhi ya askari wa jeshi hilo wa vituo vya Namanga na Longido ambazo tumechapisha katika toleo lililopita, Kamanda huyo wa polisi wa wilaya anadaiwa kuitisha kikao cha askari wa vyeo vya juu (NCO) kujadili namna ya kupitisha magendo kutoka Arusha hadi mpaka wa Namanga kwenda Kenya.
Kwa mujibu wa taarifa hiyo ya siri, kikao hicho kilifanyika Desemba 20, mwaka 2012, kati ya saa tano asubuhi hadi saa nane za mchana na kiliwashirikisha askari wenye vyeo vya kuanzia koplo na kuendelea.
Kati ya magendo ambayo yanatajwa kuwekewa mkakati na askari hao ili yapitishwe kwenda Kenya bila ya kufuata utaratibu ni pamoja na mbolea ya Minjingu inayozalishwa Tanzania ambayo inaelezwa kuwa na soko kubwa katika nchi hiyo jirani.
“Huyu OCD akasema kila gari tupokee laki nne kwa askari wa chini na wao maofisa wapokee laki sita na endapo askari hatafanya hivyo basi atamhamisha kwenda sehemu nyingine au atatutafutia visa ili aweze kutushitaki,” ulidai waraka huo.
Waraka huo uliendelea kutuhumu: “Sisi askari tulimwambia hatuwezi kujihusisha na vitendo vya rushwa na ama sivyo tutapiga simu mkoani kwa RPC…na yeye akajibu kuwa magari yatapita kwani yeye ni OCD na ndiye mwamuzi wa kila kitu.”
Tuhuma hizo dhidi ya askari hao zinabainisha kuwa pamoja na kushiriki biashara ya kusafirisha wahamiaji haramu, pia polisi hao wanadaiwa kuwa kushiriki kuvusha bidhaa za magendo ambazo hazijalipiwa ushuru kwa kushirikiana na wafanyabiashara wasio waaminifu, kukwepa kodi na ushuru wa serikali.
“Askari wote sita wanavusha vitu vya magendo ambavyo havijalipiwa ushuru wa TRA kutoka Kenya na kuvipitisha mpakani kwa kutumia magari yao ili waweze kukwepa ushuru na baada ya kuvivusha mpakani wanakwenda kupakia kwenye magari ya wafanyabiashara na kupewa pesa kama hongo au ujira baada ya kufanikiwa kuvivusha vitu hivyo,” unasomeka waraka huo.
Aidha waraka huo unadai kuwa askari wote hutumia magari yao binafsi kubeba dawa za kulevya aina ya mirungi na kupeleka Arusha na huwasindikiza wafanyabiashara wanaofanya biashara hiyo haramu kwa kuwavusha katika vizuizi vya Longido na Oldonyo Sambu.
Waraka huo unazidi kueleza kwamba vitendo vyote hivyo vinafanyika kwa baraka za Kamanda wa Polisi wa Wilaya (OCD) Peter Temu na OC-CID wake wakati huo, Athuman Boge ambaye kwa sasa amehamishiwa mkoani Tabora.
Polisi na wezi wa magari 

Waraka huo inazidi kufichua madai kwamba askari saba wa kituo cha polisi Longido wanashirikiana na mtandao wa wezi wa magari kutoka nchi jirani ya Kenya kwa kuwasadia kuyavusha kuingia Tanzania.
Sehemu ya hiyo ya waraka inadai: “Magari hayo yanapoibwa Kenya huletwa Wilaya ya Longido, nyumbani kwa askari mwenye namba D.9650 D/SGT Anthony au F.5853 D/C Joseph ambapo wanayapaki na kubadilisha namba za magari hayo.”
“Magari hayo huweka namba bandia za mashirika ya kimataifa kama UN (Umoja wa Mataifa), EAC (Jumuiya ya Afrika Mashariki) na zile za kibalozi au namba zenye usajili wa mashirika mengine na baada ya hapo huyasafirisha kuyapeleka kwenda Arusha tayari kwa kuyauza na huingiza wastani wa magari matatu kila wiki”.
Akitoa mfano, askari huyo anatuhumu wenzake kuwa Desemba 17 mwaka 2012 mtandao huo ulipitisha gari aina ya Toyota Landcruiser (VX) na kuipeleka nyumbani kwa askari D. 9650 D/ST Anthony kwa kusimamiwa na askari G.3365 PC Maulid na walibadilisha namba kwa kuweka namba bandia za UN na kuisafirisha kwenda Arusha kwa lengo la kuiuza.
Aidha, Desemba 19 mwaka huo huo wa 2012 walipitisha gari aina ya RAV 4 na kulipeleka nyumbani kwa askari namba F.5853 D/C Joseph ambapo walibadilisha namba na kuweka namba bandia za Tanzania na kisha kulipeleka mjini Arusha kutafuta soko.
Inadaiwa kuwa askari hao pia hushiriki kusafirisha dawa za kulevya aina ya bangi kwa magari yao binafsi kutoka kijiji cha Olkakola (maarufu kwa kilimo cha bangi) na Oldonyosambu wilayani Arumeru hadi mpaka wa Namanga na baadaye kuingizwa nchini Kenya.
Kutoka upande wa Kenya, askari hao husimamia uingiaji wa mirungi ambayo sheria za Tanzania zimejumuisha mmea huo kama dawa za kulevya na imepigwa marufuku kuingizwa nchini.


