
Kuna hoja za umuhimu katika maoni ya Bunge Jan 17, 2013

TUME ya Mabadiliko ya Katiba inayoongozwa na Waziri Mkuu wa zamani, Jaji Joseph Warioba na Makamu wake Mwenyekiti katika tume hiyo, Jaji Mkuu mstaafu, Augustino Ramadhani, inaendelea kukusanya maoni ya taasisi mbalimbali nchini kuhusu Katiba mpya inayotarajiwa kuwa tayari Aprili, mwakani.
Baada ya kusikia maoni ya taasisi za kidini, vyama vya siasa, sambamba na NGOs, mapema wiki hii, tume hiyo ilipata maoni kutoka Bunge la Jamhuri ya Muungano wa Tanzania, kupitia kwa Spika wa Bunge hilo, Anna Makinda, aliyefika mbele ya tume hiyo na baadhi ya viongozi waandamizi wa muhimili huo wa taifa, akiwamo Katibu wa Bunge, Dk. Thomas Kashilila.
Tunaunga mkono baadhi ya maoni yaliyotolewa na Bunge na hasa mapendekezo kwamba Spika wa Bunge aachwe huru kutoka katika ‘mnyororo’ wa chama chake cha siasa, ili kutumikia mhimili huo.
Si busara pia kuwa na spika ambaye ni mbunge na kwa hiyo, kwa mujibu wa mapendekezo hayo, Spika atajiuzulu ubunge kama atakuwa amechaguliwa kuwa Spika wakati akiwa na wadhifa wa ubunge, na zaidi ya hapo, Spika hatapaswa kuendelea kuwajibika kwa chama chake moja kwa moja, na hasa jukumu la kulinda maslahi ya chama hicho wakati wote anapoendesha Bunge. 
Kwetu sisi – Raia Mwema – tunaunga mkono mapendekezo hayo tukiamini ya kuwa, ni hatua nzuri ya kuboresha hadhi ya Bunge kama chombo huru na kumwezesha Spika kutimiza wajibu wake kwa usawa zaidi bila kuhofia kuhatarisha maslahi ya chama chake cha siasa.
Ingawa moyoni Spika anaweza kuwa na mapenzi kwa chama chake, lakini kwa sehemu kubwa hataweza kukumbwa na jaribio la kutaka kuvuliwa uspika eti kwa sababu tu alizembea bungeni kulinda maslahi ya chama chake.
Ikumbukwe mapendekezo haya yanakuja katika wakati ambao nchi imekwishakushuhudia tishio la Spika kutaka kunyang’anywa kadi ya chama chake na hivyo kupoteza uspika na ubunge eti kwa sababu alisimamia mjadala wa kashfa ya kampuni tata ya kufua umeme ya Richmond, bila kujali maslahi ya chama chake.
Alikuwa Spika wa Bunge la tisa, Samuel Sitta, ambaye nusura kikao cha Halmashauri Kuu ya chama chake (CCM) katika mazingira yanayotajwa kuzongwa na rushwa na mtandao wa kifisadi, kutaka kunyang’anywa uanachama ili tu kumkomoa na kumng’oa katika uspika.
Kwa hiyo, tunaamini mapendekezo hayo ya Bunge na mengine ambayo ni vigumu kuyaorodhesha hapa, pamoja na yale yaliyokwishatolewa na wadau mbalimbali ni yenye nia nzuri na taifa hili na hivyo yaingizwe kwenye Katiba mpya.


