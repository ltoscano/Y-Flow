
Wenger amsifu straika wa QPR kushuka Emirates
MKUFUNZI wa Arsenal, Arsene Wenger, amemsifu straika Charlie Austin wa Queens Park Rangers kwa ukomavu huku vijana wake wakijiandaa kukutana nao kesho ugani Emirates.
Nyota huyo anajivunia jumla ya mabao 11 kwenye Ligi Kuu (EPL) msimu huu baada ya kutia kimiani magoli yote matatu kwenye ushindi wa 3-2 dhidi ya West Brom wikendi iliyopita.
“Inatia moyo zaidi kuona mchezaji ambaye alichezea klabu za daraja za chini akiridhisha kwa makali yake kwenye EPL. Hiyo ni ishara ya ukomavu wa kiwango cha juu, sifa inayohitajiwa na mchezaji yeyote anayepania kufana katika taaluma ya soka, hasa kwenye EPL ambayo inashuhudia upinzani mkubwa kila uchao,” alisema Wenger.
Kocha huyo alifafanua kwamba huenda ubora wa hali na fomu ya Austin uwe changamoto kubwa kwa klabu nyinginezo kujitosa ulingoni na kusaka talanta na vipaji adimu ambavyo vinginevyo havingechipukia na kutambulika kwenye ngazi za juu.
Mtihani mgumu kwa Wenger ni namna ya kuwateua wachezaji ambao wataunga na kukamilisha kikosi chake hasa ikizingatiwa kwamba Arsenal imeratibiwa kukabiliana na West Ham na Southampton msimu huu wa Krismasi.
“Ratiba ya mechi zetu inanikosesha usingizi. Nafasi yetu katika msimamo wa jedwali la EPL si nzuri,” alisema Wenger. Nafuu zaidi kwa mkufunzi huyo ni kurejea kwa viungo Mesut Ozil na Mikel Arteta ambao wanatarajiwa kuunga na kukamilisha kikosi chake mapema Januari. Afueni hiyo inazidishwa na kupona kwa Theo Walcott, Aaron Ramsey na Laurent Koscielny ambao wamesalia mkekani kwa kipindi kirefu walipouguza majeraha.
“Naamini kwamba kampeni za 2015 zitakuwa za kuvutia mno kwa kuwa kikosi chetu kitapanuka zaidi baada ya kurejea kwa zana muhimu tulizolazimika kuzikosa kwenye mapambano muhimu katika awamu ya kwanza ya msimu huu”, alifafanua kocha huyo.
Wenger analenga kuwarejeshea imani mashabiki wake baada ya kunyimwa na Liverpool alama tatu muhimu wikendi iliyopita iliposajili sare ya 2-2 ugani Anfield hata baada ya kuzigaragaza kwa mabao 4-1 klabu za Galatasaray na Newcastle majuma mawili yaliyopita. 


