ATCL itahujumiwa mpaka lini?
Jan 17, 2013

Ashakum si matusi; ni fedheha kubwa kwa taifa, ambalo sasa lina umri wa miaka 51 tangu kupata uhuru wake, kutokuwa na shirika imara la ndege, ili kuhakikisha kunakuwapo usafiri wa kuaminika wa anga. 

Walio wengi watakubaliana nami kuwa, kati ya maswali yaliyo magumu kujibu kwa Mtanzania yeyote huwa ni lile linaloulizwa na wageni kuhusu kampuni au shirika la ndege la taifa la Tanzania, kwa ajili ya usafiri wa ndani na nje ya nchi.

Swali kuhusu shirika la taifa la ndege huulizwa mara kwa mara kwa sababu kadhaa. Katika nchi nyingi duniani, wananchi huamini zaidi usafiri unaoendeshwa na taifa au serikali yao kwa sababu ya dhana kwamba hiyo ni mali yao au ya taifa kwa ujumla.

Shirika la taifa la usafiri wa anga pia linaaminika zaidi hasa kutokana na dhana nyingine kuhusu usalama. Kwamba, kwa kadiri serikali yoyote duniani inavyohusika katika kuhakikisha maisha yenye usalama kwa raia wake katika nyanja mbalimbali, vivyo hivyo raia wanakuwa na imani kubwa kwa vyombo vya usafiri vilivyo chini ya usimamizi wa serikali yao moja kwa moja.

Pamoja na hayo, kwa baadhi ya nchi, ikiwamo Tanzania, imani kuwa kuna unafuu wa gharama kwenye vyombo vya usafiri vya serikali ni jambo linalowafanya watu kuvitegemea vyombo hivyo vya usafiri vya serikali zaidi kuliko vile vinavyomilikiwa na watu au kampuni binafsi.

Kwa msingi wa sababu hizi, nchi nyingi duniani (hata zile zilikomaa katika ubepari) zimekuwa zikifanya juhudi kubwa kuhakikisha kuwa vyombo vya usafiri vinavyomilikiwa na serikali, na mamlaka zake, vinaboreshwa zaidi na hata kuingia kwenye ushindani; vikipambana na vile vya watu binafsi.

Hata hivyo, hali inayoonekana hapa kwetu katika sekta ya usafiri ni tofauti kabisa. Kwa kuzingantia mwenendo wa mambo hasa usafiri wa anga, yaani Shirika la Ndege la Taifa (ATCL) hali si ya kuridhisha, na kama pasipotazamwa upya, hali itaendelea kuwa mbaya zaidi.

Shirika hili la ndege (ATCL) lililoanzishwa Machi, 1977, baada ya kuvunjika kwa lililokuwa Shirika la Usafiri wa Anga la Afrika ya Mashariki (East African Airways) kwa kipindi kirefu sasa limeendelea kudorora na kutokuleta matumaini yoyote kama inavyotarajiwa.

Itakumbukwa kwamba, miaka ile ya mwanzo (miaka ya 1980), shirika hili lilikuwa katika kipindi kizuri na cha kusifiwa na kutegemewa; likiendesha safari kadhaa za kimataifa kama vile kutoka Dar es Salaam kwenda Athens (Ugiriki), London (Uingereza), Bujumbura (Burundi), Kigali (Rwanda), Maputo (Msumbiji), Cairo (Misri) na kwingineko.

Pia safari za ndani zilikuwa si haba. Kulikuwa na safari za kutoka Dar es Salaam kwenda Iringa, Dodoma, Mwanza, Zanzibar, Lindi, Mafia, Masasi, Mbeya, Njombe, Nachingwea, Songea, Pemba, Tabora na Mafia.

Ni baada ya kupitia vipindi mbalimbali na matukio kadha wa kadha ambayo pia taifa limeyapitia, kama vile upepo wa ‘ubinafsishaji’ na kuingia katika soko huria, na ushindani mkubwa kutoka mashirika binafsi, na ya mataifa mengine, kinachoonekana dhahiri ni kuwa ATCL imeendelea kudorora.

Ni jambo la kushangaza pia kwamba, kila zinapokuwapo juhudi za kuikwamua ATCL kutoka katika ‘uduni’ wa hali yake na kurejesha ubora wake wa ile miaka ya 80’, kumekuwa kukijitokeza matukio ambayo yanarudisha juhudi hizi hatua kadhaa nyuma.

Kwa mfano, imeripotiwa kwenye vyombo vya habari kuwa mwishoni tu mwa juma lililopita ndege ya ATCL imenusurika kupata ajali baada ya kupata ufa katika kioo cha mbele na hivyo kumfanya rubani kubadili mwelekeo na kutua kwa dharura uwanja wa ndege wa Kigoma, muda mfupi tu baada ya kuruka.


