
Soko la Manchester Utd laporomoka kwa kasi
BIDHAA za Manchester United zimeshuka thamani baada ya klabu hiyo kufanya vibaya kwenye Ligi Kuu ya Uingereza msimu uliopita.
Bidhaa za klabu hiyo ya Old Trafford zimekuwa zikitamba sokoni kwa miaka mingi, lakini baada ya kuambulia patupu kwenye ligi zimeporomoka kwa kiwango cha pauni 60 milioni kwa mwaka mmoja. 
Mashetani hao Wekundu walimaliza ligi katika nafasi ya saba, baada ya aliyekuwa kocha wao, Alex Ferguson kustaafu na kumuachia jukumu David Moyes, ambaye baadaye alitimuliwa msimu ukielekea kumalizika.
Mahasimu wao wakuu, Manchester City wameanza kuwika baada kutoka nafasi ya tano na kutwaa ubingwa wa taji hilo mbele ya Liverpool waliofuatwa na Chelsea kwa karibu.
Bidhaa za Manchester City zilipanda tena kwa pauni 300 milioni baada ya klabu hiyo ya Etihad kuichapa Sunderland katika fainali ya Kombe la Ligi.
Bayern Munich, ambao walifanikiwa kunyakua ubingwa wa Ligi Kuu ya Ujerumani (Bundesliga) ndio wanaoongoza katika msimamo, bidhaa zao zikiwa na thamani ya pauni 531 milioni, huku mabingwa wa Kombe la Ulaya, Real Madrid wakishika nafasi ya pili.
Awali, Madrid ndio walikuwa kikiongoza sokoni lakini wakaporomoka kutokana na tatizo la kudorora kwa uchumi nchini Uhispania katika kipindi cha misimu miwili iliyopita. Lakini baada ya kusajili nyota kadha wa kimataifa pamoja na mapato yao mechini na makusanyo ya kodi mbali mbali iliifanya kuimarika tena kwa haraka.
Katika habari nyingine: Kocha wa Zenit St Petersburg, Andre Villas-Boas, amesema hajaridhika na nafasi ya pili ligini na sasa anataka klabu hiyo ing’are zaidi msimu ujao.
“Nafasi ya pili ni mbaya kwa Zenit,” alisema mkufunzi huyo ambaye pia aliwahi kuandaa klabu za Chelsea na Tottenham.
“Zenit inafaa kufanya vyema zaidi ya ilivyofanya msimu uliopita,” akasema.


