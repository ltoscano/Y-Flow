Huyu ndiye ‘Edwatalib’ Ngoyai Lowassa
Jul 17, 2013 by Raia Mwema in Uchaguzi 2015

MWAKA 1995, wakati Wa tanzania wakiwa kwenye mchakato wa kufanya Uchaguzi Mkuu wa kwanza baada ya kurejeshwa kwa mfumo wa vyama vingi nchini, ndani ya Chama cha Mapinduzi (CCM), kama kawaida yao, baadhi ya makada na wapambe wao waliokuwa kwenye mbio za kuusaka urais, walianza kupakana matope.

Waziri Mkuu na Makamu wa Kwanza wa Rais Mstaafu, John Samuel Malecela, ni miongoni mwa makada wa CCM walioathirika kwa kiasi kikubwa na siasa hizo za kupakana matope baada ya kudaiwa kwamba alikuwa amebadili dini yake ya Kikristo na kuingia Uislamu.

Ikavumishwa kwamba kutokana na kubadili dini yake hiyo, sasa Malecela alikuwa amepewa jina la Kiislamu la Jumanne, na kwamba kwa hatua yake hiyo, sasa angetambulika kwa jina la Jumanne Samuel Malecela.

Ikaelezwa kwamba Malecela alifikia hatua hiyo ya kubadili dini yake ili kufanikisha mpango wake wa kupatiwa msaada wa kifedha wa mabilioni ya Shilingi zitakazomwezesha kuwanunua wajumbe wa vikao vya uteuzi ndani ya CCM na hatimaye zimwezeshe kugharamia kampeni zake.

Jumanne Malecela alidaiwa kusilimishwa na Serikali ya Kiislamu ya Iran, na kwamba Serikali hiyo ndiyo ilikuwa imemuahidi mabilioni hayo ya shilingi kwa ajili ya kuusaka urais.

Nimekumbuka kisa hicho cha Jumanne Malecela, baada ya wiki iliyopita, mitandao karibu yote ya kijamii kusambazwa picha za kada wa CCM, mbunge wa Monduli, Edward Lowassa, akiwa katika picha ya pamoja na Kiongozi wa Sunni al Jamaa kwa upande wa ukanda huu wa Afrika Mashariki, Sheikh Shariff Hussein al Badawi.

Picha hizo mbalimbali zilizosambazwa ndani ya mitandao hiyo ya kijamii na watu wenye malengo tofauti, zilimwonyesha Lowassa akiwa amevalia mavazi rasmi na maalumu ya Kiislamu; Joho na Hagali, huku akiwa na tabasamu babu kubwa mithili ya mtu aliyekomunika na kumpokea roho mtakatifu wa kweli.

Kwa mujibu wa mitandao hiyo, Lowassa alivishwa mavazi hayo na Sheikh Sharrif al Badawi, baada ya kufanikisha harambee ya kukusanya fedha kwa ajili ya kuanzisha Kituo cha Redio Ikra, kitakachomilikiwa na Baraza la Waislam Tanzania (Bakwata) Mkoa wa Mwanza.

Nimesema hapo awali kwamba picha hizo zilisambazwa mitandaoni na watu wenye malengo tofauti kutokana na mjadala mzito kutoka kwa wachangiaji wa mitandao hiyo, ambao baadhi yao walidiriki kuandika maandiko yanayopeleka ujumbe rasmi kwa jamii ya Wa tanzania kwamba Lowassa alikuwa amesilimu kutoka Ukristo kwenda Uislamu, na kwamba mavazi yale ya joho na hagali, alikuwa amevalishwa baada ya kukamilisha kiapo cha kushuhudia nguzo tano za Uislamu.

Kwa kadri ya ufahamu wangu, kiapo hicho na nguzo tano hizo, ambazo kila Muislamu na kila anayeingia dini ya Kiislamu lazima azishuhudie kwa unyenyekevu wa hali ya juu, huku akiwa amepiga magoti, sehemu ya makalio yake yakiwa juu ya mguu wa kulia, huku vidole vyake vinne vya mkono wa kulia vikiwa vimekunjwa ngumi na kubakiza kidole kimoja cha shahada kikiwa kimenyooka na kuegeshwa kwenye goti la mguu wa kulia, zinamtaka muumini wa dini hiyo kuamini kwamba hapana Mola apasaye kuabudiwa ila Allah na Muhammad ni Mtume wa Allah; kusimamisha swala, kutoa zakah, kufunga Ramadhani na kuhiji Makka.

Wachangiaji hao na wasambazaji hao wa picha hizo katika mwelekeo na mtazamo huo, kwa vyovyote vile, hawakuwa na nia njema kwa Lowassa, bali walikuwa na nia kama ya wale waliosambaza ujumbe kwenye vyombo mbalimbali vya habari mwaka 1995, wakisema John Malecela sasa alikuwa amebadili dini na kuitwa jina jipya la Jumanne Malecela.

Kasoro ndogo katika usambazaji wa picha zile na taarifa zilizoambatana na picha zile, wachangiaji na wasambazaji wa picha na taarifa zile, hawakututajia jina jipya la Lowassa, kwamba sasa ataitwa jina la El Sharrif Ngoyai Lowassa au Edwatalib Ngoyai Lowassa.

Hizo ndizo siasa za ndani ya wigo wa CCM, na hasa katika kipindi kama hiki cha kuelekea Uchaguzi Mkuu. Lowassa anatajwa kuwa miongoni mwa makada wa CCM wanaousaka urais wa 2015 kwa udi na uvumba. 

Anatajwa kuwa mbali sana katika mbio hizo, huku akitajwa kumiliki asilimia zaidi ya 80 ya wajumbe wote katika vikao vya uteuzi vya Chama Tawala hicho, Kamati Kuu (CC), Halmashauri Kuu (NEC) na Mkutano Mkuu.

Ingawa Lowassa mwenyewe hajawahi kuweka hadharani nia yake hiyo, lakini mwenye macho haambiwi tazama, anaweza kuona mapokezi anayopewa kila anapofanya ziara rasmi katika baadhi ya mikoa ambako amewekeza nguvu zake za kisiasa na kifedha, kwa mfano katika tukio hilo la hivi karibuni jijini Mwanza.


