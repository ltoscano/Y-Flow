
Barua yafichua CIA ilipinga Bush
WASHINGTON, Amerika SHIRIKA la Ujasusi la CIA lilipinga hatua ya utawala wa aliyekuwa Rais wa Amerika George W Bush kushambilia Iraq, barua moja imefichua.
Siku chache kabla ya mashambulizi hayo ya mnamo Machi 2003, maafisa wa Amerika, akiwemo makamu wa Rais Dick Cheney, walidai kuwa mtekaji nyara, Mohammed Atta alikutana na jasusi mmoja wa Iraq jijini Prague kabla ya shambulizi la kigaidi la Septemba 9, 2011 nchini Amerika.
Kufanyika kwa mkutano huo kulichukuliwa kuwa ithabati ya kuhusika kwa aliyekuwa dikteta wa Iraq, Sadam Hussein katika shambulizi hilo katika miji ya New York na Washington.
Lakini katika barua iliyoandikwa na Seneta wa Amerika Carl Levin mnamo Machi mwaka huu, Mkurugenzi wa CIA John Brennan alisema majasusi waliibua hofu kuhusu ripoti hiyo.
Barua hiyo ilisema majasusi hawakubaini kuwa Atta alikuwa jijini Prague wakati ambapo ilidhaniwa kuwa alikutana na jasusi wa Iraq Ahmad Khalil Ibrahim Samir al Ani. Habari kuhusu ripoti hiyo ziliripotiwa kwa mara ya kwanza katika magazeti ya McClatchy.
Levin alisema Alhamisi kwamba aliuliza CIA kufichua stakabadhi hizo kuonyesha utawala wa Bush ulihadaa Amerika kabla ya kushambulia Iraq. 


