
Kikosi chabaini maficho mapya ya mabilioni
Nov 14, 2013

KIKOSI Kazi kilichoundwa na serikali kuchunguza mali na fedha zilizotoroshwa nchini kimebaini maficho mapya ambayo hayakuwa yakifahamika katika miaka ya nyuma, Raia Mwema linafahamu.

Katika mazungumzo na gazeti hili wiki hii, Mkuu wa Kikosi hicho, Mwanasheria Mkuu wa Serikali (AG), Jaji Frederick Werema, alisema kuna maeneo mapya yaliyobainika ambayo katika siku za nyuma watu hawakuwa na taarifa kwamba kuna mali za Wa tanzania zimehifadhiwa.

“Unajua kwa muda mrefu Uswisi imekuwa ikitajwa kama nchi ambako fedha nyingi za Wa tanzania zipo. Nadhani nchi hiyo imekuwa mwathirika wa taarifa nyingi za siku za nyuma. Mambo yanabadilika sana.

“Mmeandika (Raia Mwema) kuhusu mabilioni yaliyohifadhiwa katika visiwa vya Jersey lakini hilo pia nadhani si jambo geni maana visiwa hivyo vinafahamika kwa kazi hiyo. Kuna nchi ambazo watu hata hawazifikirii lakini sasa zimebainika kuwa nazo zinahifadhi mali za Wa tanzania,” alisema Werema.

Jaji Werema hakuweza kwenda mbali na kutaja baadhi ya maficho haya mapya kwa vile kazi ya kikosi hicho kilichoundwa na serikali inaendelea na ripoti ya mwisho inatarajia kutolewa mara itakapokuwa imemaliza kazi yake.

Pamoja na mambo mengine, gazeti hili lilikuwa likitaka kupata maelezo ya namna Kikosi Kazi hicho cha serikali kilivyochukulia taarifa zilizoandikwa na gazeti hili katika toleo lililopita kwamba Jersey sasa imeipiku Uswisi kwa kuwa na mali nyingi kutoka Tanzania.

Utendaji kazi wa kikosi hicho cha Werema kinachoundwa na wajumbe kutoka taasisi za kifedha, Benki Kuu ya Tanzania (BoT), Taasisi ya Kuzuia na Kupambana na Rushwa (TAKUKURU), Idara ya Usalama wa Taifa na Jeshi la Polisi umekuwa wa siri kubwa na maelezo haya ya AG kuhusu maficho hayo mapya ni miongoni mwa taarifa chache rasmi kutoka kwenye kikosi ambazo umma unaweza kuzifahamu mpaka sasa.

Katika toleo lililopita la gazeti hili, Raia Mwema liliripoti kuhusu taarifa mpya kutoka Uingereza zilizoeleza kwamba fedha za Wa tanzania pekee zilizoko katika visiwa vya Jersey zinakadiriwa kufikia kiasi cha pauni za Uingereza milioni 413 (sawa na shilingi za Tanzania trilioni 1.06).

Fedha hizo zinatosha kuhudumia bajeti za wizara za Afya, Mifugo na Uvuvi, Maendeleo ya Jamii, Jinsia na Watoto, Wizara ya Afrika Mashariki kwa mwaka mzima bila ya kuomba fedha kutoka kwa wafadhili na bado ‘chenji’ ikabaki.

Akitoa maoni yake kuhusu taarifa hii mpya ya Jaji Werema, Mwenyekiti wa Kamati ya Bunge ya Hesabu za Serikali (PAC), Zitto Kabwe, ambaye ndiye pia aliyetoa hoja ya kuitaka serikali kuchunguza fedha na mali zilizohifadhiwa nje, alisema uwezekano wa kuwepo kwa maficho mengine ni mkubwa.

Akitoa mfano, alisema katika mazungumzo yake na tafiti mbalimbali alizowahi kufanya, nchi kama Mauritius iliyopo barani Afrika, inaweza kuwa mojawapo ya maficho hayo mapya ya mali yaliyobainiwa na Kikosi Kazi.

“Kama ilivyo kwa Uswisi na Jersey ambazo zinatoza kodi kidogo na zina usiri kwenye mali zilizohifadhiwa, Mauritius pia ina sifa kama hizo na kutokana na ukaribu wake kwa Tanzania, kuna uwezekano mkubwa ikawa mojawapo ya maficho hayo mapya,” alisema.

Zitto alisema uvumbuzi huu wa maficho mapya unaonyesha umuhimu wa kuwapo kwa jitihada za kimataifa kupambana na usiri huu wa kuhifadhi mali kwa sababu nchi zinazoathirika ni nyingi na hakuna nchi moja ambayo inaweza kupambana na tatizo hilo ikiwa peke yake.

Raia Mwema lina ripoti ya utafiti wa Julai mwaka huu uliofanywa na taasisi ya kiuchumi ya Capital Economics iliyopo Jersey inayoonyesha kwamba bara la Afrika limehifadhi kiasi cha pauni bilioni 40 katika visiwa hivyo huku Wa tanzania wakiwa wamehifadhi kiasi cha pauni milioni 413 (Sh. trilioni 1.06).

Hata hivyo, utafiti huo umeonyesha kwamba Taasisi ya kupambana na ufisadi ya kimataifa ya Global Integrity inakadiria kwamba katika kipindi cha kati ya mwaka 1980 hadi 2009, zaidi ya dola trilioni 1.4 zimetoroshwa kutoka Afrika na kuhifadhiwa katika nchi kama Jersey. Kiasi hicho cha fedha ni zaidi ya misaada yote ambayo nchi tajiri zimezipa nchini masikini za Afrika katika kipindi hicho.


