
Funza washambulia familia Moshi Nov 15, 2012

MTOTO Ester Damian (si jina lake halisi) mwenye umri wa miaka 10 anatembea kwa kuchechemea kuelekea katika viwanja vya chama cha Ushirika cha Uru-Mawella vilivyopo katika kata Uru Kusini Wilaya ya Moshi Vijijini, mkoani Kilimanjaro.

Mtoto huyo anaonekana amekunja uso kwa maumivu makali na nyuma yake wako watoto wengine wenye umri kati ya miaka 6-10 ambao nao wanachechemea na wote wanaonekana kuwa na maumivu katika miguu yao.

Watoto hao wote wameathirika na kushambuliwa na funza katika miguu yao na baadhi hadi mikononi mwao na inaelezwa kuwa hata katika shule ya msingi Uru wanakosoma, wametengwa na hawachezi na wenzao.
Uru iko kilomita 15 tu kaskazini mwa mji wa Moshi mkoani Kilimanjaro na eneo
hili hufahamika kama moja ya maeneo maarufu kwa uzalishaji wa zao la Kahawa na kilimo cha ndizi ambalo ni chakula kikuu mkoani humo.
Eneo hili pia ni maarufu kwa shughuli za ufugaji wa mifugo hasa ng’ombe kwa njia za kisasa, nguruwe pamoja na aina nyingine za mifugo na biashara ya mazao yatokanayo na mifugo hiyo kama maziwa na nyama ni moja ya shughuli kuu ya kiuchumi kwa wananchi.
Kwa ujumla hali ya maisha kwa wananchi walio wengi inaonekana si mbaya sana, kuna nyumba za kisasa na huduma muhimu za kijamii zinapatikana kwa urahisi.

Kama ilivyo katika maeneo mengi katika Tanzania pamoja na mafanikio yanayonekana kwa nje eneo hilo linakabiliwa na tatizo lililopewa
“kisogo” na serikali na wadau wengine wa sekta ya afya.Tatizo la funza.

Funza ndiyo chanzo cha mtoto Esther na wenzake kutembea kwa kuchechemea na mbali ya maumivu makali na kuwashwa mfululizo, mikono yao pia imeshambuliwa vibaya na funza na hivyo kushindwa kushika kalamu vizuri.
Watoto hao ni kielelezo kuwa mamia ya watoto na watu wazima katika eneo hili ambao wameathiriwa sana na funza ambao wameenea katika baadhi ya familia kutokana na umasikini mkubwa na mazingira ya uchafu katika makazi yao.

Takwimu za maafisa wa serikali katika ngazi ya kata zinaoonyesha kuwa wastani wa watu 5,000 katika Kata mbili za Uru Kaskazini na Uru Kusini wameshambuliwa na wadudu hao na afya zao ziko hatarini.
Wananchi wengi hasa wazee na watoto wadogo wameshambuliwa na funza kwa kiwango kikubwa hali inayopelekea washindwe kutembea vizuri na kufanya shughuli za uzalishaji mali kwa ufanisi.

Idadi hiyo inabainishwa na Afisa Mtendaji wa Kata ya Uru Kusini Jane Mandara, wakati wa kambi ya siku moja ya kutibu funza iliyoendeshwa na shirika la hiari la Mild-May Tanzania la mjini Moshi na shirika la Kenya la Ahadi Trust iliyofanyika wiki iliyopita.
Kambi hiyo ya kutibu funza ilifanyika katika viwanja vya chama cha ushirika cha Uru-Mawella ambapo waathirika pamoja na wananchi waliohudhuria walipata huduma ya kutolewa funza,madawa pamoja na kuelimishwa jinsi ya kukabiliana na tatizo hilo.
Katika viwanja hivyo idadi kubwa ya watu walioshambuliwa na funza hasa wazee na watoto walijitokeza kupata huduma hiyo kutoka kwa wahudumu wa kujitolea kutoka mashirika hayo mawili.
Kwa hali ya kawaida tatizo la funza linaonekana kama si tatizo kubwa lakini unapowaona wathirika wanatia huruma, wengi wanatembea kwa tabu sana, kutokana na sehemu za miguu yao hasa unyayo kuwa na vidonda vingi vinavyosababishwa na funza hao.
Moja wa wathirika hao ni mwanafunzi wa darasa la tatu katika Shule ya Msingi Uru (jina linahifadhiwa) ambaye ameathirika sana na funza ambaye aliimbia Raia Mwema kuwa anaishi na mama yake mzazi ambaye hufanya biashara ndogondogo.
“Mazingira ya nyumbani si mazuri sana, mama muda mwingi anakuwa katika shughuli za kutafuta riziki na tangu nikiwa mdogo nikipata funza hakuna mtu wa kunitoa na wanazaliana miguuni mwangu,”alieleza mtoto huyo.
Aliongeza mtoto huyo: “Nachukia sana hali hii, hata shuleni wenzangu wananicheka, napata hasira sana wakati mwingi sichezi nao, na miguu inauma, inawasha sana inakuwa vigumu kusoma au kumsikiliza mwalimu kwa umakini wakati akifundisha.”

Waathirika wengine ambao ni watu wazima pia wanaonekana kutopenda kuzungumzia jinsi walivyoathirika na funza na wanaonekana kuwa na msongo wa mawazo kama watu waliotengwa na jamii.
Akizungumzia tatizo hilo Afisa Mtendaji Jane Mandara anaeleza: “Serikali pamoja na wadau wengine wa sekta ya afya wameweka kipaumbele zaidi katika maradhi kama Ukimwi, malaria na kansa na kusahau kuwa kuna maeneo ambayo wananchi wanakabiliwa na matatizo kama hayo ya kushambuliwa na funza.”

Mandara anaeleza kuwa tatizo hilo limekuwa sehemu ya maisha ya wananchi wengi wa eneo hilo na kibaya zaidi hakuna hatua zilizowahi kuchukuliwa kukabiliana na tatizo hilo kutoka wadau.
“Na kibaya zaidi waathirika wa funza wamekuwa wanakabiliana na changamoto kubwa ya kunyanyapaliwa na watu wengine kama vile wanavyonyanyapaliwa watu walioathirika na virusi vya ugonjwa wa ukimwi,”alisema Afisa huyo.
“Baadhi ya watu wanaamini kuwa walioshambuliwa na funza wamepata laana fulani katika maisha hivyo hawapaswi kushirikiana na watu wengine katika jamii, lakini si hivyo kushambuliwa na funza kunatokana na mtu kuishi katika mazingira ya uchafu”aliongeza Mandara.
Kwa upande wake Mkurugenzi wa Shirika la Ahadi Trust la Kenya Dk.
Stanley Kamau aliwaambia wananchi waliohudhuria matibabu hayo kuwa tatizo la funza lisichukuliwe kama tatizo dogo katika jamii na wadau wote wajitokeze kukabiliana nalo.
Alisema walioathirika na funza ni rahisi pia kushambuliwa na maradhi mengine hatari kwa maisha yao kwani chanzo cha funza ni hali ya uchafu pamoja na kushamiri kwa umasikini katika jamii na familia.
“Jamii yetu ijiepushe na tabia ya kuwanyanyapaa watu walioathirika na funza na nguvu zielekezwe katika kuwasadia na kuwaelimisha jinsi ya kukabiliana na tatizo hili badala ya kuwatenga na kuwasimanga,”alisema Dk.Kamau.
Alitahadharisha funza ni hatari kwa maisha ya watu kwani ni chanzo cha kuenea kwa maradhi mengine hatari kama ukimwi (kupokezana pini za kutolea funza),msongo wa mawazo,vidonda vya tumbo, na kupoteza viungo vya mwili.
Alisema shirika lake limeelekeza nguvu kushirikiana na watafiti wengine duniani ili kupata dawa ya funza pamoja na kuomba kwa Shirika la Afya Duniani (WHO) ili kuwa na siku maalumu ya uelimishaji wa matatizo funza kama ilivyo kwa magonjwa mengine yanayopewa kipaumbele na shirika hilo. 
Naye Mkurugenzi wa shirika la Mildmay-Tanzania Bi. Mukami Rimberia alisema tatizo la funza si tatizo dogo kama jamii inavyochukulia na kuna umuhimu mkubwa wa kuchukua hatua kukabiliana na tatizo hilo.

Alisema tatizo hilo linachochewa zaidi na hali ya uchafu miongoni mwa familia nyingi,umasikini na upeo mdogo wa kuelewa na kuruhusu fikra potofu kutawala miongoni mwa wanajamii.

“Kwetu sisi taasisi ya MildMay huu ni mwanzo tu, tunataka kufanya na kuanzisha harakati za kukubaliana na tatizo la funza katika maeneo yote nchini ambayo yanakabiliwa na matatizo haya,”alisema Mkurugenzi huyo.

Funza wanastawi zaidi katika mazingira machafu, hasa nyumba zenye vumbi , ambapo watu wanaishi pamoja na mifugo kama nguruwe, mbuzi na kuku na mara nyingi funza huishi kwa kufyonza damu ya moto ya mnyama na funza jike pia hujipenyeza kwenye ngozi ya mwanadamu na kutaga mayai na kuzaliana.


