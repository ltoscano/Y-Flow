
Mafisadi wakwapua dawa hospitali ya rufaa Oct 12, 2012

DAWA za takriban Sh milioni 32 zimekamatwa hivi karibuni katika Hospitali ya Rufaa ya Bombo, mkoani Tanga ikiwa ni juhudi za kudhibiti wizi uliodumu kwa muda mrefu sasa hospitalini hapo, Raia Mwema limebaini.

Kwa mujibu wa vyanzo mbalimbali vya habari, mtandao wa ufisadi wa dawa za wagonjwa katika Hospitali ya Rufaa Bombo unahusisha baadhi ya viongozi hospitalini hapo, pamoja na ofisi ya Katibu Tawala wa mkoa huo (RAS).

Barua yaanika uozo Kutokana na kushuhudia wizi huo na namna wagonjwa wanavyokuwa katika wakati mgumu kupata tiba inayostahili, baadhi ya watumishi hospitalini hapo wamefichua uozo uliopo kwa kuchapisha na kusambaza barua maalumu ambayo Raia Mwema limepata nakala na kuithibitisha kwa kuzungumza na baadhi ya maofisa husika.

Kwa mujibu wa barua hiyo kutoka kwa baadhi ya watumishi waliojitambulisha kuwa ni wakereketwa na wenye kujali maslahi na huduma bora kwa wagonjwa, wizi huo unatokana na mfumo mbaya unaodaiwa kuundwa kati ya ofisi ya RAS na hospitali hiyo.

Barua hiyo yenye kichwa; “Hospitali ya Bombo Mkoa wa Tanga yawa sehemu ya kutajirisha viongozi wachache hivyo Wizara ya Afya iingilie kati” imeandikwa ikianza na pongezi kwa uongozi mpya hospitalini hapo ambao unadaiwa kupania kuziba mianya ya ubadhirifu wa fedha na wizi wa dawa.

Kwa mujibu wa barua hiyo, juhudi za Mganga Mkuu Mfawidhi wa Hospitali hiyo, Dk. Jumanne Karia kuziba mianya hiyo zimeanza kumgharimu, ikiwa ni pamoja na kukosa ushirikiano kutoka kwa baadhi ya viongozi wenzake, baadhi wakiwa katika utumishi hospitalini hapo kwa miaka kadhaa sasa.

“Dk. Karia ana hali ngumu katika uongozi wake, anatakiwa apewe msaada kutoka serikalini ikiwamo Wizara ya Afya, na si ofisi ya Mkuu wa Mkoa wa Tanga maana tunakosa imani nayo,” inasomeka sehemu ya barua hiyo.

Barua hiyo inatoa wito kwa Wizara ya Afya na Ustawi wa Jamii, ambayo kwa sasa inaongozwa na madaktari; Waziri Dk. Hussein Mwinyi na Naibu wake, Dk. Seif Rashid, iwahamishe wakuu wote wa idara waliohusika katika wizi wa dawa hospitalini hapo hivi karibuni.

Harakati za wizi Wafanyakazi hao katika barua hiyo wametoa mfano wa tukio moja la Julai 10, mwaka huu, saa 9:15 alasiri ambapo walinzi wa lango kuu walizuia gari dogo lililokuwa likitoka ndani ya hospitali. Ni gari aina ya Toyota Corolla (namba zinahifadhiwa) na baada ya kulizuia gari hilo na kukagua, walibaini maboksi ya dawa.

Lakini si tu maboksi ya dawa ndiyo yaliyokamatwa katika gari hilo dogo, bali pia baadhi ya watumishi hospitalini hapo ambao wanatuhumiwa kuhusika na wizi huo lakini katika hali ya kushangaza waliachiwa baadaye na polisi, na hadi leo bado wanaendelea na kazi zao kama kawaida.

Tukio hilo la kukamata maboksi hayo ya dawa pamoja na baadhi ya watumishi linathibitishwa na barua iliyoandikwa na Dk. Karia kwenda kwa Katibu Tawala, Benedict Ole-Kuyan.

Katika barua hiyo ya Dk. Karia ya Julai 12, mwaka huu ambayo Raia Mwema lina nakala yake, anathibitisha tukio hilo la wizi wa dawa kwamba lililotokea Julai 10, mwaka huu.

“Gari hilo lilikuwa limebeba boksi kubwa katika ‘siti’ ya nyuma na walinzi walipoona hivyo waliamua kufungua boot (sehemu ya kubebea mizigo-nyuma ya gari) na kukuta maboksi mengine ya dawa.

“Baada ya hapo walitoa taarifa kwa uongozi wa hospitali ambao walichukua hatua ya kulipeleka gari hilo polisi pamoja na dereva, mlinzi mmoja wa getini na kiongozi wake,” inaeleza sehemu ya barua hiyo iliyosainiwa na Dk. Karia.

Raia Mwema limefahamishwa kwamba, baada ya kufika polisi na kutoa maelezo kuhusu wizi huo, dawa hizo zilitolewa kwenye maboksi na kuhesabiwa na kwamba dawa hizo zinakadiriwa kuwa na thamani ya shilingi milioni 32.

Dawa na vifaa vilivyoibwa Barua hiyo inabainisha aina ya dawa na vifaa vilivyokamatwa kuwa ni pamoja na surgical gloves, lab gowns, lifampicilin, cortrimoxazol (ceptrin), cough rurfire kwa ajili ya watoto, x-ray films, na duracare.

Dawa na vifaa vingine ni diclofenac gel, atequin, gentamycin Inj aupules, quinine phosphate (inj 200 vials), nifedapin, atemedine inj (oples) 36 vials, soluble asprin, kentaconazole, ampiclou, atenol, vitamin B complex na cepharexin.

Nyingine ni furizemide, diocipro, metronidazole, doxycycline capusols, quinine, gauzo bandage, dressing drums na nyinginezo aina tofauti.

Kilichotokea polisi Taarifa za uhakika ambazo Raia Mwema limezipata zinabainisha kwamba, baada ya dawa hizo kukamatwa na kufikishwa polisi, Mkuu wa Mkoa wa Tanga, Luteni (mstaafu) Chiku Gallawa aliagiza watumishi watatu katika Ofisa Ugavi wa Hospitali ya Bombo na wafamasia wawili kukamatwa na kuwekwa ndani.

Hata hivyo, katika hali iliyowashangaza wafanyakazi wa hospitali hiyuo, Ofisi ya Katibu Tawala Mkoa wa Tanga inadaiwa ilimuomba Kamanda wa Polisi mkoani Tanga, Constatine Massawe, awaachie huru watuhumiwa hao, na kwamba hadi leo watu hao wanaendelea na kazi hospitalini.

"Hatujui kesi zao zinaendeleaje sababu bado tunao, wanafanya kazi kama vile hakuna kilichotokea; maana Ofisi ya Mkuu wa Mkoa imeshindwa kuwawajibisha.
Wanaendelea kufanya kazi hapa hospitalini hadi leo tangu walipokamatwa na dawa hizo," inasema sehemu ya barua hiyo.

Wizara yaombwa mwongozo Kupitia barua hiyo, wafanyakazi wa hospitali hiyo wanaiomba Wizara ya Afya kutoa maelekezo ya kisheria kuhusu namna hospitali hiyo inavyotakiwa kuendesha shughuli zake za kila siku kwa kupitia kamati ambazo kisheria ndizo zinafanya kazi na kuhakiki mali zote za hospitali kwa kuzipokea na kisha kumjulisha Katibu Tawala.

Kwa mujibu wa maelezo yaliyopo kwenye barua hiyo, kwa sasa kuna upungufu mkubwa unaodaiwa kuchangiwa na utendaji wa baadhi ya watumishi wa hospitali hiyo na Ofisi ya Katibu Tawala wa Mkoa kutokana na kile kinachoelezwa kwamba “ Kamati ya hospitali ya Therapeutic haina meno na haifanyi kazi hizo.”

Badala yake wafanyakazi hao wanadai, kupitia barua hiyo kuwa, stoo kubwa ya hospitali vifaa vyake vinapokelewa na kamati iliyoundwa na Katibu Tawala.
“Hatua hii si sahihi, haiwezekani watu wa ofisi yake ambao hawana taaluma ya afya kupokea dawa hizo na kuzitoa. Je, hiyo stoo iko chini ya Hospitali ya Bombo au ya Ofisi ya Mkuu wa Mkoa?”, walihoji wafanyakazi hao kupitia barua hiyo.

Kauli za wenye mamlaka Akizungumzia taarifa na yaliyomo kwenye barua hiyo, kwa niaba ya Dk. Karia ambaye hakuweza kupatikana, Kaimu Mganga Mfawidhi aliyejitambulisha kwa jina moja la Dk. Naima alikiri kwa Raia Mwema kuwapo na udhaifu wa kiutendaji baina ya Ofisi ya Katibu Tawala na hospitali hiyo; hususan utendaji kazi wa kamati ya hospitali.

Dk. Naima alisema kuwa, kamati ya Therapeutic ilianza kazi mwishoni mwa Julai, mwaka huu, ingawa imekuwa haipati ushirikiano wa kutosha kutoka kwa baadhi ya wakuu wa idara na kwamba imekuwa ikipata wakati mgumu kiasi cha mapendekezo yake kutofanyiwa kazi.

Alisema Juni 11, mwaka huu, Katibu Tawala wa Mkoa wa Tanga, Ole-Kuyan, aliwasilisha barua akiagiza Katibu wa Hospitali, Adam Lyatuu kushughulikia fedha za mfuko wa pamoja (busket fund) Sh. 68,732,916 ambazo ni mgawanyo wa idara mbalimbali huku wodi ya wazazi ambayo fedha hizo zinatakiwa kutumika kwa upendeleo wa pekee ilitengewa Sh. 2,515,500 tu wakati gharama za usafi hospitalini zikitengewa Sh. milioni sita.

"Fedha hizi tangu zilipotolewa Juni hadi leo hatujui zimetumika vipi na mwezi Septemba, mwaka huu, kuna wodi mbili zililala giza na tuliomba fedha kununua ‘balbu’ hatukupata ikabidi watu watoe fedha kutoka Mfuko wa Kuchangia Gharama.
Hii ndiyo hali tuliyofikia hapa Bombo. Kwa kweli, kunahitajika mabadiliko makubwa ya kiutendaji ili kumaliza matatizo haya,” alisema Dk. Naima.

Kwa upande wake, Mganga Mkuu wa Mkoa (RMO), Dk. Ali Uledi, alishauri Hospitali ya Bombo ipewe ruksa ya kujiendesha kwa kujitegemea.

"Tunataka kukata mnyororo baina ya hospitali na Ofisi ya Katibu Tawala. Mfumo wa sasa katika uendeshaji wa hospitali hii haupo popote pale. Mimi kabla ya kuwa RMO nilikuwa Mganga Mfawidhi wa Hospitali ya Rufaa ya Mbeya, na kisha nikaanzisha ile ya mkoa, lakini hali hii haipo kabisa kwamba Ofisa Ugavi na Mhasibu wa Bombo wanafanya kazi ofisi ya RAS. Isitoshe, wakati mwingine unaweza kuwaita ili wakupatie vifaa fulani vya hospitali wanakujibu nimeitwa na RAS," alilalamika Dk. Uledi.

Kuhusu suala la wizi wa dawa, alisema kuwa tangu wamefikisha suala hilo polisi hadi leo bado hawajapewa taarifa juu ya hatua zilizokwishakuchukuliwa.

"Tunasubiri mambo yakamilike kule polisi, lakini baada ya tukio hilo kutokea ilikuja timu kutoka Ofisi ya Mkuu wa Mkoa; yaani polisi, Usalama wa Taifa, TAKUKURU na vyombo vingine vya usalama, lakini bado hatujapata taarifa, na juzi (Alhamisi iliyopita) niliwauliza maofisa hao lakini walisema bado tusubiri. Sasa hatujui kama wamepelekwa mahakamani au la, lakini bado wapo wanafanya kazi," alisema RMO huyo.

Hata hivyo, kwa upande wake Kamanda wa Polisi Mkoa wa Tanga, Constatine Massawe alipoulizwa kuhusu kashfa hiyo ya wizi wa dawa na vifaa vya hospitali alisema tayari kesi imefunguliwa mahakamani.

"Kesi ya wizi wa dawa kule Bombo sisi hatunayo hapa kwani tayari tumeipeleka mahakamani. Ukiitaka nenda mahakamani,” alisema kamanda huyo.

Alipofuatwa na gazeti hili kuzungumzia malalamiko na madai kuhusu tuhuma zinazoelekezwa kwa ofisi yake, Katibu Tawala wa Mkoa wa Tanga, Ole-Kuyan alisema kuwa yote ameyasikia na atayafanyia kazi.

"Yote haya uliyosema naomba usiongeze kitu chochote kile na nimeyarekodi.
Nilichokwambia ni kwamba nimesikia na nitayafanyia kazi," alisema Ole-Kuyan.


