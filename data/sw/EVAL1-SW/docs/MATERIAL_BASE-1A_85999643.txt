
Hisani dhidi ya Ebola ni busara
UAMUZI wa Kenya kushirikiana na mataifa ya Jumuiya ya Afrika Mashariki (EAC) kutuma wauguzi na madaktari kukabiliana na Ebola katika mataifa ya Magharibi mwa Afrika ni mwafaka.
Kenya inapanga kutuma madaktari 15 na wahudumu 300 wa afya katika mataifa hayo, ambao watakuwa miongoni mwa wataalamu, madaktari na wahudumu wa afya zaidi ya 500 kutoka mataifa ya EAC.
Tangu kuchipuka kwa mkurupuko wa Ebola miezi michache iliyopita Magharibi mwa Afrika, mataifa ya Afrika hayajaonekana kuwa katika mstari wa mbele kutoa msaada.
Humu nchini, kuna madaktari ambao walieleza hofu kuhusu uamuzi wa serikali kutaka kupeleka wauguzi katika mataifa hayo ilhali hawajapokea taaluma yoyote kuhusu kukabiliana na Ebola.
Hofu ya madaktari kama hao inaibua hofu zaidi kwa wananchi ambao kufikia sasa hawana imani kuwa serikali imeweka mikakati ya kutosha kuzuia ugonjwa huo kuingia na kuenea nchini. Kujitolea kwa baadhi ya madaktari na wauguzi kuelekea Magharibi mwa Afrika hakutasaidia tu mataifa hayo bali pia ni nafasi bora kwa Wakenya kufahamu jinsi ya kukabiliana na hatari ya Ebola.
Haingekuwa mwafaka kusubiri hadi ugonjwa huo ukabiliwe na mataifa ya Magharibi ikiwemo Amerika, kisha mataifa ya Afrika yaanze kutegemea ripoti zitakazotolewa baadaye kuweka mikakati ya kuzuia janga kama hilo.
Itakumbukwa kuwa Amerika ilituma hata vikosi vya kijeshi nchini humo, na bila shaka wataondoka wakiwa na ujuzi mkubwa kuhusu jinsi ya kuzuia kuenea kwa Ebola nchini mwao.
Lakini pia ifahamike kuwa ujuzi watakaotumia kuunda mikakati nchini mwao huenda ukawa na manufaa kwa nchi yao na usinufaishe mataifa mengine kutokana na tofauti nyingi zinazojumuisha za kijamii, kisiasa na hata kiuchumi


