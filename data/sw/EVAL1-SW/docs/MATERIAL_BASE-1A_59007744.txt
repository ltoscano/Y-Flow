
Kikwete amvuruga CAG Apr 18, 2013

RAIS Jakaya Kikwete anatajwa kuwa amekuwa akipuuza ushauri wa Mdhibiti na Mkaguzi Mkuu wa Hesabu za Serikali (CAG) Ludovick Utouh, licha ya ukweli kwamba ndiye kiongozi mkuu wa kwanza kuruhusu ripoti hizo kujadiliwa kwa uwazi bungeni, Raia Mwema limebaini.
Mara kadhaa ripoti za Mdhibiti na Mkaguzi Mkuu wa Hesabu za Serikali zimekuwa zikipendekeza wabunge kutoteuliwa kuwa wajumbe wa bodi za mashirika au taasisi za umma, lakini ni Rais Kikwete ambaye Septemba mwaka 2011, alimteua Mbunge wa Vitimaalumu, Anna Abdallah, kuwa Mwenyekiti wa Bodi ya Korosho Tanzania.
Sambamba na uteuzi huo, aliyekuwa Waziri wa Kilimo, Chakula na Ushirika (kwa wakati huo), Profesa Jumanne Maghembe kwa mujibu wa sheria ya tasnia ya korosho namba 18 ya mwaka 2009, kifungu cha nne (4) aliwateua wajumbe wengine nane ili kuiongoza bodi hiyo ambayo ukomo wake ni wa kipindi cha miaka mitatu tangu ilipoteuliwa.
Hata hivyo, kama ilivyo kwa Rais Kikwete, naye Waziri Maghembe kwa wakati huo alifanya kinyume na ushauri wa CAG akimteua Mbunge wa Lulindi, Jerome Bwanausi, kuwa miongoni mwa wajumbe wa bodi hiyo.
Kutokana na mwenendo huo, malalamiko ya kupuuzwa kwa ushauri wa CAG kuhusu kuteua wabunge katika bodi za mashirika na taasisi mbalimbali za umma yamekuwa yakijitokeza kila mara atapowasilisha ripoti yake.
Hali hiyo ya kupuuza mapendekezo ya CAG ni tofauti na hamasa ya Rais Kikwete katika majukwaa ya kimataifa kuhusu masuala ya uwazi katika utendaji serikalini, ikiwa ni pamoja na taasisi zake.
Kwa mfano, katika hotuba yake kwenye mkutano wa mwaka wa ufunguzi wa mkutano wa Open Government Partinership (OGP), Brasilia, nchini Brazil, Aprili 17, mwaka 2012, Kikwete alijivunia kazi za CAG mbele ya wajumbe wa mkutano huo wa kimataifa.
Kwa wakati huo Bunge hapa nchini lilikuwa katika mjadala mkali kuhusu ripoti ya CAG, mjadala ulioweka historia ya wabunge kukusanya saini kwa ajili ya kumpigia kura ya kutokuwa na imani Waziri Mkuu, Mizengo Pinda.
Lakini mbali na jaribio hilo la baadhi ya wabunge kutaka kumpigia kura ya kutokuwa na imani Waziri Mkuu, lililokuwa likiratibiwa na Mbunge wa Kigoma Kaskazini, Kabwe Zitto, mawaziri takriban wanane waliachwa kwenye baraza la mawaziri baada ya baraza hilo kuundwa upya, kutokana na shinikizo la wabunge hao.
Wakati fukuto lililotokana na ripoti za CAG zilizoonyesha ufisadi likiwa limetikisa nchi, Rais Kikwete akiwa Brasilia, katika hotuba yake huko alisema kwa Tanzania kujiunga na mpango wa uwazi serikalini (OGP) ni muafaka.


