Karaha ya soka na viongozi wetu
Mar 21, 2014

MARA nyingi kumekuwa na matatizo katika klabu za soka hapa nchini, ambayo kwa wakati fulani matatizo hayo yamesababisha kushuka kwa morali za wachezaji.
Yanapotokea matokeo mabaya, lawama zinaelekezwa kwa wachezaji, bila kutambua mchezaji ameandaliwaje kuwa imara pale anapokuwa dimbani.
Anapokuwa na mpira asiwe na mawazo mengine yoyote zaidi ya kufikiria atapenya vipi na mpira ama atamzuia vipi mpinzani wake asipite kupeleka madhara langoni mwake.
Kuna falsafa ya kutupa lawama kwa asilimia. Hii nimejifunza kwa mwanamichezo na mpenda soka Nassor Mohammed ‘Binslum’.
Kwa maelezo yake, anasema matatizo ya soka la Tanzania yamejigawa katika sehemu kuu tatu, Viongozi, Kocha na Wachezaji. Kwa maana kila linapotokea tatizo katika klabu watu hao watatu wanahusika kwa kiasi kikubwa. Wanachama kazi yao ni kupiga kelele tu, si vinginevyo.
Maana yake ukiamua kuziba masikio usisikie kelele zao hakuna litakalotokea. Mfano Mwenyekiti wa Simba, Aden Rage alivyoamua kuziba masikio asiitishe mkutano mpaka alipoamua mwenyewe.
Alishapinduliwa zaidi ya mara mbili, lakini anaendelea kuwakebehi wanachama wake kuwa walivyokuwa wakifanya ni vikao vya harusi tu, ama mara nyingine anawaita wababaishaji wasiojua katiba ya Simba inasema nini.
Kiufupi wanachama wanadhibitika, lakini viongozi wabovu, kocha mbovu ama mchezaji mbovu hana namna nyingine yoyote ya kumdhibiti zaidi ya kumuondoa.
Tufike mahali tukubali udhaifu wetu, hakuna haja ya kuendekeza kundi fulani la watu, eti kwasababu wanakusifia.
Kwasababu sifa kuu ya mnafiki ni kucheka na wewe wakati unapomnyooshea mkono, lakini mambo yanapokwenda kombo anaungana na kundi lenye washabiki wengi na kuanza kukupinga. Hivyo ikiwa wewe ni kocha unayejitambua, halafu unaona mambo yanakwenda kombo huna budi kutafuta timu nyingine.
Halikadhalika ikiwa wewe ni kiongozi wa klabu kwa ngazi yoyote, unaona mambo yanakuendea kombo halafu wachezaji kila siku wanalalamika basi kaa pembeni. Kikubwa utakachonufaika nacho ni heshima ya kuitoa klabu sehemu mbaya kuipeleka sehemu nzuri kwa maana ya mafanikio.
Mara nyingine mtu anaweza kujisifia “Mimi klabu hii ilikuwa si chochote mpaka leo ina hiki, ama kile, watu wanaanza kuijua ndio mnahoji kuhusu ubaya na uzuri.”
Lakini watu wanasahau kitu kimoja, klabu ya soka si suala la kifamilia ama suala la mtu kujimilikisha. Bali ni mapenzi ambayo unaamua kujitolea ili kuhakikisha kitu unachokipenda kinafikia sehemu nzuri ya kupendwa na wengi. 
Katika dini tunapotoa sadaka tunategemea Mola wetu Mtukufu, atulipe thawabu na si vinginevyo. Lakini katika klabu mtu anapotoa fedha ama msaada wa mawazo hakuna anachotegemea zadi ya furaha.
Sasa furaha hakuna, na wewe ndiye unayeonekana ni tatizo, kwanini usitafute namna bora ya kuliondoa tatizo hilo kwa mashauriano ama kutafuta mwenye uwezo kuliko wewe akamate ulipoishia?
Nakumbuka nilihudhuria mkutano wa wanahabari katika klabu ya Simba, Aden Rage alikuwa akizungumza. Alisema jambo la ajabu sana kuhusiana na klabu ya Simba, alijisifia wakati akiingia madarakani, jengo la klabu hiyo halikuwa na umeme wala mwonekano mzuri.
Akaenda mbali zaidi na kujisifia alihakikisha kodi ya maduka yaliyozunguka jengo hilo inaisaidia klabu. Lakini alisahau kitu kimoja. Hicho alichokifanya ndicho kilichomfanya akaitwa mwenyekiti wa klabu.
Ni sawa na kujisifia umemsomesha mtoto wako, ama kujisifia umemvalisha mkeo nguo nzuri, huo ni wajibu wako. Usingekuwa mwenyekiti wa klabu usingepoteza muda kufanya uliyoyafanya.
Kama kweli una mapenzi na klabu yako basi tuonyeshe kwa kukaa pembeni halafu utoe pesa yako ya mfukoni kuisaidia klabu, hapo ndipo tutakapojua una uchungu wa kweli. Ubabaishaji hautatufikisha popote.
Lakini kuna tatizo jingine, njia zinazotumika na wanachama kufikisha ujumbe kwa viongozi wao si nzuri. Zinaleta ukakasi, hazina mantiki na zaidi ya hapo zina lugha zisizo na staha.
Kunaweza kutumika njia nzuri yenye maneno laini, na ujumbe ukafika bila tatizo. Ama mara nyingine kuna wazee wa klabu ama wachezaji wa zamani wa klabu hizo, wanaweza kukaa chini kama kamati na kumshauri kiongozi wao kuwa hali si nzuri.
Lakini tukiendelea kukaribisha malumbano kwenye vyombo vya habari ama mitandao ya kijamii, badala ya kujenga tutabomoa. Kwasababu viongozi siku zote wanakuwa watu wa mwisho kuliona tatizo, hivyo unapolazimisha kuwa kuna tatizo kwa kauli ya kuudhi maana yake unasema tatizo ni mtu na si nafasi.


