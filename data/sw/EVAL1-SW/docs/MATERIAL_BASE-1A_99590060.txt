Alikuwa mwendawazimu wakati akimuua mkewe? III
Dec 05, 2013

AKISOMA hukumu, Jaji Mrema alitoa majumuisho ya kesi hiyo na kusema kilichokuwa kikibishaniwa ni utetezi wa uwendawazimu ambao umeibuliwa na mtuhumiwa.
Jaji Mrema alisema; “….wakati nilipofanya majumuisho ya kesi hii kwa wazee wa baraza niliwaeleza kwamba, kitu kinachobishaniwa hapa ni utetezi wa uwendawazimu ambao umeibuliwa na mtuhumiwa.
“Kama nilivyosema upande wa utetezi nao umeafiki utetezi huo. Kifungu cha 192 cha Cr.P.A 1985 kilihusishwa katika jambo hili. Ni ukweli usiopingika kwamba, mtu aliyekufa ni Celine, binti wa Yusti Daniel. Na imekubalika kwamba, mtu aliyemuua ni mtuhumiwa na aliyatekeleza mauaji hayo kikatili. Kifo cha marehemu hakikuwa cha kawaida.”
Jaji Mrema aliendelea kusema kwamba, alichowaambia wazee wa baraza ni kuamua kulingana na madai ya mtuhumiwa kuwa alikuwa na ugonjwa uliosababishia asijue anachokifanya.
Jaji huyo hakutaka kuhusisha maelezo mengine yaliyotolewa pale mahakamani kama utetezi, kwamba mtuhumiwa hakujua anachokifanya ni kosa kisheria. Aliendelea kusema mtuhumiwa hakutoa utetezi wa uwendawazimu, zaidi ya kudai alikuwa hajui kuwa amemuua marehemu.
Jaji Mrema aliendelea kusema kwamba, kwa mujibu wa kanuni ya sheria, vifungu vya 12 na 13 vimeelezea bayana kuhusu watuhumiwa wenye uwendawazimu.
Kwa mujibu wa kifungu cha 12, sheria inamchukulia mtu yeyote kuwa ni mwenye akili timamu kwa wakati wote mpaka pale itakapoamuliwa vinginevyo.
Kifungu cha 13. Mtu yeyote hawezi kuchukuliwa kuwa ametenda kosa kama kutenda kwake au kutokutenda kwake na katika muda wa kutenda au kutokutenda alikuwa anasumbuliwa na ugonjwa wa akili na hivyo kumfanya kutokutambua alichokuwa anakifanya.
Jaji Mrema alihoji iwapo inawezekana kweli malaria au homa ambayo mtuhumiwa alikuwa akiumwa siku hiyo ya Julai 17, 1984 ndiyo iliyomfanya akaathirika akili na kutokujua kitendo cha kuua alichokifanya ni kosa?
Jaji Mrema pia alizungumzia utetezi wa wakili wa mtuhumiwa, Kamugisha, ambaye katika utetezi wake alipinga maoni ya mwendesha mashitaka, kwamba mtuhumiwa alikuwa na akili timamu wakati anatekeleza mauaji hayo.
Na aliwasilisha maelezo yake, kwamba mtuhumiwa alikuwa ameathirika vibaya katika akili yake kutokana na kuugua wakati alipomuua mkewe.
Wakili huyo alibainisha kwamba, ushahidi wa daktari Kulwa Juma alioutoa pale mahakamani usipewe uzito kwa sababu hauwezi kuchukuliwa kama ushahidi wa kitaalamu, pia wakili huyo alibainisha kwamba, ushahidi wa daktari huyo ulikuwa ni wa jumla.
Wakili huyo aliiomba Mahakama hiyo iuangalie ushahidi wa baba wa marehemu na kaka wa mtuhumiwa alioutoa pale mahakamani, kwamba mtuhumiwa alipokuwa anaumwa malaria alionekana kufanya vitendo visivyo vya kawaida na wakati mwingine kutishia usalama.
Ugonjwa huo uliompata mtuhumiwa ulikuwa ni wa muda mfupi kwani ulimtokea kati ya Julai 17, 1984 na Agosti Mosi, 1984. Pia wakili huyo aliomba Mahakama iuchukulie ushahidi wa mwenyekiti wa kijiji kwa makini, kwa sababu mwenyekiti huyo alikiri wazi kwamba wakati anamhoji, mtuhumiwa alionekana kutokuwa katika hali ya kawaida na majibu yake yalikuwa hayapo katika mpangilio kulingana na jinsi alivyoulizwa.
Wakili Kamugisha aliendelea kusema kwamba hata ripoti iliyotoka katika Hospitali ya Vichaa Isanga, Dodoma (Isanga Phsychtric Institution) iliyochukuliwa kama kidhibiti cha sita, iangaliwe kwa mapana zaidi kwa sababu mtuhumiwa alipelekwa katika hospitali hiyo miaka minne tangu kutokea kwa tukio hilo. 
Kwa hiyo ripoti hiyo haiwezi kuwa na majibu sahihi kuhusu hali ya mtuhumiwa kwa sababu wakati huo hali ya mtuhumiwa ilikuwa imeimarika na hakuwa akiumwa tena ule ugonjwa uliomsababishia kuuwa.
Pia wakili huyo alibainisha kwamba mpaka kufikia hapo mahakama ilikuwa haijathibitisha nia (motive) iliyomsukuma mtuhumiwa kutekeleza mauaji hayo. Aliendelea kusema kilichoelezwa hapo mahakamni ni kwamba mtuhumiwa na marehemu walikuwa wakiishi kama mke na mume, kwa furaha na amani.
Hapakuwa na kutoelewana kwa wanandoa hao, kwa hiyo haiwezekani mtuhumiwa akurupuke tu na kumuua mkewe ambaye wameishi wote na kuzaa watoto watatu katika ndoa yao.
Kwa sababu hiyo, wakili Kamugisha alisema hakuna hoja inayothibitisha kiasi cha kutosha, kwamba mtuhumiwa alikuwa na akili timamu wakati akitekeleza mauaji hayo, hivyo aliiomba Mahakama imuone mtuhumiwa kuwa hana hatia na kumuachia huru.
Akijibu hoja za wakili wa mshitakiwa, Senguji mwendesha mashitaka wa serikali alisisitiza mtuhumiwa alifanya mauaji hayo akiwa na akili timamu na alijua anachokifanya ni kosa kisheria.
Aliiomba mahakama hiyo irejee ushahidi wa daktari aliyemtibu mshitakiwa ambapo katika ripoti yake, daktari huyo alidai mtu anayeugua malaria iliyopanda kichwani kwa kawaida huishiwa nguvu na hivyo haiwezekani akafanya vitendo vya kikatili au kuhatarisha usalama.


