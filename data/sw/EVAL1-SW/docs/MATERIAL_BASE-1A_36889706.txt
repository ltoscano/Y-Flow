
Aliyetaja Tett katika njama ya mauaji apewa dhamana
MWANAMUME ambaye alimtaja waziri msaidizi wa zamani Betty Tett katika mpango wa mauaji ya mfanyabiashara, jana aliachiliwa kwa dhamana lakini kwa masharti makali.
Hakimu Mkuu Mkaazi wa Kibera, Brian Khaemba alimwachilia John Linus Wachira kwa dhamana ya Sh500,000 na mdhamini wa kiasi sawa na hicho.
Mshtakiwa pia aliagizwa kupiga ripoti kwa polisi baada ya kila wiki mbili na pia asiwasiliane na mlalamishi Bw Andrew Laird White.
Kiongozi wa mashtaka alikuwa amepinga ombi hilo la dhamana akisema kuwa ikiwa mshukiwa angeachiliwa kwa dhamana angeingilia shahidi mkuu wa kesi hiyo kwani alikuwa akimjua mlalamishi.
Kesi hiyo itasikizwa Februari 12.
Na VINCENT AGOYA


