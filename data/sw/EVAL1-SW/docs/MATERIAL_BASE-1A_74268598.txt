
BMT, TFF zitumie busara kurekebisha kasoro Yanga
Klabu ya michezo ya Yanga inatakiwa kuendesha uchaguzi wa viongozi wake baada ya kuchelewa kwa mwaka mmoja na zaidi kutokana na sababu kadhaa, kama mabadiliko ya katiba, ridhaa ya wanachama na uzembe wa viongozi.
Kuchelewa huko kufanya uchaguzi ndani ya muda uliopangwa kumekaribisha matatizo, na hasa mgogoro baina ya viongozi wa Shirikisho la Soka Tanzania (TFF), Baraza la Michezo la Taifa (BMT)
na wa Yanga.
Matokeo yake, TFF imetangaza kuwa itaendesha uchaguzi huo mkuu kwa mamlaka iliyopewa na BMT, wakati Yanga imetangaza uchaguzi wake utakaoendeshwa na kamati ya Uchaguzi ya klabu hiyo kwa mujibu wa katiba yake.
Uamuzi wa pande hizo mbili unaelekea kuanzisha mgogoro unaoweza kuwa mkubwa iwapo pande zote mbili hazitatumia busara kumaliza tofauti zilizojitokeza. Kwa kawaida kwenye mgogoro kama huo, kila upande huibuka na hoja nyingi na kuzihalalisha kwa kutumia vipengele vya katiba na katika hili BMT itatumia sheria ya Baraza la Michezo kuhalalisha uamuzi wake wa kulazimisha uchaguzi uendeshwe kwa maagizo yake.
Matokeo yake huwa ni kutumia nguvu na kuusimika uongozi ambao utakosa nguvu na hivyo klabu kujikuta ikiingia kwenye mgogoro mwingine unaoweza kuwa mkubwa zaidi.
Kwa hiyo, upande wowote unaojaribu kutumia nguvu zake, ziwe za kisheria au za kuungwa mkono na wanachama wengi, unaweza kuwa unaanza kuielekeza klabu hiyo kwenye mgogoro mkubwa badala ya kumaliza matatizo yanayotokana na kucheleweshwa kwa uchaguzi.
Jambo ambalo mamlaka zinaweza kufanya, si kulazimisha kuendesha uchaguzi na kuuzuia ule ulioitishwa na viongozi, bali kukaa nao chini kutafuta njia ya amani kuitisha uchaguzi kwa mujibu wa katiba.
Hoja kwamba viongozi waliopo wamepoteza uhalali wa kuendelea kuwa madarakani kwa sababu muda wao umekwisha, haiwezi kujenga mazingira ya kuendesha uchaguzi utakaokuwa halali kwa kuwa uchaguzi ni lazima uendeshwe na wanachama wenyewe.
Na ni nadra sana kwa katiba kuwekwa ombwe kwamba uongozi unaposhindwa kuitisha uchaguzi katika muda uliowekwa kikatiba, unakuwa umejivua madaraka kwa sababu katiba nyingi haziweki uongozi mbadala wa kukaa madarakani kipindi hicho.
Ni vizuri basi kwa BMT na TFF, ambayo inahusishwa kwenye shughuli za Yanga kutokana na kuongoza mpira wa miguu ambao ni moja ya shughuli za klabu hiyo ya michezo, kukaa na viongozi husika kutafuta njia bora itakayofanikisha kuitisha uchaguzi uhalali ambao hautakuwa chanzo cha mgogoro mwingine, ambao unaweza kuwa mkubwa zaidi.
Kuchelewa kwa uchaguzi wa Yanga kunaweza kuwa kumechangiwa kwa kiasi fulani na kutowajibika ipasavyo kwa watendaji wa TFF na BMT ambao ni walezi wa vyama vya michezo, na hivyo kumaliza tatizo hilo hakuhitaji kutupia mzigo sehemu mmoja pekee.
Kwa mantiki hiyo, busara inahitajika kuhakikisha vyombo vyenye mamlaka haviwi chanzo cha kufarakana au mgogoro kwenye klabu au vyama vya michezo, bali vinakuwa washauri na wapatanishi kuhakikisha michezo inaendeshwa kwa amani.
Njia mojawapo ya kuhakikisha suala hilo linamalizwa kwa amani ni kuulazimisha uongozi wa Yanga uitishe mkutano mkuu ambao utawapa ridhaa ya kuendesha klabu katika kipindi ambacho uchaguzi utakuwa unaandaliwa, badala ya vyombo hivyo kuchukua mamlaka ya kuendesha uchaguzi, kitu ambacho ni kinyume cha matakwa ya kikatiba.
Kwa kuwa pande hizo mbili zimeitisha uchaguzi tofauti, ni dhahiri kuwa kuna nia ya dhauti ya kuendesha uchaguzi huo isipokuwa tofauti za kimtazamo, hivyo viongozi wa Yanga, BMT na TFF hawana budi kukutana kuondoa kasoro hiyo hiyo ya kimtazamo. 


