Serikali tatu ni sauti ya Mungu?
Jun 06, 2013

KAMA kuwapo kwa mapendekezo ya serikali tatu msingi wake ni maoni ya wananchi walio wengi, maana yake ni kwamba, viongozi wetu kuanzia wa serikali na vyama vya siasa wameshindwa kwa kiasi fulani kutimiza wajibu wao wa kuongoza hisia na mawazo ya wananchi katika kuundwa kwa serikali moja.
Ni kweli, kuwapo kwa serikali moja haina maana kuwa ni uhakika wa kuwa na umoja miongoni mwa raia, lakini pia ni ukweli kwamba serikali moja imara katika nchi yenye ya muungano wa pande mbili au zaidi ni hatua kubwa katika kuunganisha watu.
Ni hatua kubwa katika kuunganisha watu katika hisia, mawazo na mtazamo wa kitaifa dhidi ya mtazamo wa raia kujitazama kwa mujibu wa asili za mataifa yao ya asili yaliyoungana (uzanzibari na utanganyika).
Ingawa inaweza kuonekana serikali tatu ni mfumo tu wa kiutawala na nchi bado ina umoja ndani yake, bado hali halisi ni kwamba, msukumo wa kuelekea serikali tatu ni sehemu ya udhaifu wa kiuongozi, kwamba viongozi wamehubiri zaidi hisia za uzanzibari na utanganyika, kuliko utanzania. Na kwa kweli tunakoelekea, viongozi watajipambanua na kujivunia zaidi uzanzibari au utanganyika wao dhidi ya utanzania.
Hakuna viongozi wa kutosha mashujaa, si kuanzia viongozi wa vyama vya siasa na wale serikalini, iwe ndani ya Zanzibar na hata Tanzania Bara. Viongozi mashujaa ambao tangu awali, wamekuwa wakijitahidi kutengeneza mtazamo wa kitaifa wa kuwa na serikali moja, ili kuua hisia za wazi za uzanzibari na utanganyika.
Kwa sababu viongozi wa kizazi hiki wanaamini kuimarisha umoja wa Wa tanzania ni kuunda serikali tatu, bila shaka, viongozi wa vizazi kadhaa baadaye watapambana kutengeneza nchi yenye serikali moja. Kimsingi, nguvu (safi na chafu) zilizosukuma kuwapo kwa serikali tatu, kama hazitadhibitiwa ni dhahiri, nguvu hizo zitasonga mbele tena kwa kasi kubwa.
Ndiyo, nguvu na sababu hizo zitazidi kusonga mbele na kwa kweli, tunakoelekea ni kuwapo kwa mataifa mawili ( si serikali mbili) ambayo yatajitenga kutoka katika serikali ya shirikisho. Kuna sababu nyingi za mataifa hayo, mbele ya safari kutamani zaidi kujitenga kuliko kujiua na kuunda taifa moja, lisilogawanyika kwa kuzingatia asili za raia wake – kwamba hawa wa upande huu na wale wa upande mwingine.
Mojawapo ya sababu hizo kama hakutakuwapo umakini wa kutosha, ni utajiri uliomo ndani ya mataifa haya, utajiri wa rasilimali. Tanzania bara inaweza, mbele ya safari, kuwa na serikali tajiri mno miongoni mwa serikali nyingine mbili zilizosalia kati ya tatu.
Lakini kama si Tanzania Bara, basi, Zanzibar inaweza kuwa na serikali tajiri mno miongoni mwa serikali nyingine mbili zilizosalia, yaani serikali ya bara, na ile ya Jamhuri ya Muungano.
Katika mtihani wa utajiri kiasi hicho, jeuri ya utajiri iliyochanganyika na madaraka inaweza kuzidi nidhamu ya kuheshimu tunu za taifa (national values) zilizoainishwa katika Katiba mpya ya Jamhuri ya Muungano.
Tunu ambazo ni utu, uzalendo, uadilifu, umoja, uwazi, uwajibikaji na lugha ya taifa Kiswahili. Inawezekana tunu mojawapo pekee ikaheshimiwa ambayo ni lugha ya Kiswahili kwa sababu, jeuri yoyote ni lazima ujumbe wake uwasilishwe kupitia lugha.
Kwa kiasi kikubwa, naamini nguvu ya kuendelea kujigawa kwa mwelekeo wa asili za watu kutoka Bara na Zanzibar bado ni kubwa, na zitaendelea kutuandama pengine hadi kizazi hiki chenye sauti na madaraka kwa sasa kutoweka.
Ingawa hapa kwetu hatutengenezi kuta za kutenganisha Wazanzibari na Watanganyika kama ilivyo kwa Ujerumani Magharibi na Mashariki enzi hizo lakini tunajitengenezea kuta za kiserikali, lakini miongoni mwa viongozi wetu, wapo wanaotamani kuta mithili ya Ujerumani na kwa kweli, hawatachoka kuhakikisha tamaa yao hiyo inatimia.
Kwa wakati huu, ni dhahiri kwamba janga la kitaifa ni aina ya viongozi tulionao, viongozi ambao ni wepesi kubuni au kuanzisha nafasi zao za kiutawala kuliko kujenga taifa moja lisiloshabikia raia wake waishi kwa kutambua na kujivunia asili zao za uzanzibari na utanganyika, badala ya kujivunia utanzania.
Ndiyo, tunaweza kujifariji eti serikali tatu ni namna bora ya kuua mijadala yenye viashiria vya kujitenga kati ya nchi mbili zilizokuwamo katika Muungano kwa kuzingatia kile kinachoitwa ‘mazingira ya sasa’, lakini kimsingi ni uamuzi huo ni sawa na kuwakumbusha watu wa Jamhuri ya Muungano wa Tanzania waishi wakitambua kuwa asili ya kila mmoja (Mbara au Mzanzibari) ni muhimu zaidi kuliko utanzania wao.


