Hatutaunga mkono udhaifu wa vyama
Nov 28, 2013

KATIKA kuendeleza jitihada za kukuza wigo wa demokrasia nchini, kwa upande wetu Raia Mwema, hatutaweza kuunga mkono udhaifu unaoweza kujitokeza ndani ya chama au vyama vya siasa.
Udhaifu huu unajumuisha kutozingatiwa au kupuuzwa kwa misingi ya uendeshaji wa chama au vyama husika. Misingi inayohusisha matakwa ya katiba ya chama au vyama hivyo vya siasa.
Demokrasia na haki ni mambo muhimu katika kukabili udhaifu unaoweza kuwamo ndani ya chama chochote cha siasa, vinginevyo, hakuna njia nyingine ya kukabili udhaifu huo labda nguvu na mabavu tu, katika mwelekeo wa kidikteta.
Ndiyo kusema, kinyume cha utii wa demokrasia na haki ndani ya chama chochote cha siasa, ni utii wa udikteta, ubinafsi au matendo mengine yote yanayothibitisha upungufu wa busara, hekima na maono (vision) sahihi kwa ujumla.
Kwa hiyo, tunasisitiza vyama vyote vya siasa sio tu nchini bali popote Afrika na duniani kwa ujumla, vijiimarishe zaidi katika utii wa matakwa ya demokrasia na haki, ndani ya vyama hivyo.
Demokrasia na haki (kumbuka kuna namna ya kuendesha demokrasia bila haki) ni nyenzo muhimu katika ujenzi wa chama imara na madhubuti lakini udikteta na kiburi ni madaraja nyeti katika kuua mfumo wa kitaasisi wa chama au vyama husika.
Ndiyo, udikteta na kiburi ni madaraja nyeti kuua mfumo wa kitaasisi wa chama au vyama husika kwa sababu pindi wenye kumudu kusimamia vigezo hivyo viwili wanapoondoka, tafsiri inayobaki ni chama husika kuanza upya safari yake ya utii wa demokrasia na haki.
Wakati mwingine matokeo ya utekelezaji wa matakwa ya demokrasia na haki yanaweza kufanana na matokeo ya utekelezaji wa matakwa ya udikteta na kiburi.
Kwa mfano, watu wanaweza kufukuzwa katika chama kwa kigezo cha demokrasia na haki au vile vile kwa kigezo cha udikteta na kiburi, lakini njia yoyote kati ya hizi mbili inatoa matokeo ya kufukuzwa.
Hata hivyo, pamoja na matokeo hayo kufanana, uamuzi uliozingatia demokrasia na haki unayo nafasi kubwa zaidi ya kujenga taasisi endelevu, kuliko uamuzi uliofikiwa kwa kigezo cha udikteta na kiburi.
Kwa hiyo, ushauri wetu ni kwamba vyama vya siasa vijiimarishe zaidi kwa vigezo vya demokrasia na haki, ndani na nje ya chama au vyama husika.
Hatupendi na wala hatuungi mkono vitendo vya kudhoofisha vyama vya siasa nchini, hasa katika wakati huu wa mfumo wa vyama vingi. Lakini pia hatupendi wala kuunga mkono uendeshaji wa siasa usitii demokrasia na haki.


