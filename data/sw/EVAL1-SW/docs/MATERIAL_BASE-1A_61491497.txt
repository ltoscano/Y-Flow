Mapambano ya kisiasa yachochea maendeleo Busega
Jul 31, 2014 by Raia Mwema in Uchaguzi 2015

WAKATI mapambano ya kutafuta umaarufu wa kisiasa yakitajwa kukwaza utekelezaji wa miradi ya maendeleo ya wananchi katika baadhi ya maeneo nchini, hali ni tofauti katika Jimbo la Busega, mkoani Simiyu.
Mapambano hayo yamekuwa chachu ya maendeleo ya wananchi katika jimbo hilo. Uwezeshaji wa miradi na nyenzo muhimu za maendeleo ya jamii unazidi kushika kasi.
Lakini huwezi kuzungumzia maendeleo hayo bila kuwataja makada wawili maarufu wa Chama Cha Mapinduzi (CCM) katika Jimbo la Busega. Hawa ni Dk. Titus Kamani na Dk. Raphael Chegeni.
Kwa sasa Dk. Kamani ndiye Mbunge wa Busega na Waziri wa Maendeleo ya Mifugo na Uvuvi, wakati Dk. Chegeni ni Mjumbe wa Halmashauri Kuu ya Taifa (NEC) ya CCM.
Chanzo cha mapambano makubwa ya kisiasa baina ya makada hao wa CCM ni matokeo ya uchaguzi wa kura za maoni yaliyomwezesha Dk. Kamani kuteuliwa kupeperusha bendera ya chama hicho katika kinyang’anyiro cha ubunge, mwaka 2010.
Dk. Kamani alipata uteuzi huo baada ya kumshinda Dk. Chegeni aliyepata kuwa mbunge wa Busega kwa kipindi cha miaka tisa kilichoishia mwaka 2009.
Habari zinasema Dk. Chegeni hakuridhishwa na matokeo ya uchaguzi huo kwa dhati ya moyo, hali ambayo ilianzisha hatua ya kujenga uhasama wa kisiasa kati yake na Dk. Kamani.
Hivyo, kwa sasa si jambo la kubishaniwa kwamba Dk. Chegeni na Dk. Kamani ni mahasimu wakubwa wa kisiasa ndani ya CCM katika Jimbo la Busega.
Uhasama huo ulianza kushika kasi baada ya Dk. Kamani kuibuka mshindi wa kiti cha ubunge wa Busega kupitia kura za jumla za wananchi. Hapo ndipo kila mmoja alianza kubuni na kuweka mikakati ya kujijenga zaidi kisiasa mbele ya wananchi jimboni humo.
Jambo la kutia matumaini ni kwamba mapambano hayo yameendelea kuwa neema kwa wakazi wa Busega. Huduma mbalimbali za kijamii zinaendelea kuboreshwa kutokana na ushindani huo wa kutafuta umaarufu wa kisiasa.
Makada hao wa CCM kila mmoja anajitahidi kujionesha mbele ya wananchi jimboni humo kwamba ndiye kinara wa kuwezesha maendeleo yao.
Wakati Dk. Chegeni anasema yeye ndiye mwasisi wa miradi mingi ya maendeleo iliyopo jimboni humo, Dk. Kamani anasema msukomo wake ndiyo umeweza kuifanikisha.
Utekelezaji wa miradi mbalimbali ya kijamii na kiuchumi ikiwamo ya afya, elimu, maji, barabara na umeme unazidi kushika kasi jimboni Busega.
Kuna miradi ya ufugaji wa ng’ombe, mbuzi, kondoo, kuku, samaki na nyuki. Pia miradi ya kilimo cha mazao mbalimbali ya chakula na biashara inaendelea kuboreshwa kutokana na ushindani wa kisiasa unaowekwa na makada hao wa CCM.
Vijana, wanawake na wazee wanahamasishwa kuanzisha vikundi vyao na kutumia fursa zilizopo kuanzisha na kuendesha miradi ya uzalishaji mali ili kujikwamua kiuchumi na kimaisha. Dk. Kamani na Dk. Chegeni kila mmoja kwa nafasi yake wamekuwa wakiunga mkono juhudi za vikundi hivyo kwa kuvipatia misaada ya hali na mali.
Dalili zinaonyesha kwamba ushindani huo wa kisiasa utaendelea kuweka msukumo na kuwezesha utekelezaji wa miradi mingi zaidi itakayosaidia kupunguza umasikini na kuinua uchumi kwa wakazi wa Busega.
Dk. Chegeni anaamini kwamba wakazi wa Busega hawawezi kusahau juhudi zake za hali na mali za kuwaletea maendeleo kabla na baada ya kuondoka katika madaraka ya ubunge wa jimbo hilo.
“Karibu miradi yote ikiwamo ya elimu na maji inayotekelezwa na kufunguliwa katika Jimbo la Busega kipindi hiki [cha uongozi wa Dk. Kamani] ni ambayo nilihamasisha ikaanzishwa wakati nikiwa mbunge,” anasema Dk. Chegeni na kuendelea:
“Nilichokifanya ni fundisho kwa mbunge wa sasa (wa Jimbo la Busega, Dk. Kamani) na wengine kwamba wanapopewa madaraka wasiwasahau wananchi waliowaweka madarakani.”
Kwa upande wake, Dk. Kamani anasema wakati anapata ridhaa ya wananchi ya kuongoza Jimbo la Busega, huduma za kijamii zilikuwa zinapatikana kwa kiwango duni, tofauti na sasa ambapo anasema ameweka msukumo mkubwa wa kuziboresha kwa vitendo.
“Wao watasema, lakini Kamani anatenda. Mimi ni mbunge wa vitendo. Sasa hivi ninaendelea kuhamasisha na kuwezesha utekelezaji wa miradi mikubwa itakayokuwa na manufaa makubwa kwa wananchi wa Busega,” anasema Dk. Kamani.


