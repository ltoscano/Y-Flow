Kilombero na Rufiji ‘zatiririsha’ damu za wafugaji
Dec 27, 2012

MITO Kilombero na Rufiji, kwa mara nyingine tena, ‘imetiririsha’ damu za wafugaji wasiokuwa na hatia. Novemba 10, mwaka huu 2012, familia ya Lutaligula Hima mfugaji wa wilayani Kilombero ilikumbwa na balaa baada ya Jeshi la Polisi kuwapiga risasi vijana watatu wa familia hiyo. 

Kijana ‘mbichi’ kabisa Dasu Lutaligula, mwenye umri wa miaka 25 alianguka pale pale na kupoteza maisha baada ya kudaiwa kupigwa risasi kiunoni iliyofumua tumbo lake lote.

Ndugu zake; Luhende Litaligula na Daase Litaligula waliponea chupuchupu. Ingawa Luhende hakupoteza maisha, lakini aliachwa na majeraha baada ya polisi kudaiwa kumpiga risasi mkononi na kumpasua vibaya kichwa kwa kitako cha bunduki. Polisi hao hao wakampiga vibaya Daase na kumjeruhi vibaya mguu.

Machi 17, 2012 wafugaji wenzao watano wa Wilaya ya Ulanga walipoteza maisha kwa kupigwa risasi. Matukio haya yanatokea huku kukiwa na kumbukumbu inayotokana na mwenendo wa serikali, kutangaza mara kwa mara nia yake ya kuwaondoa wafugaji hao katika maeneo ya Ulanga na Kilombero.

Wakijificha nyuma ya pazia la kuhamisha wafugaji kundi la watu 15 liliwavamia wafugaji. Inadaiwa kwamba askari wawili wa Jeshi la Wananchi wa Tanzania (JWTZ) pamoja na wanamgambo zaidi ya 10 walikwenda kuwapora wafugaji wa Ulanga.

Wavamizi hao waliwalazimisha wafugaji kuwapa fedha kinyume cha sheria ili wasiwakamate. Wavamizi hao walishaonja fedha za wafugaji wilayani Kilosa. Jeshi la Polisi mkoani Morogoro lilikiri kuwa watuhumiwa hawa wa mauaji walishiriki katika uporaji wa wafugaji Kilosa mwaka 2009.

Wanadaiwa kutumia gari la Halmashauri ya Wilaya ya Ulanga pamoja na bunduki aina ya SMG 1975SW 02962. Watu hawa wadaiwa kukatisha maisha ya wafugaji watano; Sanyiwa Ndahya, Ng’erebende Lukeresha, Kashinje Msheshiwa, Kulwa Luhende na Lutala Ndahya. Katika shambulio hilo wafugaji watatu walijeruhiwa vibaya ambao ni Msheshiwa Ndahya, Zina Msheshiwa na Khama Tiga.

Mkuu wa Wilaya ya Ulanga, Francis Miti, alinukuliwa na vyombo mbalimbali vya habari nchini akisema mauaji hayo ni ajali. Alifananisha mauaji hayo ya makusudi na ajali mbaya iliyowamaliza wanamuziki wa kundi la muziki la Five Stars katika Hifadhi ya Taifa ya Mikumi. Mkuu wa Wilaya ni kama vile kwa namna Fulani hathamini maisha ya wafugaji. Anatoa majibu yanayoweza kutafsirika kuwa ni ya dharau na kuudhi. Hakuna anayemwajibisha. Francis Miti bado ni Mkuu wa Wilaya ya Ulanga pamoja na kauli yake hiyo inayokera wapenda haki na hasa wale waliopoteza ndugu zao. 

Ni nini hasa kosa la wafugaji hawa? Sababu ni kwamba wao ni wafugaji wa asili. Wafugaji wa asili ni kama vile hawatakiwi Tanzania; taifa lenye watawala wanaopenda sana nyama na maziwa.

Viongozi wengi waandamizi serikalini, kwa muda mrefu sasa, wamekuwa na mtazamo hasi dhidi ya wafugaji. Wanatafsiri vibaya, bila misingi yoyote, kuwa wafugaji ni maadaui wakubwa wa mazingira.

Dhuluma dhidi ya wafugaji Tanzania ilichukua sura mbaya zaidi baada ya Rais Jakaya Kikwete kuingia madarakani. Rais Kikwete, akihutubia Bunge jipya Desemba 30, mwaka 2005 aliubeza ufugaji wa asili. Alisema; ‘Ng’ombe hanenepi, mfugaji hanenepi.’ Kikwete anatumia kigezo cha unene wa watu na mifugo kama kipimo cha maendeleo.

Bahati mbaya sana kwa wafugaji, Tanzania ilikumbwa na mgawo mbaya wa umeme. Siku 100 za mwanzo wa utawala wa Rais Kikwete zilikuwa za giza nene. Serikali ikakurupuka kudai kuwa chanzo cha mgawo wa umeme ni kushuka kwa kina cha maji katika mabwawa ya Mtera na Kidatu, uliosababiswa na wafugaji kuvamia vyanzo vya maji hasa Ihefu wilayani Mbarali, Mbeya.

Machi 2, mwaka 2006, Rais Kikwete alisisitiza tena kuwa yupo tayari kulaumiwa ili mradi tu anachukua hatua za makusudi kulinda mazingira kwa ajili ya faida za taifa na vizazi vijavyo.

Makamu wa Rais (kwa wakati huo), Dk. Ali Mohamed Shein, alitoa waraka wa serikali wenye lengo la kutunza mazingira na vyanzo vya maji Tanzania. Dk. Shein alisisitiza katika waraka huo kwamba wafugaji waondoke mara moja kwenye mabonde ya Usangu na Kilombero. Shein aliwaagiza wakuu wa mikoa na wakuu wa wilaya husika wahakikishe wafugaji wanaondolewa.

Mei 18, 2006 serikali iliwavamia na kuwaondoa kwa nguvu mamia ya wafugaji waliodaiwa kuwa na ng’ombe zaidi ya 300,000. Uhamishaji wa wafugaji Ihefu uliosimamiwa na Mkuu wa Wilaya ya Mbarali, Hawa Ngulume (Mungu amlaze mahali pema peponi), ulikiuka haki za binadamu na za wanyama kwa viwango vya kutisha. Wafugaji walifilisiwa na wanane walipoteza maisha katika zoezi hilo.


