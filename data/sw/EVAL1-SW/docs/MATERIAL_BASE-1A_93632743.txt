
Ni nchi ya malalamiko, hata wanaopaswa kutenda nao hulalamika!
Nov 01, 2012

HIVI karibuni tumemsikia mkuu wa nchi, Rais Jakaya Kikwete, akilalamika, kwa mara nyingine tena, kuhusu kukithiri kwa rushwa ndani ya chama chake CCM.

Rais Kikwete, ambaye ni Mwenyekiti wa chama hicho, alilalamika kuhusu kukithiri kwa rushwa wakati akifunga mkutano mkuu wa uchaguzi wa Umoja wa Wanawake wa chama hicho (UWT), mjini Dodoma, Oktoba 22.

Uchaguzi huo wa UWT, kama ulivyokuwa wa UVCCM na mingine mingi ndani ya chama hicho, uligubikwa na rushwa.

Niseme kwamba hiyo si mara ya kwanza kwa Rais Kikwete kulalamikia kushamiri kwa rushwa ndani ya CCM, na hata ndani ya serikali yake anayoiongoza.

Cha ajabu ni kwamba kila mara anapolalamika kuhusu kukithiri kwa rushwa, haiambii hadhira anayoilalamikia nini hasa atakachokifanya kumaliza tatizo hilo, na badala yake anaishia kulalamika tu bila kutoa ufumbuzi wa tatizo.

Kwa hakika, ukimsikiliza Rais Kikwete anavyolalamika kuhusu kukithiri kwa rushwa nchini unaweza kujenga hisia kwamba pengine yeye ni mkuu wa nchi asiyefahamu nguvu kubwa za kimamlaka alizonazo anazoweza kuzitumia kupambana na tatizo hilo. Ni kama vile anadhani tatizo litajimaliza lenyewe baada ya yeye kulalamika tu!

Lakini hata tukimweka pembeni Rais Kikwete, huku chini katika safu yake ya uongozi hali ni hiyo hiyo. Kila mtu analalamika kuhusu rushwa. Hata wenye dhamana ya kupambana na tatizo hilo nao wanalalamika.

Mara kadhaa nimepata kumsikiliza bosi mkuu wa taasisi ya kupambana na rushwa nchini (TAKUKURU), Edward Hosea, akihojiwa na vituo vya televisheni nchini kuhusu kukithiri kwa ufisadi Tanzania. Hosea naye, kama walivyo watendaji wenzake wengine serikalini, mara nyingi wakati wa mahojiano hayo huishia naye kulalamika katika namna inayoonyesha dalili za kukata tamaa.

Atalalamikia kuhusu upungufu wa sheria, atalalamikia kukwazwa na Ofisi ya Mkurugenzi wa Mashitaka (DPP) na mambo mengine chungu nzima. Na mara zote huwa hahitimishi malalamiko yake hayo kwa kusema atafanya nini hasa kusaidia kubadilisha hali hiyo; au hata basi kusema kwamba ataachia ngazi baada ya kipindi fulani kama hali itaendelea kuwa hivyo hivyo. Kwake, ni kama vile kulalamika tu, basi, kwatosha!

Lakini pia nimepata kuwasikiliza wenye mamlaka ya kushughulikia mambo yale ambayo Hosea huyalalamikia kila mara kama vile ofisi ya DPP. Lakini nao pia wamekuwa watu wa kulalamika tu badala ya kuyashughulikia yale ambayo Hosea huyalalamikia kuwa yanakwaza utendaji wake.

Ndugu zangu, ninachojaribu kueleza hapa ni kwamba; nchi yetu hii imegeuka kuwa nchi ya kulalamika tu. Kila mtu analalamika. Wananchi wanalalamika, na hata watawala tuliowapa mamlaka ya kutenda, wakiongozwa na Rais Kikwete, nao wanalalamika tu. Katika mazingira haya, ni nani wa kutenda?

Lakini heri Rais Kikwete na kina Hosea ambao angalau wana ujasiri wa kulalamika katika vikao rasmi (kama hicho cha UWT), lakini wakubwa wengine hulalamika kwenye korido au kwenye hoteli au majumbani mwao, na tena hulalamika tu wanapokuwa na uhakika kuwa malalamiko yao hayawezi, kwa namna yoyote, kumfikia mkubwa!

Nimepata, kwa mfano, kuzungumza na mmoja wa viongozi wa kitaifa wa CCM nilipokutana naye, kwenye baa, siku moja na kumuuliza kuhusu malalamiko ya wananchi kwamba CCM kimekumbatia mafisadi.

Bwana huyu naye, licha ya nafasi muhimu aliyonayo katika CCM, aliishia kulalamika tu, na huku akiwatupia lawama wenzake ndani ya Kamati Kuu kwamba hawana msimamo.

Nilimdodosa zaidi na kumuuliza iwapo alichachamaa kudai mabadiliko ndani ya vikao hivyo, na aliishia tu kuniambia; “Mbwambo, mambo sio rahisi kiasi hicho ndani ya CCM kama unavyofikiria.”

Nilipopendekeza kwake kwamba kama hali ni hiyo, kwa nini asitoke katika chama hicho au angalau kuachia uongozi kuliko kukaa katika chama ambacho wenzako hawaamini tena katika anachokiamini yeye, bwana yule aliishia katika utani kwa kunijibu: “Kisha nikitoka chamani utaniajiri Raia Mwema?”

Ukiitafakari kauli yake hiyo ya mwisho utaona kwamba imekita katika ubinafsi; yaani katika kulinda maslahi binafsi, na hilo ndilo tatizo kubwa la watawala wetu.

Ilimradi wao wanapata mishahara yao mikubwa na marupurupu yao manono, basi wataendelea kung’ang’ania uongozi hata kama ndani ya nyoyo zao wanajua kwamba hawatabadilisha kitu kwa sababu mfumo uliopo hauruhusu ujio wa mabadiliko chanya!

Sasa, unaweza kubaki humo humo chamani lakini ukaendelea kupambana kubadilisha mambo. Hilo linaeleweka na linakubalika, lakini lisiloeleweka na kukubalika ni kuamua kubaki humo humo chamani huku ‘umefunga’ mdomo na kuwa mtu wa “ndiyo bwana”, na kisha ukitoka kwenye mkutano unakuwa wa kwanza kulalamika kwenye korido!

Huo ni unafiki unaoambatana na ubinafsi. Na ni kwa sababu ya ubinafsi huu ndio maana wanapolazimika kuachia nafasi hizo ndipo huwa walalamikaji wakubwa na wakosoaji wakubwa kwenye makongamano au waalikwapo kama wageni wa heshima katika hafla fulani, au hata tu wanapohojiwa na waandishi wa habari.

Yaani watu wale wale ambao ndani ya vikao rasmi vya chama au serikali hawakudiriki kufungua midomo yao kueleza hisia zao za ndani na za kweli au kumkosoa au kutoa kauli za kutofautiana na Rais au viongozi wenzao, leo wakishatupwa nje ya uongozi ndipo wanageuka kuwa walalamikaji na wakosoaji wakubwa wa serikali ile ile na chama kile kile!

Hata hivyo, tunaweza kuwasamehe hawa ambao kwenye vikao vinavyoongozwa na Rais Kikwete hawana ujasiri wa kukosoa jambo, na badala yake husubiri kulalamika kwenye korido au kwenye mabaa au wanapohojiwa na waandishi wa habari.

Tunaweza vilevile kuwasamehe hawa wengine wanaosubiri watupwe nje ya uongozi ndipo waanze kulalamikia masuala kadhaa kama vile kutelekezwa wakulima, kuuawa kwa sekta ya viwanda, ukosefu wa ajira kwa vijana nchini nk!

Lakini je; twawezaje kumsamehe Rais ambaye naye huishia kulalamika tu kama walalamikavyo viongozi wake wengine na wananchi kwa ujumla; kana kwamba hana nguvu kubwa za kimamlaka kubadilisha mambo?

Kwa mfano, Rais Kikwete anapoishia tu kulalamika kuhusu kukithiri kwa rushwa katika chaguzi za CCM, na hata ndani ya serikali yake, anatarajia nani atalimaliza tatizo hilo?

Rais Kikwete anapolalamika naye kama sisi kuhusu ukosefu wa ajira kwa vijana nchini kuwa ni bomu linalosubiri kulipuka, anatarajia ni nani mwingine wa kuonyesha njia ya kulitegua bomu hilo kama sio yeye?

Kwa maneno mengine, kama Rais waliyemchagua naye analalamika, wananchi wamtegemee nani tena kumaliza matatizo yao?

Kwa hakika, tumejifikisha mahali ambapo Wa tanzania wote tumo katika duara la malalamiko: Wananchi wanalalamika, Mwenyekiti wa Kijiji analalamika, Katibu Kata analalamika, DC analalamika, RC analalamika, Waziri analalamika, Waziri Mkuu analalamika, na hata Rais naye analalamika! Kila mwenye nafasi na mamlaka ya kutenda, hatendi; bali anaishia kulalamika tu!

Katika mazingira kama hayo, je; tumwombe Mungu atushushie Mussa wetu wa kumlalamikia shida zetu zote ili atukomboe na kutuongoza kwenda ‘Kaanani’ kama alivyofanya kwa wana wa Israel zama zile!

Jibu langu ni hapana. Mungu ametupa akili na uwezo wa kutenda, na hivyo ni wajibu wetu kuutumia kujinasua tulikokwama kuliko kuendelea kulalamika tu.

Ndugu zangu, wakati umefika wa kujitoa katika duara hili la malalamiko na kuanza kutenda na kusonga mbele. Tusikate tamaa na kuishia kulalamika tu.

Mimi sikati tamaa kwa sababu naamini kuwa nyuma ya wingu lipo jua, na ipo siku wingu litaondoka na jua litang’ara! 
Tafakari.


