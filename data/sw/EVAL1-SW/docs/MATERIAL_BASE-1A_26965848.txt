
Wakuzaji wa mboga Kulindwa
ALMASHAURI ya Kusimamia Kilimo cha Mboga na Matunda (HCDA) imetoa masharti mapya yanayonuiwa kuwazima mawakala walaghai katika sekta hiyo.
Katika masharti hayo ambayo yametumiwa kampuni za ununuzi na uuzaji wa bidhaa hizo, hakuna wakala yeyote atakubaliwa kurejesha bidhaa ambazo tayari amechukua kutoka kwa mkulima kwa sababu yoyote ile, hata ikiwa zimekataliwa sokoni.
"Ikiwa wakala amechukua bidhaa zozote kutoka kwa wakulima kwa ahadi kuwa atalipa kwa kipindi fulani, wakala huyo hatakuwa na kisingizio chochote kile cha kurejesha bidhaa hizo kwa wakulima wahusika," HCDA inasema.
"Ni lazima mkulima huyo alipwe malipo yake kwa wakati unaofaa kwa mujibu wa mkataba, hata ikiwa wakala huyo alipata hasara katika soko lake," HCDA imesema.
Pia itakuwa ni hatia kwa wakala yeyote kujihusisha na ununuzi na uuzaji wa bidhaa hiyo bila kusajiliwaa rasmi. Wamepewa hadi mwisho wa mwezi huu kujisajilisha na halmashauri hiyo. 
"Lazima wakala yeyote anayetaka kushiriki biashara ya mboga na matunda atupe maelezo yote kumhusu ambayo ni pamoja na mahala pake pa kufanyia kazi na awe na cheti cha nidhamu kutoka kwa idara ya upelelezi hapa nchini," masharti hayo yasema.
Halmashauri hiyo pia imesema ni lazima wakala yeyote afafafanue maeneo na makundi ya wakulima anayoshiriki biashara nayo.
Pia lazima wakala huyo awe na kandarasi na wanunuzi wake na ielezee muda ambapo kandarasi hiyo itadumu.
Wakulima wamelalamika kuwa mawakala wamevuruga soko kiasi kwamba bei ya mazao imeshuka kwa hadi asilimia 57.
Mawakala wengine wamekemewa kwa kushusha kiwango cha ubora wa bidhaa kwa kushinikiza wakulima wavune mazao yao hata kabla hayajakomaa.


