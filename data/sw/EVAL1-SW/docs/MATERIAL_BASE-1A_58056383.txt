
Mradi wa kuwatahiri wanaume ili kuzima HIV bado una vizuizi -Ripoti
Na VALENTINE OBARA
WAKATI ilipozinduliwa 2008, mradi wa kutahiri wanaume kwa hiari ili kupunguza uwezekano wa maambukizi ya HIV, maarufu kama VMMC, ulipata pingamizi kubwa kutoka kwa wazee wa jamii ambazo hazina utamaduni wa kupeleka wanaume jandoni.
Miaka sita baadaye, imebainika kuwa mradi huo umepata changamoto kubwa katika kushawishi wanaume wenye umri wa zaidi ya miaka 25 kuhusu umuhimu wa kutahiriwa.
Kwenye utafiti uliofanywa na shirika la Amerika la kutoa misaada (USAID), imepatikana wanaume wengi waliojitokeza kushiriki kwenye mradi huo walikuwa wenye umri wa kati ya miaka 15 hadi 25, katika mataifa ya Mashariki na Kusini mwa Afrika ambapo mradi huo unaendelezwa.
“Utekelezaji wa VMMC ulivutia pakubwa wanaume chini ya miaka 25, ilhali wanaume walio na umri kati ya miaka 25 na 50 wako katika hatari kubwa zaidi ya kuambukizwa HIV na hivyo basi wanahitaji kinga inayotokana na tohara zaidi, sawa na wenye umri wa chini,” ripoti hiyo iliyotolewa Jumatano inaeleza. 
Nchini Kenya, mradi huo ulilenga pakubwa jamii za Waluo, Wateso na Waturkana.
Takwimu za shirika hilo ambalo ni mojawapo ya wafadhili zinaonyesha asilimia 40 ya wanaume 860,000 waliolengwa walikuwa wametahiriwa mwishoni mwa 2012, wengi wao wakiwa kutoka jamii ya Waluo.
Katika idadi hiyo, ni asilimia 15 pekee ya wanaume walikuwa na umri wa miaka zaidi ya 25.
Kwenye utafiti uliofanywa Turkana, sababu zilizopatikana kuzuia wanaume wenye umri zaidi ya miaka 25 wasikumbatie mradi huo zilijumuisha hofu kuhusu athari za kiafya, tamaduni za jamii hiyo na dhana kuwa tohara inastahili tu kwa watoto na vijana.
Wazee waliohojiwa pia waliamini Ukimwi haukuwepo enzi za jadi, kwa hivyo ni vijana pekee walio katika hatari ya kuambukizwa.
Utafiti huo pia ulibaini wazee wengi wa jamii ya Turkana wanaamini kutahiriwa itakuwa sawa na kukubali itikadi za kigeni, ikizingatiwa jamii ambazo ni mahasimu wao ndio hupeleka vijana jandoni.
Inazidi kueleza kuwa huku majirani wao wakipeleka vijana jandoni, Waturkana huwa na mbinu tofauti ya kuashiria vijana wamekuwa watu wazima, ambayo huitwa Asapan.
Jamii hiyo pia ilisemekana inaamini mtu aliyepitia Asapan, ambao kuna uwezekano mkubwa ni walio na umri zaidi ya miaka 25, hafai kujiingiza kwenye mbinu nyingine ya kitamaduni ya kuashiria amevuka kutoka utoto hadi uzeeni.


