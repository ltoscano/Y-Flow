
Uzalendo na mbinu za kujikomboa II Jun 06, 2012

WIKI iliyopita niligusia kuwa ukosefu wa hisia za kizalendo miongoni mwa viogozi Wakiafrika ndio moja ya sababu kubwa zilizolinakamisha Bara la Afrika na kulifanya liwe hivi lilivyo.
Kila kipimo tunachokitumia kinatuonyesha kwamba bara letu liko nyuma kimaendeleo; limejaa magonjwa na maradhi sampuli sampuli, lina umasikini uliokithiri, ukame na ukosefu wa umeme. Huduma zake za afya na za elimu pamoja na nyingine za kijamii zote ni duni.
Badala ya kuwa na hisiasa za kizalendo viongozi wetu wanakuwa na hisia za kibinafsi. Hisia hizo ndizo zinazowafanya wapendelee kuwa na mifumo ya utawala usiowajibika inayowawezesha kupora mali za taifa na kuziponda haki za wananchi wenzao toka za kiraia hadi za binadamu.
Afrika ilianza kudidimia kiuchumi na kiutawala pale viongozi wake walipojisahau. Wengi wao walibabaishwa au labda walilewa madaraka kiasi cha kuwafanya wazione nchi zao kuwa ni milki zao binafsi. Kwa hivyo walifanya watakavyo. 
Waliziminya haki za wananchi wenzao, waliifanya mikono yao iwe myepesi kuchota kutoka kwenye hazina za serikali zao, walijinyakulia maekari kwa maekari ya ardhi kwa faida zao au za jamaa zao na, kwa jumla, walisahau kwamba kuwa na madaraka ni kuwa na dhamana.
Inafaa mara kwa mara tuwe tunajikumbusha kwamba katika mwaka 1960 Ghana na Nigeria, kwa mfano, zilikuwa zimeendelea mbele sana na tajiri kushinda Malaysia ilhali hii leo hiyo Malaysia imepiga hatua kubwa mbele na kuziacha nyuma hizo nchi za Kiafrika.
Kujikumbusha hilo ni muhimu tunapokuwa tunatafakari na kujiuliza kwa nini barani Asia kuna ‘chui wa kiuchumi’ (nchi kama Hong Kong ambayo sasa ni sehemu ya China, Malaysia, Indonesia, Thailand, Taiwan, Singapore na Korea ya Kusini) wakati Bara la Afrika likiwa halina ‘simba wa kiuchumi’? Badala yake bara hili lina ‘visungura tu vya kiuchumi’ kwani mara nyingi chumi za nchi nyingi za bara hilo zinaendeshwa kijanjajanja tu. 
Swali jingine tunalopaswa kujiuliza ni: kwa nini Waafrika wengi wamekufa katika vita ya wenyewe kwa wenyewe zaidi ya wale waliofariki katika mapambano ya kupigania uhuru kutoka kwa wakoloni?
Kwa mujibu wa Anke Hoeffler wa Kituo cha Mtaala wa Chumi za Afrika cha Chuo Kikuu cha Oxford: “Mnamo 1960 hadi 2002 Waafrika wapatao milioni 1.55 waliuawa katika vita barani Afrika, takriban asilimia 40 ya jumla ya watu waliofariki vitani duniani kote. Hivyo bara la Afrika ni eneo lenye idadi kubwa ya watu waliokufa vitani.” Je, Bara la Afrika linaweza kuwa na mwanzo mpya? Baada ya kuanguka hivi lilivyoanguka Bara la Afrika linaweza kujizoazoa, likainuka na kuanza kupiga hatua mpya?
Amilcar Cabral, yule mnadharia wa Cape Verde na shujaa wa mapambano dhidi ya ukoloni, aliwahi kusema kwamba wazee wetu waliopigania uhuru hawakuwa wakipigania dhana, “vitu vilivyo kichwani.” Walipigana ili wana wa Afrika wapate manufaa, wapate vitu vitavyowawezesha kuishi maisha yaliyo bora zaidi na kwa amani. “Walipigana ili maisha yao yaendelee mbele na waweze kuhakikisha kwamba watoto wao watakuwa na mustakbali mwema.” Viongozi wetu walipigania uhuru na ukombozi wakiwa na malengo hayo lakini walishindwa kuyatendea haki malengo yao walipopata madaraka. Walishindwa na walilikhini bara zima la Afrika. Wakiuzungumzia ‘umoja wa Afrika’ lakini hawakujitolea kwa dhati kuleta umoja wa kisiasa au wa kiuchumi.
Ushahidi wa hayo uko wazi. Tunauona kila tunapoziangalia Jumuiya ya Kiuchumi ya Mataifa ya Afrika ya Magharibi (Ecowas), Jumuiya ya Afrika ya Mashariki na Jumuiya ya Maendeleo ya Kusini mwa Afrika (SADC).
Muungano wa kisiasa umewapiga chenga na bado kuna vizingiti vya kibiashara na uhamiaji. Ndiyo maana hii leo utaona kuwa ni wafanya biashara za magendo na si marais wetu walio wanaumajumui Wakiafrika kwa sababu wafanya biashara hao hawaitambui mipaka ya nchi za Kiafrika iliyowekwa na wakoloni.
Je, itikadi au imani ya umajumui Wakiafrika (Pan-Africanism) ina maana yoyote katika karne hii ya 21? Jibu langu ni ndiyo, lakini lazima ukombozi wa Bara la Afrika uwe ndio kitovu au kiini cha juhudi zake. Lazima mapinduzi yarejeshwe katika ajenda ya Afrika.
Mapinduzi hayo lakini yawe mapinduzi ya akili, mapinduzi ya namna tunavyojiangalia na kujiona wenyewe, mapinduzi ya namna ya kubadili jinsi tunavyoyakabili na kuyatanzua matatizo. Yanayohitajika basi ni mapinduzi ya mtazamo.
Mapinduzi aina hiyo ni muhimu katika kukipata kizazi kipya cha viongozi, waliojaa shauku ya moyo wa umajumui Wakiafrika. Bila ya shaka hayo pekee hayatoshi kuzalisha kizazi kipya cha viongozi walio waadilifu.
Kuna hatua zinazoweza kuchukuliwa ili kuufanya utawala uwe bora na wenye maadili. Miongoni mwazo ni kuwawajibisha viongozi watangaze mali zao na itapodhihirika kwamba mali zao zimeongezeka sana waweze kueleza walizichumaje hizo mali za ziada. Hatua hiyo itawafanya waogope kupora mali.
Jingine linaloweza kufanywa ni kuweka vikomo kwenye mihula ya urais.
Ikishakubaliwa kwamba rais hawezi kuwa rais baada ya kipindi fulani basi kanuni hiyo iheshimiwe na pasiwepo na kijisababu chochote cha kutumiwa kama udhuru wa kumfanya rais aukiuke mwiko huo.
Hatua nyingine inayoweza kuchangia pakubwa katika kuustawisha utawala bora ni kuzitawanya shughuli za serikali na kuzifikisha mikoani na si kuzifanya zihodhiwe na serikali kuu.
Katiba mpya ya Kenya, kwa mfano, inalihakikisha hilo ingawa gharama za muundo wake wa ule inaouita utawala wa ‘kigatuzi’ huenda zikawa kubwa mno.

Pana haja pia ya jeshi la kijamhuri katika kila nchi ya Kiafrika lisifungamane na chama chochote kile cha kisiasa.

Kadhalika, siasa zenyewe ziwe ni siasa zinazojumuisha na si za kuwagawanya.
Siasa mithili ya hizo zitaiwezesha, kwa mfano, serikali ya Chama cha Mapinduzi (CCM) nchini Tanzania iwe na mawaziri kutoka vyama vingine vya kisiasa ilimradi mawaziri hao wawe na uweledi na sifa za ufarisi na uwezo.

Ili kuliwezesha Bara la Afrika liweze kujikwamua kutoka kwenye shida lilizo nazo panahitajika juhudi barani kote za kustawisha mafungamano na kisiasa na kiuchumi kwanza baina ya nchi za kanda moja na baadaye baina ya nchi za Bara zima la Afrika.

Afrika haiwezi kusema kwamba inajitawala yenyewe na inajitendea haki yenyewe huku ikiwa inategemea taasisi za kisheria na za kutoa haki kama vile ile Mahakama ya Jinai ya Kimataifa (ICC). Afrika ni lazima iwe na taasisi zake za kisheria zenye uwezo wa kisheria kama ule wa ICC. 

Ni muhimu pia kwamba pawepo na utamaduni wa uwazi katika shughuli zote za utawala na za kiuchumi barani kote Afrika.

Hizo ni baadhi tu ya hatua ambazo zitawezesha kuleta mapinduzi ya fikra barani Afrika na kuhakikisha kwamba viongozi wa siku zijazo hawatolisaliti bara hili kama walivyolisaliti viongozi waliowatangulia.

Yaliyowafika hivi karibuni akina Charles Taylor, rais wa zamani wa Liberia, na Hosni Mubarak, rais wa zamani wa Misri, ni mafunzo makubwa kwa viongozi wenzao ambao karibuni tu walikuwa wakinywa nao chai na kukumbatiana nao.
Kuna wakati Taylor na Mubarak wakiogopwa nchini mwao na hata na wengine walio nje ya mipaka ya nchi zao. Lakini sasa tunatambua kwamba wote hao, na kuna wengi wengine kama wao barani Afrika, si chochote ila ‘chui wa karatasi’ chambacho Mwenyekiti Mao.

Watawala aina yao ndio waliolifikisha bara la Afrika hapa lilipo. Bara la Afrika halikuapizwa. Limetumbukizwa katika nakama na viongozi wasiojali maslahi ya Waafrika wenzao. Viongozi hao wamekuwa wakilaghai, wakidanganya, wakisema uongo na wakituficha jinsi wanavyoshirikiana na waporaji wakigeni maliasili za Afrika. 

Na hata ikiwa Bara la Afrika limeapizwa basi zindiko lipo. Nalo ni kizazi kipya cha viongozi wataotawala kuzifuata kanuni za umajumui Wakiafrika zitazowiana na mahitaji ya karne ya 21.
Viongozi aina hiyo nikimnukuu tena Cabral watapaswa: “Wasiwafiche chochote watu wao. Wasiseme uongo. Wafichue uongo kila wanapoambiwa. Wasiyafiche matatizo, makosa au kushindwa kwao. Wasidai ushindi wa haraka.”


