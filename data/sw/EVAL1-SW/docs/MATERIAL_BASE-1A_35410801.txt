
Askari waasi jeshi Sudan Kusini

August 24, 2014

SERIKALI ya Sudan Kusini imeelezea kwa mara ya kwanza kuhusu idadi kubwa ya wanajeshi wake wanaoasi jeshi na kujiunga na waasi wanaoongozwa na makamu wa zamani wa Rais, Riek Machar. Serikali hiyo imeelezea hayo huku ikiitaka jumuiya ya kimataifa kuisaidia kwa kutuma wanajeshi nchini humo ili kuziba pengo hilo. Kinara wa serikali, Tulklio Odongi, aliambia Bunge Jumatatu kwamba hadi asilimia 70 ya wanajeshi wa serikali wanaasi na kuwa watiifu kwa Bw. Machar. Kwa mujibu wa BBC, Bw. Odongi ametoa wito kwa jumuiya ya kimataifa kuingilia kati na kutuma vikosi vya usalama hadi pale udhaifu huo utakapokwisha. Bw. Odongi alimsihi Rais Salva Kiir kuhakikisha kuna ulinzi wa kutosha wa nchi kavu, angani na majini ili kuondoa wasiwasi unaosababishwa na wanajeshi wa Serikali kuasi jeshi. Kuna taarifa kuwa serikali ya Sudan Kusini inafadhili jeshi la Uganda ili kuisaidia na kupambana na waasi. Upande wa Bw. Machar unasema kuwa jeshi limekuja kujionea kuwa Rais Salva Kiir ndiye anayechochea vita huku akisababisha mapigano yasiyo na msingi.


