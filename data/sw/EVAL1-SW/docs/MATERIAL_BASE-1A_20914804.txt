
Mwanamke mlipuaji auawa akikaribia kambi
Na AFP
KANO, Nigeria MASHAMBULIZI mawili yalitokea eneo la kaskazini mwa Nigeria, mlipuaji mwanamke wa kujitolea mhanga alipouawa akijaribu kuingia kwa kambi ya wanajeshi na watu wengine saba wakifariki katika mlipuko uliotokea kwa basi.
Wanajeshi walimmiminia risasi mwanamke huyo alipokataa kupekuliwa alipokuwa akikaribia kambi hiyo eneo la Bolari, jimbo la Gombe, na kulipua vilipuzi alivyokuwa amevalia kwa ukanda, walioshuhudia walieleza.
Mwanamke huyo ambaye alikuwa hijabu, amevalia aliuawa papo hapo, mashahidi walisema.
“Mwanamke huyo alikataa kusimama na kuendelea kutembea kuelekea kwa lango za jeshi hata baada ya maagizo zaidi kutolewa kwake asimame,” alisema Shuaibu Nasir, anayeishi karibu na lango na kambi hiyo.
“Wanajeshi walimfyetulia risasi mwanamke huyo ambaye aliongeza kasi kuelekea kwao na alipokuwa akiendelea kupigwa risasi, mlipuko mkubwa ulitokea na hata kutikisa majengo yetu,” alieleza Nasir.
Jimbo la Gombe lililopo kaskazini mashariki mwa nchi hiyo limeshuhudia mashambulizi kadha kutoka kwa kundi la Boko Haram katika miezi ya hivi punde na kambi hiyo ilikuwa pia imelengwa Julai.
Mlipuko wa Jumatano uliwafanya polisi kufyetua risasi hewani na kusababisha wasiwasi zaidi miongoni mwa wakazi, Nasir alisema.
Mkazi mwingine, Ahmed Baballe, alisema mlipuaji huyo “alilipuliwa akasalia vipande” kufuatia mlipuko huo.
“Wanajeshi hao hawakusita na kuanza kumfyetulia risasi mwanamke huyo alipoonekana kuwa hatasimama kuweza kupekuliwa,” alisema Baballe.
Eneo hilo pia limeendelea kushuhudia Boko Haram ambao wameongeza kuwatumia walipuaji wanawake.
Kundi hilo ambalo jina lake linamaanisha kuwa “elimu ya Magharibi imepigwa marufuku” wameua maelfu tangu ilipoanza mashambulizi yake kaskazini mwa Nigeria mnamo 2009. 
Wataalam wametilia shaka uwezo wa Nigeria kufanya uchaguzi wake wa kitaifa Februari kwa sababu ya ongezeko la ghasia katika sehemu za kaskazini mashariki.
Mapema Jumatano, watu walioshuhudia shambulizi lingine walisema watu saba waliuawa basi lilipolipuka katika kijiji karibu na Potiskum, mji mkuu wa kibiashara kaskazini mwa jimbo la Yobe.
“Basi lilianza kuwaka moto kufuatia milipuko kadha ambayo iliua wanaume wote saba waliokuwa ndani,” mkazi wa kijiji cha Maiduwa kilichopo kilomita 60 kutoka jijini, Hambali Baidu alisema.
Hata hivyo, hakuna idadi rasmi iliyotolewa kuthibitisha vifo hivyo.
“Tulisikia milipuko kadha ikitokea kwa basi ambalo lilionekana kupaa juu katika moto,” alisema mkazi mwingine Usman Haruna.
“Hakukuwa na shaka kwamba wanamgambo wa Boko Harama walikuwa njiani kutekeleza mashambulizi hayo.”


