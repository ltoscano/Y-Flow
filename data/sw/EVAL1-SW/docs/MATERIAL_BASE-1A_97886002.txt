
Uchechefu wa hela wazidi Gor
Na THOMAS MATIKO
LICHA ya kuitirimba Sony Sugar 1-0 kwenye mechi ya Ligi Kuu nchini Jumapili mjini Nakuru, majanga mazito ya kifedha bado yanazidi kuwaandama mabingwa watetezi Gor Mahia.
Imebainika kuwa bodi inayoendesha Ligi hiyo, KPL imeamua kusitisha utaratibu wa kuipa Gor Sh500,000 kila mwezi kutokana na mkataba wa malipo ya upeperushaji wa mechi zake kupitia Supersport.
KPL imegoma kutoa kiwango hicho kwa Kogalo, pesa ambazo hupewa kila klabu inayoshiriki Ligi Kuu kila msimu mpaka pale klabu hiyo itakapoweza kutatua mzozo wake wa ulipaji kodi ya Sh118 milioni inayodaiwa na Halmashauri ya Ukusanyaji Ushuru, KRA.
Kulingana na katibu Mkuu wa KPL, Jack Oguda, afisi yake ilishauriwa kusitisha malipo hadi Gor imalize mzozo uliopo kati yake na KRA.
“Ni kweli kwamba tumesitisha mpango mzima wa kuipa Gor Mahia stahili hiyo. Zaidi ya yote tumeridhishwa na hatua wanazochukua kuhakikisha kwamba wanatatua tatizo hilo na baada ya hilo ndipo tutaendelea kuwapa fedha hizo ili kujikimu,” Oguda alinukuliwa. 


