
Wafugaji kupokea mgao wa faida wa Sh 4.2m
WAFUGAJI wa ngombe wa maziwa katika Kaunti ya Murang’a watapokea jumla ya Sh4.2 milioni kama mgao wa faida kutoka shirika la ununuzi maziwa la Kaunti hiyo, (MCC.) 
Hela hizo ni sawa na Sh2 kwa kila lita ya maziwa mkulima aliwasilisha kwa MCC ambayo ilianzishwa chini ya ufadhili na uratibu wa serikali ya Kaunti hiyo kama njia moja ya kuzima utapeli wa madalali wa maziwa sokoni.
Katika ripoti ya kufunga mwaka ya utenda kazi wa MCC, mpango huo ulipata matokeo yaliyonuiwa baada ya serikali hiyo kudhibiti bei ya maziwa ya kiwango cha chini katika kiwango cha Sh35 kwa lita moja.
Ripoti hiyo ya gavana Mwangi wa Iria inaonyesha kuwa kimapato, wafugaji hao waliimarika kwa asilimia 89 huku wakifunga mwaka kwa kupokezwa Sh73 milioni.
“Hizo ni pesa ambazo tulilipa wafugaji kama pato la ujumla ambalo linawiana na uwasilishaji maziwa hayo kwa MCC. Kutoka kwa kila lita, tuliwaahidi kuwa tutawapa mgao wa faida wa kiwango cha Sh2 kwa kila lita na kwa sasa tutalipa Sh4, 171, 428.6,” akasema.
Ripoti hiyo inaonyesha kuwa ikiwa mtindo huo wa uzalishaji maziwa na pia kuiwasilisha hadi kwa MCC utadumishwa na wenyeji, pia mikakati ya kuongeza uzalishaji izae matunda, basi pato hilo litapanuka hadi Sh100 milioni ifikapo mwezi ujao.


