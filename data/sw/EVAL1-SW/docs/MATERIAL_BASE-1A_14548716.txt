
Askofu Katoliki Tanzania alipua wanasiasa kwa Papa May 31, 2012

ASKOFU Mkuu wa Jimbo Katoliki Songea, Norbert Mtega amewasilisha mada katika mkutano wa kimataifa Vatican, Italia akiwatolea uvivu viongozi wa kisiasa Afrika, Tanzania ikiwamo, na kueleza kuwa wengi wao ni washirikina, wakandamizaji wa elimu ya uraia na wamebobea katika wizi wa raslimali za mataifa yao wakitelekeza haki za wanyonge, hususan wakulima.
Katika kile kinachoweza kutafsiriwa kuwa ni dukuduku la muda mrefu la Kanisa Katoliki Afrika, Askofu Mtega anasema kwa viongozi wa Afrika “amani na uchaguzi huru na wa haki” vimebeba tafsiri tofauti na inayofahamika kwa raia wengi wa kawaida.
Anasema kwa viongozi hao, tafsiri ya amani ni “anga tulivu linalowawezesha viongozi kuiba na kufuja fedha za wavuja jasho wa nchi zao na uchaguzi huru na wa haki tafsiri yake ni “kuwapa fursa watu kupiga kura wakiwa katika giza la kutojua haki zao.” Maelezo hayo yanayoweza kutafsiri kuwa ni msimamo mkali dhidi ya wanasiasa Afrika yalitolewa na Askofu Mtega alipokuwa akiwasilisha mada Vatican, Italia, Oktoba 15, mwaka huu. Askofu Mtega aliwasilisha mada iliyoitwa “Ukabila: Kansa inayoitafuna Afrika.” 
“Kwa wanasiasa Afrika amani maana yake ni anga tulivu linalowawezesha kuiba na kufurahia mabilioni ya walalahoi katika nchi zao. Kwao, uchaguzi huru na wa haki maana yake ni kufanikiwa kupeleka watu vituo vya kupiga kura bila elimu ya uraia na pamoja na kuruhusu uovu unaofanywa na wagombea. Wanasiasa wanaamini kuwa kuchaguliwa kiongozi maana yake ni kupewa tiketi ya kuiibia nchi,” anasema Askofu Mtega katika mada yake hiyo na kuongeza kuwa;
“Watu wetu wengi wananyanyaswa, kuteswa na kuuawa kwa sababu tu ya imani za kishirikina. Hakuna sheria madhubuti za kuwalinda, serikali inalaani matukio hayo, lakini baadhi ya viongozi wanakula njama na waganga wa kienyeji kufanikisha uchafu wao na maeneo mengine serikali zimehalalisha shughuli hizo.
Anatoa ushauri kwa akisema; “Kunahitajika ushauri mahsusi kwa serikali na viongozi.”
“Uhai wa wakulima wetu upo shakani. Juhudi zao haziungwi mkono kwenye bajeti za serikali zetu na mara kwa mara wamekuwa wakipewa ahadi za uongo. Kanisa barani Afrika lazima lipiganie wakulima na wafugaji sasa:
“Lazima wapate haki yao ya kibajeti kwa kupewa angalau miundombinu na mahitaji ya msingi katika shughuli zao na mazao yao yawe na uhakika wa soko, mipango ya kuwapa masoko ya uhakika ifanyike na masoko ya ndani yalindwe, wapewe fursa ya kukopa kupitia vyama vyao vya ushirika,” anasema Askofu Mtega. 
Anasema ukabila ni kansa barani Afrika ambayo ni lazima idhibitiwe na kusuluhishwa kiroho sambamba na kuchukua hatua nyingine za haraka.
Kutokana na mada hiyo ya Askofu Mtega ni wazi kuwa Kanisa Katoliki Tanzania linaendeleza hadharani dhamira yake ya kuhakikisha mgawanyo wa rasimali za nchi unafanyika kwa usawa, likiwa tayari limetoa waraka wa elimu ya uraia kuelekea Uchaguzi Mkuu mwakani.
Mara baada ya kutoa waraka wa elimu ya uraia mapema mwaka huu, ikiwa ni utaratibu wa muda mrefu wa Kanisa hilo kufanya hivyo, makundi ya kijamii nchini wakiwamo wanasiasa waliotoa maoni tofauti baadhi wakipinga na wengine wakiunga mkono.
Waliopinga wamekuwa wakisisitiza kuwa si kazi ya kanisa kutoa elimu ya uraia na kwamba hiyo ni kazi ya vyama vya siasa na wanasiasa. Viongozi hao ambao ni pamoja na Mbunge wa Kuteuliwa, Kingunge Ngombale-Mwiru wa CCM na Seif Shariff Hamad wa CUF, wamesema taifa linaweza kuingia kwenye mpasuko na hatimaye kusambaratika kama viongozi wa dini wataendelea kuruhusiwa kuingiza masuala ya imani katika siasa na kwamba si ajabu Tanzania ikawa kama Lebanon.
Katika maelezo yao waliweka bayana kwamba hatua hiyo ya Kanisa Katoliki ingepingwa bila woga na Baba wa Taifa, Mwalimu Julius Nyerere kama angekuwapo na kwamba Kanisa hilo ni vema likaufuta waraka wake huo.
Hata hivyo, wakati wanasiasa hao wakitoa hoja zao kwa malengo ya kupinga viongozi wa Kanisa Katoliki, Polycarp Kardinali Pengo na Askofu Method Kilaini walijitokeza hadharani na kueleza kuwa waraka wa kanisa hilo unalenga kutoa elimu ya uraia na si kuelekeza kiongozi gani achaguliwe katika madaraka ya kisiasa.
Viongozi hao walikwenda mbali na kuhoji sababu hasa za viongozi wa kisiasa kuhofia wananchi kupewa elimu ya uraia na hususan katika kipindi hiki cha kuelekea Uchaguzi Mkuu 2010, na kuweka bayana kuwa “anayeogopa wananchi kupewa elimu ya uraia ni fisadi.” Msimamo wa viongozi hao uliongeza mjadala ndani ya makundi ya kijamii, huku serikali na CCM vikibaki kimya na walijitokeza viongozi wengine wa kisiasa waliounga mkono waraka huo, akiwamo Makamu Mwenyekiti wa CCM, Pius Msekwa.
Viongozi na wanajamii waliounga mkono waraka huo wamekuwa wakieleza kuwa ingawa si sahihi viongozi wa dini kushawishi achaguliwe mgombea wa aina gani katika uongozi wa siasa lakini ni haki yao kutoa elimu ya uraia kama ambavyo waraka huo unavyojieleza.
Kutokana na mvutano huo, katika kikao cha mwisho cha Halmashauri Kuu ya CCM, mjini Dodoma ilipendekezwa viongozi wakuu wa serikali kukutana na viongozi wa dini ili wachukue mapendekezo au malalamiko yao kwa ajili ya kuyafanyia kazi.
Hata hivyo, msimamo huo umeonekana kupingwa na Kanisa Katoliki kupitia kwa Askofu Mkuu wa Jimbo Katoliki Dar es Salaam, Policarp Kardinali Pengo, ambaye amesema itakuwa ni jambo la ajabu kwa viongozi wa dini kushauriana na wasiasa wakati wa kutimiza majukumu yao.
Msimamo huo wa Kardinali Pengo uliungwa mkono na Jaji Joseph Warioba ambaye katika mazungumzo yake hivi karibuni na waandishi wa habari alieleza kushangazwa na wazo la kutaka viongozi wa dini washauriane na wanasiasa kabla ya kuzungumzia masuala yanayoiumiza jamii kama rushwa na ufisadi.
Kwa mujibu wa Jaji Warioba, kilichoandikwa kwenye waraka kuhusu elimu ya uraia, madhara ya rushwa na ufisadi ndicho wanachohubiri kila mara viongozi wa dini makanisani na misikitini akihoji; “Tunakwenda wapi kama viongozi wa dini lazima washauriane na wanasiasa kuhusu shughuli zao.”
“Nimesoma waraka sioni tatizo lake, nimekuwa nikisoma kwa muda mrefu tangu 1994 kama ingawa mimi si mkatoliki lakini nasoma kwa kuwa ni elimu ya uraia kama ambavyo mimi ni CCM lakini nasoma ilani za uchaguzi za CHADEMA, CUF na vyama vingine,” aliwahi kuzungumza Jaji Warioba akiweka bayana kushangazwa na wanaosema waraka huo utaifanya nchi kuwa kama Lebanon.
Wakati mivutano hiyo ikiendelea, kundi la waislamu pia lilitoa mwongozo kwa waumini wa dini hiyo lakini wao wakielekeza bayana waumini wao kuchagua mtu atakayelinda maslahi ya kundi hilo kwenye Uchaguzi Mkuu mwakani na kwamba waumini hao wapige kura ya pamoja.
Katika mazungumzo yake na wananchi wakati wa kipindi cha maswali kwa rais, Rais Kikwete alisema si busara kwa wananchi kwenda kupiga kura kwa kuzingatia ukristo au uislamu wao na kwamba hali ikiwa hivyo taifa litakuwa limesambaratika.
Viongozi wengine wa madhehebu mengine ya kikristo yalionekana kuweka msimamo wao wazi kwa kuunga waraka wa katoliki, akiwamo Askofu Valentino Mokiwa.
Hata hivyo, viongozi wengine akiwamo Askofu Zakaria Kakobe ambaye mwaka 1995 alijiingiza moja kwa moja kwenye siasa kwa kumuunga mkono aliyekuwa mgombea urais wa NCCR-Mageuzi, Augustino Mrema, alipinga waraka huo akisema utaligawa taifa.
Msimamo huo wa Askofu Kakobe dhidi ya waraka katoliki ulionekana kuwatibua viongozi wa Kanisa Katoliki kiasi cha Askofu Kilaini kukaririwa na vyombo vya habari akisema hawezi kuzungumzia kauli za mtu ambaye hajui uaskofu wake umepatikana wapi.
Hali ya mambo kwa sasa inaonekana kutulia huku kukiwa na taarifa za kuwapo kwa mapendekezo ya kuanzishwa kwa baraza maalumu litakalojumuisha viongozi wa dini na wa serikali ili kujadili masuala ya kitaifa, vikiwamo viashiria vinavyoweza kuwa chanzo cha machafuko ya kidini nchini. 
Mapendekezo hayo yametolewa na wasomi wa Chuo Kikuu cha Dar es Salaam (UDSM) baada ya kufanya utafiti na kuchapisha kitabu kinachoitwa “Religion and Politics” (dini na siasa) ambacho mapendekezo hayo yametolewa.
Tayari viongozi wakuu wa dini nchini wameelezea msimamo wao kuhusu kuundwa kwa chombo hicho. Miongoni mwa masharti yao ni kwamba chombo hicho kianzishwe na viongozi wa dini na si serikali.


