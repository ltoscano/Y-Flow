
Tunasikitika pamoja na Mwananchi, Mtanzania
Oct 02, 2013

UAMUZI wa Serikali kupitia Idara ya Habari (MAELEZO) wa Septemba 27, mwaka huu, 2013, wa kuyafungia kwa muda magazeti ya kila siku ya Mwananchi lililofungiwa kwa siku 14 na Mtanzania lililofungiwa kwa siku 90, umetusikitisha mno. 

Ingawa ni uamuzi uliofanyika ndani ya wigo wa Sheria ya Magazeti ya Mwaka 1976 na kutangazwa katika gazeti la Serikali (government notice) namba 333 la Septemba 27, mwaka 2013, tunaamini sheria hii si uamuzi sahihi na kimsingi, sheria iliyotumika ni kero kubwa zaidi ya zile kero kongwe za Muungano wa Tanganyika na Zanzibar, zinazoimbwa na viongozi wa Serikali kila kukicha.

Ni jambo lisilo na mantiki ya kutosha, kwamba, serikali ambayo ndio mlalamikaji dhidi ya vyombo vya habari vinavyodaiwa kufanya makosa, eti ndiyo igeuke kuwa Mahakama na Jaji na kisha kutoa hukumu ambayo si tu inaathiri vyombo husika vya habari, bali pia maisha ya kawaida ya baadhi ya raia waliyoiweka madarakani.

Eti kwamba Serikali inalalamika, inapanga adhabu na kutoa hukumu, tena hata bila kusikiliza upande unaolalamikiwa- hii tunaamini si sahihi.

Hatua hiyo ni kinyume cha matakwa ya mgawanyo wa madaraka nchini, mgawanyo unaitambuliwa rasmi na Katiba ya Jamhuri ya Muungano. Tunajua, tena kwa mujibu wa Katiba ya nchi, Mahakama ndicho chombo chenye mamlaka ya kusikiliza, kwa uzito sawa, mlalamikaji na mlalamikiwa na kisha kutoa hukumu. Kwa mantiki hiyo, sheria hii iliyotumiwa na Serikali kuyafungia magazeti ya Mtanzania na Mwananchi haipaswi kuwa juu ya matakwa ya Katiba ya Tanzania.

Kama alivyowahi kushauri aliyepata kuwa Jaji Mkuu wa Tanzania, Francis Nyalali, hii ni sheria ya kufutwa. Ni sheria ya kidikteta na kwa kweli kitendo cha Serikali kuendelea kukumbatia sheria hii na kuitekeleza ni kitendo kinachoweza kutafsiriwa na baadhi ya watu kwamba, nchi inaongozwa na serikali ya kidikteta, udikteta unaojidhihirisha katika baadhi ya tasnia, kama tasnia hii ya habari nchini. Tunajiuliza, iko wapi dhana ya mihimili ya dola kujitazama yenyewe kwa yenyewe (checks and balances)?

Kwa upande wetu, Gazeti la Raia Mwema tunaamini si jambo sahihi kwa Serikali kulalamika na kuhukumu wadau wengine moja kwa moja, kupitia kivuli hiki cha sheria isiyokubaliwa na wadau mbalimbali, wakiwamo wa tasnia nyingine.

Gazeti la Raia Mwema tunaungana na wenzetu wote wenye mapenzi mema na tasnia ya habari kuipinga Sheria ya Magazeti ya Mwaka 1976, pamoja na sheria nyingine zote kandamizi nchini. Tunaamini hakuna gazeti au chombo kingine chochote cha habari kilichoko salama ilihali sheria hiyo kandamizi ikiendelea kuwapo. Tunahimiza Bunge ambalo ni chombo halali cha kutunga sheria, kitimize jukumu lake kwa kusikia kilio cha wengi, ikizingatiwa kuwa sauti ya wengi ni sauti ya Mungu.


