Tanzania yaporwa mabilioni kwa udanganyifu wa kimataifa
Jun 05, 2014

HIVI karibuni katika Jiji la Dar es Salaam ilizinduliwa ripoti ya utafiti kuhusu utoroshaji wa fedha haramu kupitia biashara ya nje, unaofanyika katika nchi tano za Afrika – Ghana, Kenya, Msumbiji, Uganda na Tanzania – kuanzia 2002 hadi 2011.

Hizi ni nchi zinazoongoza katika kupokea misaada kutoka Denmark, ambayo ndiyo iliyofadhili utafiti huo ulioendeshwa na shirika la kimataifa linalochunguza utoroshaji wa fedha haramu (Global Financial Integrity -GFI).

Ripoti ilikabidhiwa kwa Kamishna Mkuu wa Mamlaka ya Mapato (TRA), Rished Bade na Gavana wa Benki Kuu (BoT), Profesa Benno Ndulu.
Uzinduzi huo uliofanyika Mei 19 mwaka huu na ulihudhuriwa na wakuu wa GFI kutoka Marekani ambao walishirikiana na asasi ya nchini REPOA.
Profesa Ndulu akkizungumza katika shughuli hiyo alisema utoroshaji huu unafanyika kwa kificho kwa kutumia mifumo ya kihasibu, na umekuwa ukipora jamii yetu fedha zinazohitajika kwa ajili ya ujenzi wa taifa. Akasema ripoti imewafumbua macho kuhusu wanaofanya udanganyifu wanaposafirisha mali nje ya nchi.
Ni vizuri angeulizwa alikuwa na maana gani – kabla ya hiyo ripoti vigogo wetu walikuwa hawaelewi au walilifumbia macho jambo hilo?
Utafiti umeonyesha kuwa fedha zimekuwa zikiporwa kupitia ununuzi na uuzaaji wa bidhaa nje ya nchi. Thamani ya bidhaa huchakachuliwa kwa kuongezwa au kupunguzwa, hivyo huficha thamani halisi (mis-invoicing).
Njia inayotumiwa ni kudanganya katika bei inayolipwa kwa bidhaa inayoingia au inayotoka. Kwa njia hii makampuni ya biashara huonyesha wamelipwa kiasi kidogo, kisha faida ipatikanayo hufichwa katika benki za siri (off shore) zilizo Uswisi, Jersey na kwengineko.
Mfano mmoja ni kampuni ya Marekani ambayo ilidai kuwa ilinunua ndoo za plastiki kwa bei ya ajabu ya dola 972 kila moja. Ripoti haitaji jina la kampuni hiyo ingawa inatoa mifano mingi.

Rais wa GFI, Raymond Baker amesema: “Kampuni hizi zinapora mamilioni ya fedha kutoka nchi masikini za Kiafrika. Tena uporaji huu unafanywa na kampuni mashuhuri zinazosifiwa.”
Akaongeza kuwa uporaji huu unafanyika kote ulimwenguni, pamoja na barani Afrika ambako wakuu wa serikali mara nyingi wanashiriki. “Hata na vigogo wa Afrika nao wanatorosha fedha na kuzificha nje,” anasema Baker.
Anasema tofauti na kuwahonga maofisa wa forodha na wa kodi ili kupitisha fedha na mali katika mipaka yetu, utoroshaji wa fedha haramu kwa uchakachuaji wa bei ni njia inayotumiwa sana kwa sababu ni suala la kughushi nyaraka kwa kuandika bei bandia. Nyaraka hizi huonekana kuwa ni rasmi na halali zinapowasilishwa.
“Huu ni udanganyifu uliojengeka katika mfumo wa biashara ya nje na usafirishaji wa bidhaa. Ni wizi unaofanywa na wauzaji na wanunuzi wa bidhaa, unaokosesha nchi za Kiafrika mabilioni ya mapato” aliongeza Baker.
Kuna njia kadha za kutorosha fedha kwa njia ya uchakachuaji wa bei. Bei ya bidhaa inayoingizwa nchini hupunguzwa. Hivyo pesa inayoingizwa huwa pungufu na tofauti huingizwa katika benki ya off-shore. Pili, bei ya bidhaa inayotoka nje inaongezwa ili fedha inayolipwa nje iwe zaidi ya bei halali. Ziada hulipwa katika benki ya off-shore. Yote haya yanafanywa kwa maelewano ya siri baina ya muuzaji na mnunuzi wa bidhaa.
Mara nyingi fedha za ziada hulipwa katika akaunti bandia ili kuficha fedha hizo zinakwenda kwa nani. Akaunti hii huwa imefunguliwa kwa jina la kampuni bandia. Hii pia ni njia ya ukwepaji wa kodi, kwa vile fedha hupokelewa kwa mlango wa nyuma ulio siri. 
Kwa mfano, inasemekana bei ilichakachuliwa ili kuepuka ulipaji wa ushuru wa forodha kwa sukari iliyoingizwa nchini Kenya na Zambia.
Mara nyingi utakuta kampuni ya kimataifa iliyowekeza katika Afrika, kwa mfano, inasafirisha madini hadi Marekani. Bei halisi ni dola milioni moja, lakini kampuni inaandika katika nyaraka za serikali dola 600,000. Kwa njia hii kampuni itakwepa kulipa kodi ya mapato halali na mrahaba halali.


