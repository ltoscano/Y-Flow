
Ajuta kuwachezea shere mabinti wawili
KIANDUTU, THIKA
KALAMENI wa mtaa huu alijipata matatani alipopewa kichapo cha mbwa na mabinti wawili marafiki kila mmoja akidai kuwa mpenzi wake.
Kwa mujibu wa mdokezi, jamaa alirejea kutoka kazini jioni akiandamana na kipusa mmoja. Wote wawili walionekana wakisepetuka ishara kwamba walikuwa wamepiga mtindi. Walipoingia nyumbani walisikika wakicheka huku harufu ya nyama waliyokuwa wakikaanga ikahinikiza hewa. Lakini raha yao haikudumu kwa muda mrefu kwani baada ya saa moja, mwanadada mwingine alibisha mlango na binti aliyekuwa ndani akaifungua.
Kipusa aliyebisha alipigwa na butwaa kumwona rafiki wake wa karibu akisimama mlangoni.
mabinti wawili Badala ya kujuliana hali, majibizano makali yalizuka kila mmoja akitaka kujua jinsi mwenzake alivyofika pale.
“Kila mmoja alidai kuwa mpenzi wa kalameni huyo. Cheche za matusi zilitanda na vimwana hao wakaanza kukwaruzana huku kalameni akijikunyata kitini sawa na mtu aliyenyeshewa.
“Baada ya mabinti hawa kutulizwa na majirani, ghadhabu zao zilishuka kwa kiasi na wakaondoka eneo la mkasa pasi kunena lolote na mambo yakatulia,” akasema mdokezi.
Lakini utulivu huo ulikuwa wa muda tu kwani vipusa hao walirejea kila mmoja akishika bakora na kumshambulia kalameni kwa kuwachezea shere. Ilibidi jamaa apige nduru ndipo majirani wakafika na kumwokoa.
NA WAMBUGU YUSUF 


