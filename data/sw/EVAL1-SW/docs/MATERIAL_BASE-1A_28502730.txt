
Wakulima wa miwa kufaidika
Na CHARLES WASONGA
WAKULIMA wa miwa kote nchini watakuwa wakilipwa kiasi fulani cha pesa kutokana na miwa watakayowasilisha katika viwanda vya miwa kuanzia Julai mwaka huu, Serikali ilitangaza jana.
Rais Uhuru Kenyatta alisema chini ya mpango huo unaojulikana kama “Farmers Advance Scheme” wakulima hao watakuwa wakipata pesa kidogo ya kugharamia mahitaji yao kabla ya kupata malipo yote kutokana na miwa yao.
“Kuanzia Julai tarehe moja mwaka huu, wakulima wa miwa hawatakuwa wakisubiri kwa miezi sita au hata mwaka mmoja kabla ya kulipwa pesa kutokana na miwa yao.
Watakuwa wakilipwa kiwango fulani cha pesa hizo ili kwa mfano waweze kulipa karo za shule na kugharamia mahitaji mengine ya kimsingi,” akasema Rais Kenyatta alipohutubu katika kaunti ya Bungoma.
Vile vile, Rais Kenyatta alitangaza kuwa Serikali kupitia Wizara ya Kilimo wiki ijayo itatoa Sh500 milioni za kuwalipa wakulima waliowasilisha miwa yao katika kiwanda cha miwa cha Nzoia lakini hawajalipwa. 
“Tumekubaliana na waziri wetu wa Kilimo, ambaye yuko hapa, kwamba kuanzia wiki ijayo Sh500 milioni zitatolewa ili kuwalipa wakulima wanaopeleka miwa katika kiwanda cha sukari cha Nzoia,” akasema Rais.
Rais alisema hayo jana alipohudhuria hafla ya kusherehekea kuchaguliwa kwa Gavana wa kaunti ya Bungoma Bw Kenneth Lusaka katika uwanja wa Posta mjini Bungoma.
Sherehe hiyo ilihudhuriwa na viongozi wa iliokuwa Mkoa wa Magharibi wakiongozwa na Seneta wa Bungoma Bw Moses Wetangula na Dkt Bonny Khalwale na wabunge wa eneo hilo. 
Pia walikuwepo mawaziri; Michael Kamau (Uchukuzi), Felix Koskei (Kilimo) na Ada Mohammed (Ustawi wa Kiviwanda).
KUTETEA Rais kwa mara nyingine alitetea hatua yake ya kuwaongeza mamlaka Makamishna wa Kaunti akisema nia yake ilikuwa ni kuhakikisha kuwa wananchi wanapata huduma za Serikali Kuu katika maeneo ya mashinani wala sio kuhujumu mamlaka ya Serikali za kaunti.
“Ikiwa Gavana Lusaka ana maafisa wake wa kuendesha na kusimamia majukumu ya Serikali yake kutoka ngazi ya juu hadi vijijini, mbona mimi pia kama Rais wa kaunti zote 47 nisiwe na maafisa watakaonisaidia kutumikia Wakenya katika ngazi hizo?” akauliza Rais huku akimsuta Dkt Khalwale kutokana na hatua yake ya kukosoa mpangilio huo wa kuitawala.
Aliwataka makamishna hao kushirikiana na magavana na viongozi wengine katika kaunti zao ili kuimarisha utoaji huduma kwa wananchi.
Kiongozi wa nchini aliahidi kuwa Serikali itakarabati barabara muhimu katika kaunti hiyo kando na kujitahidi kufufua kiwanda cha kutengeneza karatasi cha Pan Paper kilichoko Webuye.
Aidha aliahidi kuwa Chuo cha Kibabii, ambacho ni bewa la Chuo Kikuu cha Masinde Muliro kitapandisha hadhi na kuwa Chuo Kikuu kinachojisimamia. 


