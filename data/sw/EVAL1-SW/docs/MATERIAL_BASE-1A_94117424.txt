
Vituko vya uchaguzi mkuu vimeanza mapema!
May 21, 2012

TOLEO lililopita nilitahadharisha bunge letu lisiwe kokoro la kuingiza kila mtu. Nilisema kwamba chombo hiki muhimu cha kutunga sheria, kuishauri, kuidhibiti na kuiwajibisha serikali, kisichezewe na kugeuzwa jukwaa la maonyesho.
Nilitoa mifano ya kutosha kuonyesha kwamba si kila mtu anaweza kuwa mbunge; kama Wa tanzania wengi wanavyofikiri na kuaminishwa.
Kwa bahati nzuri baadhi ya vyombo vya habari viliunga mkono hoja yangu kwa kufichua kashfa nzito ndani ya CCM kuhusu harakati za kuwania nafasi za ubunge wa viti maalumu kupitia Umoja wa Vijana wa Chama Cha Mapinduzi (UVCCM).
Katika kashfa hizo nzito zilizoripotiwa na vyombo vya habari, baadhi ya vigogo, wakiwemo mawaziri, wanapanga kuwaingiza mabinti zao kinyemela katika kinyang’anyiro hicho. 
Kashfa hizo zinathibitisha kwamba vita ya kuwania ubunge imeshika kasi baada ya umoja huo safari hii kupata viti 15 vya ubunge wa viti maalumu badala ya viwili ilivyokuwa navyo mwaka 2005 ambavyo vilichukuliwa na Lucy Mayega na Amina Chifupa.
Hoja hapa si kupinga watoto wa mawaziri kupata nafasi hizo za ubunge. Hoja ni je; hawa mabinti wa wakubwa wana sifa za ubunge? Je, wanaifahamu Tanzania na matatizo yake? Wanafahamu matatizo ya vijana kule vijijini?
Mara nyingi watoto wa mawaziri hawasomei kwenye shule zetu na wengine wanakulia nje ya Tanzania; hivyo matatizo ya vijana wa Kitanzania hawayafahamu.
Na swali jingine la msingi ni je; ni kazi ya mawaziri kuwachagulia vijana wawakilishi wao au ni kazi ya vijana wenyewe?
Ukiachia mbali mawaziri hao wanaotaka kuwachomeka mabinti zao katika kinyanganyiro cha uchaguzi wa viti maalumu kupitia umoja wa vijana, habari za kuaminika zinaeleza kwamba limeibuka kundi la viongozi la wanachama wenye nguvu ndani ya UVCCM ambao wamekuwa wakiomba rushwa ya ngono ili waweze kuwasaidia wasichana kwenye ubunge wa viti maalumu.
Ni kwamba hata wasichana ambao si wanachama wa CCM, wamekuwa siku za hivi karibuni wakijisogeza kwenye chama hicho na kufanya mipango ya kupata kadi kupita milango ya nyuma.
Swali langu la msingi katika hoja hii ni je; sisi Wa tanzania tunafahamu kazi za wabunge? Na je, wabunge wetu wanafahamu kazi zao na wajibu wao?
Tunapokaribia uchaguzi mkuu, tunafahamu umuhimu wa kazi hii ambayo ni ya gharama kubwa? Taifa letu linatumia fedha nyingi kuendesha uchaguzi mkuu, je tunafahamu umuhimu wake?
Tunawachagua wabunge kwa sifa zao na uwezo wao au tunachagua wale wanaotununulia pombe na kutupatia sukari?
Tunachagua wabunge wetu kwa kuangalia uzuri wa sera za vyama vyao vya siasa au tunaangalia madaraka na nguvu za kifedha za vyama vyao?
Tunawachagua wabunge kwa kubaini kwamba wanayatambua na kuyashiriki matatizo yetu na mafanikio yetu au tunawachagua kwa shinikizo na pengine inawezekana hatuwachagui kabisa; bali wanatangazwa washindi na mamlaka husika?
Katika pitapita zangu nimekutana na bango linalomnadi mbunge wa sehemu fulani hivi: Baadhi ya misaada mbalimbali niliyotoa kwa wanajimbo langu binafsi:

Nilisaidia upatikanaji wa majeneza pamoja na kusafirisha marehemu toka wilaya yangu waliopata ajali ya treni huko Dodoma na kushughulikia majeruhi kwa kuwawahisha hospitali ili kupata matibabu ya haraka.
Nilifanikisha uletwaji wa mwili wa marehemu Mathias Kasoso toka Dar es Salaam.
Nilisaidia sana uwezekano wa usafiri wa ndege pamoja na usafiri wa gari wa kutoka uwanja wa ndege kwenda alikozikwa.
Nilitoa baiskeli kwa mlemavu wa …. yenye thamani ya Tsh. 60,000 na Sh. 00,000 kumnunulia mlemavu mwingine baiskeli ya gurudumu tatu.
Nilimsaidia Mama mtu mzima kupata haki zake Dodoma zilizokuwa hatarini kupotea bure Nilimsaidia Salehe na rafiki yake (Sh. 40,000) nauli ya kutoka Dar es Salaam.
Walikuwa wamekwama Dar es Salaam.
Niliwasafirisha vijana wawili kutoka jimboni mwangu waliokwama Dar baada ya kudanganywa waende Dar es salaam wangepatiwa ajira.

Baada ya kutaja michango yake mingine, tangazo hilo la mbunge lilimalizia hivi: “Nina hakika nimetoa michango mingine mingi kwa wanajimbo na kwa watu wengine pia ambao hawatoki jimboni mwangu.. Nyinyi ndiyo mtanikumbusha mengine niliyoyasahau.” Kama ningepata nafasi ya kukutana na ndugu yetu huyu, ningempasha kwamba kati ya yote aliyoyataja hakuna hata moja linalohusiana na kazi yake ya ubunge!
Labda alitaka kujitangaza tu kwamba yeye ni raia mwema, lakini ni dhahiri Hazifahamu kazi za mbunge.
Wapenzi wasomaji, hivi sasa tunaingia kwenye kipindi cha uchaguzi, na tayari waheshimiwa wabunge wameanza kupita kwenye majimbo yao.
Wengine wanayachukulia majimbo haya kama mali yao kama ilivyo nyumba, ardhi, gari au familia. Jinsi mtu asivyotaka nyumba yake au ardhi yake isiguswe ndivyo pia waheshimiwa wabunge wasivyotaka majimbo yao yaguswe.
Sasa ndipo wanaanza kuwakumbuka wapiga kura. Wale waliokuwa wakiishi Dar es Salaam na Dodoma, wanaanza kuyakumbuka majimbo yao. Kuna habari kwamba wengine walikwepa kikao cha bunge lililopita, pamoja na kwamba kilikuwa na posho nono, ili wapate nafasi ya kuyatembelea majimbo yao!
Wameanza kupita majimboni huku wakiwa wamebeba sukari, kanga, sabuni nk.
Wanasalimia kila msiba na kuwatembelea wagonjwa na kutoa misaada!
Mbunge anaweza kuishauri serikali kujenga shule, lakini si kazi ya mbunge kujenga shule kwa pesa zake binafsi. Akifanya hivyo itakuwa si kwa vile ni mbunge; bali ni kwa vile ni rai mwema mwenye uwezo na roho ya kuwasaidia wananchi wenzake.
Mbunge anaweza kutoa sukari kama vile wananchi wenye nia njema na uwezo wanavyofanya, lakini si kwamba ni kazi ya mbunge kugawa sukari; kana kwamba asipotoa sukari au vitenge atakuwa hakufanya kazi yake ya ubunge.
Hata hivyo, si lazima kila raia mwema kuingia bungeni. Raia wema ambao tunao wengi wanaweza kuendelea na kazi yao ya kuihudumia jamii kwa matendo yao mema, na wanasiasa wenye uwezo wa kujieleza na kueleza kile walichotumwa na wananchi, wenye uwezo wa kuchambua na kuiweka sawa miswada mbalimbali inayowasilishwa bungeni, wasomi, wazalendo na wenye moyo wa kukubali kutumwa, ndiyo wapewe nafasi ya kuwatumikia wananchi bungeni.
Tunaweza kuzifahamu kazi za mbunge kwa kuangalia kazi za bunge; maana mbunge ni mwakilishi wa jimbo (wananchi) katika bunge: “Sehemu ya pili ya bunge itakuwa ndicho chombo kikuu cha Jamhuri ya Muungano ambacho kitakuwa na madaraka, kwa niaba ya wananchi, kuisimamia na kuishauri Serikali ya Jamhuri ya Muungano na vyombo vyake vyote katika utekelezaji wa majukumu yake kwa mujibu wa katiba hii” Ibara ya 63(2).
Aidha, ibara ya 64(1) inaelezea kazi za bunge juu ya kutunga sheria. Hivyo basi, mbunge ni mwakilishi wa jimbo lake katika chombo kikuu cha Jamhuri ya Muungano ambacho kina madaraka, kwa niaba ya wananchi, kuisimamia na kuishauri Serikali ya Jamhuri ya Muungano na vyombo vyake vyote katika utekelezaji wa majukumu yake.
Hivyo kutoa misaada, kusalimia misiba na kuwatembelea wagonjwa si kazi za mbunge. Huo ni wajibu wake yeye kama mwananchi katika jamii anamoishi.
Hata asingekuwa mbunge angetakiwa kufanya hivyo; maana wananchi wote wanafanya hivyo wawe madaktari, walimu, viongozi wa dini au viongozi wengine wa vyama na serikali.
Inawezekana pia kwamba hata wananchi wanafikiri kwamba kazi za mbunge ni kujenga madaraja, ni kuleta maji, ni kuleta umeme ni kusalimia misiba na kujenga shule.
Ndio maana wale wanaohimiza elimu ya uraia si wa kupuuzwa. Ni lazima serikali isikie kiliko hiki na kuweka nguvu zote katika kutoa elimu ya uraia kwa wapiga kura na wananchi wa ujumla.
Ni jambo muhimu kabla ya uchaguzi wa mwaka huu wananchi wote, pamoja na wale wanaotangaza nia ya kugombea ubunge, wakatambua wajibu na kazi za mbunge.
Hayo matendo ya ndugu yetu mbunge niliyoyataja mapema si ya kubuni au kutunga. Hilo ni bango lililotundikwa na kusambazwa kwa wananchi wa jimbo lake.
Bila shaka mbunge huyo anaomba kupigiwa kura ili arudi tena bungeni; lakini yote aliyoyataja hakuna linalohitaji mtu kuwa mbunge ndipo alitende!
Aliyoyafanya ni matendo ya kujituma katika jamii na si ubunge.
Kusalimia misiba na kutoa rambirambi ni jukumu la kila mwananchi. Kusaidia walemavu na watu wengine wenye matatizo, si ubunge.
Kusafirisha watu, kulipa karo, kununua jeneza ni matendo ya kawaida katika jamii, na si moja ya kazi za mbunge.
Mtu kutaka kuyatumia mambo hayo katika kampeni ya kuingia bungeni, ni kielelezo kwamba mtu huyosi makini vya kutosha.
Kama ni mbunge anayetetea kiti chake, kama inavyoelekea kwa mbunge huyu, tungependa kusikia jinsi alivyoishauri serikali kujenga hospitali, kuwapatia watu maji, kujenga shule, kujenga barabara nk.
Na si kwa jimbo lake pekee; bali kwa majimbo jirani na majimbo yaliyo na shida zaidi.
Mgombea anapojinadi ni bora kutaja kazi za bunge. Kama alishakuwa mbunge, ni bora kutaja alivyowawakilisha wananchi katika chombo kikuu cha nchi, chombo chenye mamlaka ya kutunga na kuzifuta sheria.
Bango hili nililolitaja katika makala hii ni ushahidi wa kutosha kwamba watu wanaendelea kupumbazwa na wagombea ubunge. Wanapumbazwa kwa ahadi za kitoto.
Kuna haja ya kuwafundisha wananchi wakazijua kazi za bunge na za ubunge. Wajue kwamba hawamchagui mbunge wa kutembelea misiba, kulipa karo na kusafirisha maiti. Wajue kwamba mbunge ni sauti yao ya kuwatetea na kufikisha malalamiko yao bungeni – malalamiko ya maendeleo na ustawi wa jamii.
Wajue kwamba mbunge anaendelea kuwa mmoja wao katika jamii; hivyo anapofika kwenye msiba si tendo la huruma au msaada, na wala si tendo la kibunge; bali anakuwa anatimiza wajibu wake kama mwanajamii.
Mbunge anayeshindwa kuelezea mafanikio yake katika kuchangia maendeleo ya jimbo lake, si kwa misaada yake binafsi, maana si kazi yake kulisaidia jimbo lake binafsi, hafai kuchaguliwa kuingia bungeni.


