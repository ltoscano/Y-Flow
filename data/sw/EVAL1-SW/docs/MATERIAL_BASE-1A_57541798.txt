Kioja cha kufunga mwaka: Dk Kigoda anapoibuka na ‘madudu’ ya Ekerege
Dec 27, 2012

“EX Africa simper aliquid novi.” Maana yake; "Kila kukicha kitazuka kioja kingine Afrika." (Ptolemy, Mwanafalsafa wa Kiyunani alipata kuandika.
Kwa hakika, kilichoandikwa ukurasa wa kwanza kwenye gazeti hili, Toleo lililopita, huenda kitakuwa ni kioja cha kutufungia mwaka huu wa 2012. Toleo lililopita la Raia Mwema, liliandika: Waziri, Bodi watishiana. Kisha likaendelea:
“Waziri wa Viwanda na Biashara, Dk Abdallah Kigoda, anatuhumiwa kuibeba na hatimaye kushinikiza ipatiwe kazi ya kufanya ukaguzi wa magari nje ya nchi kampuni ambayo Bodi ya Shirika la Viwango nchini (TBS) iliikataa kwa sababu ya kutokidhi masharti na vigezo vya zabuni. 
“Kutokana na hali hiyo, Bodi ya TBS imeiagiza menejimenti ya shirika hilo kumfikisha waziri huyo katika Mahakama ya Biashara, ili pamoja na mambo mengine, Mahakama hiyo ibatilishe uamuzi wa Dk Kigoda unaodaiwa kuingilia mchakato wa zabuni wenye lengo la kupata kampuni makini zitakazofanya kazi hiyo ya ukaguzi wa magari yanayoingizwa nchini kutoka nchi za nje.
“Kwa mujibu wa habari tulizonazo, kampuni ambayo Dk Kigoda anadaiwa kuishinikiza Bodi ya TBS iipatie kazi ya ukaguzi wa magari nje ya nchi, imetajwa kwa jina la W.T.M ambayo Agosti mwaka huu, ilisimamishwa na Bodi ya TBS kuendelea na majukumu yake ya ukaguzi.
“Kati ya sababu za kuisimamisha kampuni kuendelea na majukumu yake ni pamoja na tuhuma zilizosababisha aliyekuwa Mkurugenzi wa TBS, Charles Ekerege, kusimamishwa kazi na pia kutokuwa na ufanisi katika utekelezaji na usimamiaji wa majukumu yake hayo.
“Habari za uhakika kutoka ndani ya TBS zinasema uongozi wa Bodi ya Shirika hilo, umegomea shinikizo hilo la Waziri Dk Kigoda kwa kuipatia kazi kampuni hiyo nje ya utaratibu wa zabuni, hali ambayo imeilazimu Bodi kuitaka menejimenti ya TBS kumfungulia mashitaka waziri katika Mahakama ya Biashara ili pamoja na mambo mengine iweze kutengua shinikizo hilo la waziri.”
Kwa maoni yangu, haya si mapya, maana yalipata kuwekwa wazi na kuna tulioandika makala. Itakumbukwa kwamba Kamati ya Bunge ya Hesabu za Mashirika ya Umma (POAC) ndiyo iliyobaini madudu makubwa
kwenye Shirika letu hili lenye dhamana ya udhibiti wa viwango vya bidhaa zinazozalishwa nchini na zile zinazoingizwa kutoka nje ya nchi.
Kashfa hii inamhusisha aliyekuwa Mkurugenzi Mkuu wa Shirika la Udhibiti wa Viwango nchini (TBS), Charles Ekerege. Kilichobainika ni wizi na ubadhilifu mkubwa, ukiambatana na hujuma za mapato ya kodi za viwango. Wajumbe wale wa Kamati ya Bunge walifika hadi Hongkong na Singapore.
Huko wakayaona madudu waliyoyaona. Kumbe, madudu yale ya TBS ya Ekerege yalitambaa hadi kwenye kona nyingine za dunia. Kuna Wa tanzania wazalendo wa nchi hii waliosaidia kubainisha ukweli huu. Ona hapa kinachosemwa mtandaoni na Wa tanzania wenzetu walio ughaibuni.
“Bwana Mjengwa; hapa UK kuna kampuni moja mimi nasema ni ya kitapeli kwani bila shaka imeanzishwa na wakubwa fulani kwa manufaa yao na vijana wao wanaoishi hapa UK. Hii kampuni inajiita WTM UTILITY SEVICES LTD (TBS no: TZS 698.2003). Hawa ukitaka kusafirisha gari kuja Bongo, wanasema lazima walikague ubora wake, lakini kitu cha ajabu hakuna ukaguzi huo unaofanyika.
“Wewe unawapigia simu (unawambia) una gari, kisha una wafaksia kadi ya gari wanakuandikia ‘certificate’ au kama una haraka, unakutana nao mitaani maeneo ya ‘East. Hapo wanakubandikia papo hapo! Kwa kweli inakera.


