
Wabunge warudi majimboni, watendaji watekeleze bajeti Aug 18, 2012

BUNGE la Jamhuri ya Muungano wa Tanzania linatarajiwa kukamilisha mkutano wake wa bajeti kwa mwaka huu wa fedha 2012/2013, mwishoni mwa wiki hii, mkutano ambao umedumu kwa takriban miezi mitatu, mjini Dodoma.
Ilikuwa ni kazi ngumu si tu kwa wabunge, bali hata kwa mawaziri na viongozi wengine wa wizara kuhakikisha mijadala ya bajeti za wizara zao inakwenda si tu vizuri, lakini pia kwa maslahi ya taifa.
Tunatambua kwamba, katika mjadala wa bajeti, hali haikuwa ya mteremko kwa mawaziri, makatibu wakuu wa wizara mbalimbali na watendaji wengine. Lakini pia, katika mkutano huu wa Bunge wa bajeti tumeshuhudia Bunge likielekea kuhitimisha mkutano wake likiwa na kovu la tuhuma za rushwa.
Mkutano wa bajeti unahitimishwa katika wakati ambao, wabunge wenyewe kupitia uongozi wao chini ya Spika, Anne Makinda, wakihojiwa na kuhojiana, na zaidi wakituhumiana kuhusu rushwa hasa wakati wa mjadala wa bajeti ya Wizara ya Nishati na Madini. 
Nasi kama sehemu ya raia wema, tunasubiri matokeo ya mahojiano hayo na hatua zitakazochukuliwa si tu na Bunge, bali hata taasisi nyingine za umma zinazohusiana na uhifadhi na ulinzi wa maadili ya viongozi wa umma, ambazo nazo zimejinasibu kuwachunguza wabunge. 
Lakini mbali na hayo yote, tunapenda kuwakumbusha mawaziri, makatibu wakuu, wakurugenzi na watendaji wengine wa wizara kwamba, muda wa kujadili bajeti umepita, sasa tunahitaji utekelezaji wa bajeti hiyo.
Kwa upande mwingine, tunatoa wito pia kwa wabunge kwenda katika majimbo yao kuwaeleza wananchi kipi wanapaswa kutarajia kutokana na bajeti waliyoshiriki kuipitisha. 
Hatutarajii kuona msafara wa wabunge ukielekea Dar es Salaam kutokea Dodoma.
Tunachotarajia ni wabunge kuondoka Dodoma wakielekea katika majimbo yao, kuwaeleza wananchi nini kilichomo kwenye bajeti kuhusu sekta mbalimbali.
Utamaduni mkongwe wa wabunge kuishi Dar es Salaam mara baada ya kupitisha bajeti si wa kuungwa mkono. Wabunge ni wawakilishi wa wananchi waliowachagua na kwa hiyo, hawana budi kurudi huko kuwaeleza kuhusu bajeti inayowahusu kwa muda wa takriban miezi 12.


