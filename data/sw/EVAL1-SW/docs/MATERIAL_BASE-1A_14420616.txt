
Tumekuwa ‘taifa gonjwa la Afrika Mashariki’! II Sep 27, 2012

MOJA ya kauli chache zilizonikuna zilizopata kutolewa na Rais wa Awamu ya Tatu, Benjamin Mkapa, ni ile kwamba “Wa tanzania tu-wavivu wa kufikiri”.

Ingawa kauli ile iliwaudhi wengi, hasa katika mazingira ilimotolewa, lakini sote tunafahamu kuwa kuna ukweli ndani yake. Tunaweza kubishana kuhusu wingi au uchache wa Wa tanzania ambao ni wavivu wa kufikiri, lakini kwamba baadhi yetu tu wavivu wa kufikiri hilo halina ubishi.

Toleo lililopita nilijaribu kuonyesha ni namna gani tumekuwa wavivu wa kufikiri kiasi kwamba sasa “tunawakuwadia” maliasili zetu Wakenya na wageni wengine kana kwamba nchi hii si yetu; bali tunayo kwa muda tu tukimsubiri mwenyewe aje kuichukua!

Leo, napenda kusisitiza jambo jingine; nalo ni kwamba uvivu huo wa kufikiri wa Wa tanzania (wakiwemo watawala wetu) umeifanya nchi yetu pia ibobee katika imani za kishirikina – imani ambazo ni matunda ya kutokufikiri sawa sawa.

Utafiti uliofanywa mwaka juzi na asasi ya Marekani yenye makao makuu yake Washington DC inayoitwa PEW Research Centre, unaonyesha kuwa asilimia 93 ya Wa tanzania wanaamini katika ushirikina au uchawi.

Kati ya nchi 19 za Afrika ambako utafiti huo ulifanyika, Tanzania imeshika nafasi ya kwanza kwa kuwa na kiwango kikubwa (asilimia 93) cha watu wanaoamini katika uchawi na ushirikina ikifuatiwa na Cameroun yenye asilimia 78.

Utafiti huo unaonyesha kuwa wakati asilimia 93 ya Wa tanzania wanaamini katika uchawi/ushirikina, nchini Kenya ni asilimia 27 tu na Uganda ni asilimia 29.
Hii, kwa njia moja au nyingine, inaongeza uzito katika ile hoja yangu kwamba Tanzania tumekuwa ‘taifa gonjwa la Afrika Mashariki’.

Ningeweza kuwa na shaka na usahihi wa utafiti huo, lakini matukio ya mara kwa mara ya hapa nchini, kama vile mauaji ya albino yanayohusishwa na watu wanaousaka utajiri wa haraka, na hata kukithiri kwa mauaji ya vikongwe kwa imani kuwa ni wachawi, yanaondoa shaka zozote.

Ningeweza kutilia shaka usahihi wa utafiti huo kama si tukio la miaka ya karibuni linalohusishwa na ushirikina la mbunge mmoja kuingia bungeni usiku kumwaga unga aliopewa na ‘jujuman’ wake.

Ningeweza pia kutilia shaka matokeo ya utafiti huo unaoitangaza Tanzania kuwa kinara wa ushirikina kama si tukio lile la mwaka jana la maelfu ya Wa tanzania kumiminika kwa Babu wa Loliondo kupata kikombe.

Ndugu zangu, yote hayo katika ujumla wake yanaondoa shaka yoyote kuhusu usahihi wa takwimu hizo za PEW Research Centre.

Sasa, kama asilimia 93 ya Wa tanzania tunaamini katika uchawi/ushirikina na katika hiyo inayoitwa miujiza, tunaweza kweli kulalamika tukiitwa wavivu wa kufikiri? Hivi mtu asiye mvivu wa kufikiri anaweza kweli kuamini kwamba kiungo cha albino kinaweza kumfanya apate utajiri wa haraka?

Hivi kweli mgonjwa wa ukimwi au saratani au kisukari asiye mvivu wa kufikiri anaweza kuamini kweli kwamba Babu wa Loliondo ‘alioteshwa’ na Mungu dawa hiyo, na kwamba kila mara ‘anazungumza’ na Mungu kama ambavyo babu huyo alivyokuwa akiviambia vyombo vya habari vilivyoweka kambi kwake wakati wa kiwewe cha kupata tiba hiyo ya kikombe?

Kitu kingine kinachothibitisha uvivu wa kufikiri wa Wa tanzania wengi, ni namna wanavyopenda kuyasoma magazeti ya udaku; licha ya kufahamu kwamba mengi yanayoandikwa katika magazeti hayo si ya kweli bali ni ya ‘kutunga’ au ‘kutengenezwa’.

Mfano mzuri ni wakati wa kiwewe cha kikombe hicho cha Babu wa Loliondo ambapo gazeti moja la udaku liliibuka na kichwa cha habari kilichosomeka hivi: Kwa babu Loliondo: Mgonjwa atapika nyoka.

Naambiwa kwamba nakala za gazeti hilo zilinunuliwa kwa wingi kuliko za magazeti mengine makini ya siku hiyo. Kwa nini? Kwa sababu wengi wa Wa tanzania waliolinunua gazeti hilo wanaamini katika ushirikina na nguvu za giza, na ndiyo sababu waliiamini habari hiyo kwamba mgonjwa alitapika nyoka baada ya kupata kikombe cha Babu! Hivi mtu asiye mvivu wa kufikiri anaweza kweli kuiamini habari hiyo?

Lakini hata tukirejea katika masuala ya imani za dini, kuibuka na kushamiri kwa makanisa mengi hapa nchini yanayoongozwa na watu wanaojiita ‘manabii’, ni matokeo ya uvivu huo wa kufikiri wa Wa tanzania wengi.

Nimepata, mara kadhaa, kuhudhuria mahubiri ya baadhi ya ‘manabii’ hao, na kushangazwa na namna watu wengi (hususan wanawake) wanavyoshindwa kuung’amua mara moja utapeli au ulaghai wa ‘manabii’ hao wa uongo wakati wa mahubiri yao.

Umati ukiwasikia ‘manabii’ hao wakihubiri kwa sauti kubwa mno za kuigiza, tena kwa jazba; huku mapovu yakiwatoka midomoni, na huku wakikatiza mahubiri yao mara kwa mara kwa vibwagizo vya Bwana Asifiwe … Sema Amen, na wakati mwingine wakichapia humo humo maneno ya lugha zisizoeleweka (sijui ni Kilatini au…), mamia ya watu, bila hata kwanza kufikiri au kutafakari, huamini lolote walisemalo ‘manabii’ hao!

Na ukitaka ugombane nao waumini hao, waambie habari za utafiti ulioufanya kuhusu maisha ya ‘nabii’ wao – yaani kwamba anamiliki mamia ya ekari huko kwao Rukwa, na kwamba anatumikisha watu katika mashamba hayo kwa ujira wa chini mno, na kwamba hata hapa jijini Dar anaishi maisha ya kifahari akiendesha gari la kifahari. Waumini hao hawatakuamini, na badala yake watakuona kama vile wewe ni shetani, na hivyo watakwambia: “Ushindwe katika jina la Yesu”!

Kwa nini watakimbilia kukwambia “ushindwe katika jina la Yesu?” Ni kwa sababu ni wavivu wa kufikiri. Kama ambavyo hawana muda wa kufikiri na kutafakari baadhi ya kauli zinazotolewa na ‘manabii’ wao, hawana pia muda wa kufikiri na kutafakari kuhusu utafiti wako huo ulioufanya juu ya maisha ya ‘nabii’ wao.

Ndugu zangu, tumekuwa wavivu wa kufikiri kiasi kwamba tunashindwa kuwatenganisha maaskofu na wahubiri wa kweli na maaskofu na wahubiri matapeli! Mara nyingi tunakuja baadaye kuitambua tofauti hiyo tukiwa tayari ‘tumeshaumizwa’ nao vibaya. Mungu ametupa akili, lakini hatutaki kuzitumia kufikiri na kutafakari.

Nina hakika kama yule mwanamazingaombwe maarufu wa Marekani, David Cooperfield, angekuja Tanzania na kufanya moja ya mazingaombwe yake, kama lile la kutembea juu ya maji, Wa tanzania wengi wangelimwamini kama angewaambia kuwa amepewa nguvu za kufanya ‘muujiza’ huo na Yesu Kristo!

Wangelimwamini licha kwamba anachokifanya David Cooperfield ni mazingaombwe tu na kinimacho kinachokufanya wewe mtazamaji uamini kama kweli anatembea juu ya maji wakati si kweli!

Tunaamini haraka masuala ya uchawi/ ushirikina na inayoitwa miujiza, kwa sababu sisi ni wavivu wa kufikiri na tumebobea kwenye masuala hayo. Jambo linalokatisha zaidi tamaa ni kwamba viongozi wetu, au tuseme watawala wetu, nao wamo katika mkumbo huo – yaani wenyewe ni waumini wakubwa wa masuala ya uchawi/ushirikina na inayoitwa miujiza.

Mfano mzuri ni wakati wa kiwewe kile cha Kikombe cha Babu wa Loliondo. Tulishuhudia mawaziri kadhaa waandamizi wa serikali wakisafiri hadi Loliondo kupata Kikombe cha Babu, kitendo ambacho kiliongeza umaarufu wa Babu na imani kwamba kinatibu ukimwi, saratani, kisukari nk!

Mawaziri hawa washirikina na waumini wa inayoitwa miujiza wala hawakuwa hata na ustaarabu wa kuomba radhi kwa kuwapotosha baadhi ya Wa tanzania kuhusu kikombe hicho; hata pale Chama Cha Madaktari Tanzania kilipotangaza, baada ya utafiti wake, kwamba kikombe hicho cha Babu wa Loliondo si chochote wala lolote!

Sote tunajua kwamba mamia ya wagonjwa wa ukimwi waliopata kikombe cha Babu na kuacha kutumia ARVs au wa kisukari walioacha sindano zao za insulin baada ya kupata kikombe hicho, baadaye walikufa. Ukweli ni kwamba wasingelikufa haraka hivyo kama wangelitafakari kabla ya kufikia uamuzi wa kuacha kutumia dawa hizo – ARVs na insulin. 

Lakini uthibitisho mwingine wa kwamba watawala wetu wamebobea katika ushirikina/uchawi, ni kauli iliyotolewa kwenye hafla ya kiserikali wiki iliyopita na waziri mwandamizi, John Magufuli, kwamba yeye haogopi kurogwa!

Waziri anapotoa kauli hiyo kwamba haogopi kurogwa maana yake ni kwamba yeye binafsi anaamini katika uchawi/ushirikina, na huo ndio msingi wa kauli yake kwamba yeye ‘harogeki’. Na tusisahau; huyo ni waziri msomi mwenye PhD!

Na si Magufuli tu; kwani hata mke mtarajiwa wa Dk. Slaa, Josephine Mushumbusi (sijui kwa nini CHADEMA haimdhibiti mama huyu) alinukuliwa, wiki iliyopita, akidai kuwa kuna mpango wa siri wa kumuua Dk. Slaa kwa uchawi au kwa sumu inayoua taratibu! Sina tatizo katika kuamini uwepo wa sumu inayoua taratibu, lakini nina tatizo kuamini njia hiyo nyingine ya uchawi anayoiamini mama huyo! Na huyo ni mchumba wa rais mtarajiwa!

Kwa hakika, simulizi za wakubwa kuhusika na ushirikina ni nyingi. Kuna habari, kwa mfano, kwamba mtawala wetu mmoja mkubwa ana mganga wa kienyeji ambaye anamtumia kama mmoja wa washauri wake. Sangoma huyo akimwambia Bwana Mkubwa: “Usikubali kufanyiwa upasuaji hospitalini maana utakufa”, Bwana Mkubwa anamwamini. Anamwamini hata kama jopo la madaktari bingwa limemfafanulia kuwa upasuaji huo ni muhimu kwa uimara wa afya yake wa baadaye.

Ndugu zangu, uvivu wa kufikiri ndio unaotufanya tuzame katika vitendo vya kishirikina na pia tuwe waathirika wa maaskofu matapeli na ‘manabii’ wa uongo ambao tunawaendea bila kufikiri tukitafuta “miujiza” kutoka kwao.

Mambo haya, katika ujumla wake, yanachangia kuifanya Tanzania yetu kuwa “taifa gonjwa la Afrika Mashariki”. Na ni vigumu taifa hili gonjwa kupata tiba kama watawala wetu wenyewe ndio vinara wa ushirikina, uchawi na mambo mengine maovu yanayohusiana na hayo.

Sina hakika ni wasomaji wangu wangapi wamewahi kuiona documentary iliyotolewa mwaka juzi na HBO inayoitwa Saving Africa’s Witch Children. Documentary hiyo inaonyesha jinsi makanisa haya mapya yanayoibuka kama uyoga katika nchi nyingi za Afrika yalivyofanikiwa kuwafanya baadhi ya wazazi katika Nigeria kuwafukuza watoto wao kwa kuwaona eti ni
“shetani” ndani ya familia. Mamia ya watoto wa aina hiyo sasa wanaishi mitaani katika Nigeria.

Yaani kama tatizo linatokea ndani ya familia – mathalan kifo, wazazi hawataki kufikiri na kutafakari kuhusu chanzo cha kifo hicho, na badala yake hukimbilia kuamini kauli ya ‘nabii’ wa kanisa lao kwamba kuna ‘shetani’ ndani ya nyumba, na mara nyingi mtoto ndiye huvishwa ‘lebo’ hiyo ya u-shetani, na hivyo kufukuzwa nyumbani na wazazi!

Saving Africa’s Witch Children (Tuokoe Watoto wa Afrika Wanaosingiziwa Uchawi) ni documentary inayohuzunisha kuitazama na inayofikirisha.

Majuzi niliikumbuka documentary hiyo baada ya kusikia taarifa ya shule moja hapa nchini kukumbwa na matukio mawili ya moto katika kipindi kifupi, na kisha wazazi na waalimu kukimbilia kuhusisha moto huo na imani za kishirikina. Ni uvivu wa kufikiri huo! Kwa nini chanzo kisiwe hitilafu ya umeme au hata hujuma za kijinai na iwe ushirikina?

Nionavyo, katika masuala haya ya ushirikina kuna kufanana kufanana kidogo kati ya Nigeria na Tanzania. Katika Nigeria wanaosingiziwa kwa uchawi ni watoto, lakini katika Tanzania wanaosingiziwa ni vikongwe.

Kufanana kufanana huko ndiko pia kunakozifanya filamu za Nigeria zipate mashabiki wengi hapa nchini; maana nyingi zina maudhui ya kishirikina. Kama filamu inahusu mapenzi, basi, ndani yake lazima kuwe na masuala ya ushirikina – na hilo linawafurahisha watazamaji wa ki-Tanzania hususan dada zetu; maana wao pia wamebobea katika masuala hayo.

Tuombe Mungu tu makanisa hayo ya kitapeli ya Nigeria yasiingie kwa wingi nchini mwetu na kuanzisha vituo vyao vya televisheni na redio; maana filamu zao ukijumlisha na makanisa yao zitaifanya imani ya Wa tanzania katika masuala hayo ya ushirikina (na hiyo inayoitwa ‘miujiza’) iongezeke maradufu!

Labda nihitimishe hivi: Utafiti wa asasi ya PEW Research Centre ya Washington DC inaonyesha kuwa asilimia 93 ya Wa tanzania tunaamini katika uchawi/ushirikina; ilhali nchi jirani ya Kenya ni asilimia 27 tu na Uganda ni asilimia 29 tu.

Je; si kweli kwamba, kwa ushahidi huo, Tanzania tumekuwa ‘taifa gonjwa la Afrika Mashariki’ lililojaa wananchi ambao ni wavivu wa kufikiri?

Je, tunaweza kusonga mbele kama taifa katika dunia hii ya sayansi na teknolojia kama wengi wetu tumekuwa wavivu wa kufikiri, na hivyo kukumbatia ushirikina na kubobea kwenye imani za giza?

Je; kama taifa ni gonjwa, watawala wetu wanaweza kututafutia tiba ilhali wao wenyewe ndio vinara wa ushirikina? Tafakari.


