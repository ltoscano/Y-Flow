Umma wastahili kujua ukweli wa fedha za IPTL
Jul 03, 2014

SI kawaida kwa waziri au mwanasheria mkuu wa serikali kusimama bungeni na kutaka kumtwanga makonde mbunge baada ya kukerwa na maneno aliyoyatumia.
Lakini hivi majuzi magazeti yalicharuka na vichwa vya habari vinavyoashiria kuwa hali si shwari bungeni Dodoma.
Gazeti moja linasema “Werema nusura ampige Kafulila”; jingine linasema alitaka “kumtwanga” na jingine likasema alimtisha “kumkata kichwa”.
Tunaambiwa Mwanasheria Mkuu wa Serikali, Jaji Frederick Werema alizuiliwa na mawaziri wakati akitaka kumfuata Mbunge wa Kigoma Kusini, David Kafulila, baada ya mbunge huyo kumtuhumu Werema kuwa ni mwizi.
Tafrani hiyo ilitokea baada ya Werema kukasirishwa na Kafulila kumwita mwizi, akijibu mapigo ya Werema kumuita mbunge huyo tumbili.

Kama vile hiyo haikutosha, siku ya pili, Werema akamkabili Kafulila tena na kumtisha kuwa “atamkata kichwa”. Kafulila akaandika barua rasmi kwa Spika akitoa ripoti ya kutishwa “kukatwa” kichwa na Werema.
Spika akasema Kafulila alimchokoza Werema, naye akachokozeka. Kwa hiyo, mchezo ni sare. Lakini si rahisi kwa sakata hili kumalizika kwa Spika kusema mchezo umekwisha.
Kwani hata Mbunge wa Kigoma Kaskazini, Zitto Kabwe, naye tunaambiwa alishambuliwa kwa tuhuma nzito na Katibu Mkuu wa Wizara ya Nishati na Madini Eliakim Maswi.
Lakini nini hasa chanzo cha ugomvi huu baina ya hawa waheshimiwa ambao wameshindwa kuheshimiana?
Kafulila alisema Waziri wa Nishati na Madini Profesa Sospeter Muhongo alisema uongo mara mbili bungeni kuhusiana na fedha za akaunti ya Escrow.
Kwa kawaida hizi ni fedha zinazowekwa katika benki wakati pande mbili zinazozana mahakamani. Huwa zinatolewa kufuatia uamuzi wa mahakama.
Kwa mujibu wa Kafulila “Muhongo alisema uongo mbele ya Waziri Mkuu na Mwanasheria Mkuu wa Serikali, kwamba uamuzi wa kutoa fedha za Escrow kwa IPTL ulikuwa wa Mahakama na serikali isingeweza kwenda kinyume.”
Haya yanapingwa na Kafulila ambaye anasema katika hukumu hiyo ya Septemba mwaka jana, hakuna mstari hata mmoja unaosema kuwa fedha za Escrow wapewe kampuni ya IPTL.
Kafulila anadai Profesa Muhongo aliliambia Bunge kuwa serikali ililipa fedha hizo ili kuondokana na kesi hiyo lakini yeye Kafulila anadai ana nyaraka za Shirika la Umeme Tanzania (Tanesco), kuteua kampuni mbili za uwakili kwenda kuiwakilisha katika kesi nchini Uingereza.
Ndipo hali ilianza kuchafuka wakati Jaji Werema alipokuwa akijibu mwongozo ulioombwa na Kafulila kuhusu fedha za akaunti ya Escrow.
Ukiacha lugha hizo za matusi na kutaka kuvamiana, ni vizuri tujiulize masuali ya msingi ambayo yanatuhusu sisi Wa tanzania wote.
Kafulila aliliambia Bunge kuwa Waziri Muhongo alizungumza uongo mara mbili kuhusu malipo ya fedha za Escrow. Je, hii ni kweli? Hakuna haja ya shutuma hii kuchunguzwa na waziri huyo kuhojiwa? Kama uchunguzi unaendelea ni lini tutarajie matokeo na hatua za kisheria kuchukuliwa?
Kafulila pia alidai Profesa Muhongo aliliambia Bunge kuwa serikali ililipa fedha hizo ili kuondokana na kesi lakini yeye Kafulila alikuwa na nyaraka za Tanesco, kuteua kampuni mbili za uwakili kwenda kuiwakilisha katika kesi nchini Uingereza.
Je, ni kweli Kafulila ana nyaraka hizo za Tanesco au ni vipeperushi tu kama inavyopuuzwa? Alizipata wapi? Kwa vyovyote vile, kwanini wananchi wasionyeshwe nyaraka hizo? Kama serikali ingependa kuzificha, kwanini Kafulila aachiwe peke yake wajibu huo wa kufichua aibu ya serikali?
Wananchi pia wangependa kujua ukweli kuhusu yaliyosemwa na Naibu Waziri wa Nishati na Madini Stephen Masele. Je, alisema uongo? Ukweli ni upi? Kama alivyosema Kafulila, haitoshi kusema tu walikutana katika shehere ya kuzaliwa na kuyamaliza. Bunge lina wajibu wa kusimamia serikali, na lina wajibu wa kuambiwa ukweli.
Kwa mujibu wa Werema ugomvi huu wa Escrow ulitokana na wanahisa wawili kila mmoja akitaka IPTL ifilisiwe ili waachane. Alisema Serikali iliingia katika mgogoro huo kwa sababu ya mikataba ya udhamini na kwamba wakati wanagombana iliamua kufungua akaunti ya Escrow. 

Gavana wa Benki Kuu (BoT), Profesa Beno Ndullu ametoa ufafanuzi wake kuhusu malipo ya fedha kutoka katika akaunti hiyo maalumu.
Alisema tangu Julai 3, 2006, serikali kupitia wizara ya Nishati na Madini, IPTL na BoT waliingia makubaliano ya kufungua akaunti maalumu ili wanahisa waliokuwa na mgogoro kumaliza tofauti zao kuhusu viwango vya malipo ya uwekezaji.
Alisema kwa mujibu wa makubaliano ya ufunguzi wa akaunti hiyo, fedha hizo zingetolewa tu kama kuna hukumu ya Mahakama inayoamuru kutolewa kwake.


