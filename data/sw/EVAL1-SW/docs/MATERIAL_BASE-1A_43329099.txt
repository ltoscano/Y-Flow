
Oburu ahimizwa kuripoti CID njama ya kuua Raila
NA JOHN NJAGI
MBUNGE wa Kirinyaga ya Kati Joseph Gitari amesema madai ya njama ya kumuua aliyekuwa Waziri Mkuu Raila Odinga yanapaswa kuripotiwa kwa kitengo cha upelelezi, CID, ili uchunguzi kufanywa.
Bw Gitari alimtaka mbunge maalum Dkt Oburu Odinga, ambaye wiki iliyopita alitoa madai hayo, kuandikisha taarifa kwa polisi badala ya kutangaza madai yake hadharani.
Dkt Odinga ambaye ni kakake waziri mkuu huyo wa zamani, wiki iliyopita alidai kuwa kuna njama ya baadhi ya viongozi wa Jumuiya ya Afrika Mashariki (EAC)kumuua kakake.
“Kuna haja gani kupanga kumuua Bw Odinga ilhali hana ushawishi wowote katika shughuli za EAC? Hana wadhifa wowote EAC na tayari amestaafu,” alisema Bw Gitari katika mahojiano na Taifa Leo.
Kwenye madai yake, Dkt Oginga alisisitiza kuwa madai yake yalikuwa ya kweli na kuwa hivi karibuni ataadikisha taarifa na kitengo cha CID.
“Hivi sasa ni wikendi, ningeandikisha taarifa wakati wowote lakini Bw Gitari hana mamlaka ya kunishurutisha nifanye hivyo. Haelewi uzito wa madai haya,”alisema Dkt Odinga.
Haya yanajiri siku chache baada ya mbunge huyo kukabiliwa vikali bungeni baada ya kutaka maelezo kuhusu ziara ya Bw odinga nchini Amerika.
Bw Gitari alitaka bunge lielezwe iwapo Bw Odinga amestaafu kisiasa baada ya kuishi Amerika kwa muda mrefu ilhali alikuwa kiongozi wa upinzani nchini.
Wabunge wa mrengo wa Cord pamoja na wengine wa muungano wa Jubilee walimkabili vikali mbunge huyo kwa kile walichotaja kama jaribio la kuingilia maisha ya kibinafsi ya kiongozi huyo.
Dkt Oginga alisema kuwa marais fulani wa mataifa ya EAC wako na ajenda ya kibinafsi katika kanda ya Afrika Mashiriki na wana hofu kuwa haitaafikiwa iwapo kiongozi wa ODM atakuwa hai. Alisema kuna mpango wa kumuua Bw Odinga punde tu baada ya kurejea kutoka Marekani.
Madai ya mbunge huyo maalumu yalipuuziliwa mbali na msemaji wa Ikulu Bw Manoah Esipisu, ambaye aliyataja kama yasiyokuwa na misingi yoyote na yanayolenga kuvuruga shughuli za EAC na viongozi wake.
Inspekta Mkuu wa Polisi David Kimaiyo alisema kuwa bado hajapokea ripoti yoyote kuhusu madai hayo.
Dkt Oginga alitoa madai hayo miaka miwili baada ya mbunge mwingine wa ODM kutoa habari sawa kuhusu njama ya kuuawa kwa Bw Odinga.
Mnamo 2012, mbunge wa Gem, ambaye ni binamuye Bw Odinga, Jakoyo Midiwo alisema kuwa baadhi ya maafisa wakuu serikalini walikuwa wakipanga kumuua Bw Odinga, madai ambayo yalikanushwa na serikali 


