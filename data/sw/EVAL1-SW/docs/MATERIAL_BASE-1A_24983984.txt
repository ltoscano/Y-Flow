
Sayari mpya inayodumisha uhai yagunduliwa
ANASAYANSI kutoka Australia wamegundua sayari inayoaminika kuendeleza uhai sawa na dunia.
Kulingana na taarifa zilizochapishwa katika jarida la Astrophysical Journal Letters, sayari hiyo inazunguka katika maeneo yanayoaminika kuwa na gesi ya oksijeni na maji.
“Sayari hiyo inazunguka katika eneo linaloitwa Goldilocks Zone.
Eneo hili huaminika kuwa na maji na gesi zinazoendeleza uhai kama vile oksijeni,” akasema mmoja wa watafiti hao Dkt Duncan Wright wa Chuo Kikuu cha New South Wales.
Ugunduzi huo wa wanasayansi wa Australia umeongeza kwenye orodha idadi ya sayari zinazoaminika kuendeleza uhai.
Miezi mitano iliyopita, Taasisi ya Utafiti wa Anga za Juu nchini Amerika (NASA) iligundua ‘dunia mpya’ iliyofahamika kama Dunia 2.0 (Ke - pler-452b). 
Habari kuhusu ugunduzi wa Kepler-452b zilizua msisimko kote ulimwenguni huku kukiwa na matumaini kuwa huenda binadamu wakapata sehemu nyingine ya kuishi tofauti na hapa duniani.
Habari kuhusu ugunduzi wa dunia hiyo mpya, zilifanya duka moja la mtandaoni nchini China kuanza kuuza tiketi kwa wateja wake wanaotaka kuhamia Dunia 2.0.
Duka hilo la TaoBao lilikuwa likiuza tiketi moja kwa Sh30 (Yuan 0.2) kwa wale wanaotaka kuhamia dunia mpya ambapo wangehitajika kusafiri kwa muda wa miaka milioni 30 kabla ya kuifikia.
NASA ilisema kuwa Dunia 2 ni kubwa kuliko Dunia tunayoishi. Dunia hiyo mpya ina maumbile sawa na dunia hii kama vile mawe, bahari na nyota zinazoizunguka.
NASA ilisema kuwa umbali ziliko nyota za sayari hiyo unaruhusu viumbe hai kuishi.
Sayari iliyogunduliwa na wanasayansi wa Australia inaaminika kuwa karibu ikilinganishwa na Dunia 2 iliyogunduliwa na NASA.
MIEZI KATIKA ZOHALI Wanasayansi wa NASA wamefanikiwa kunasa baadhi ya miezi iliyoko katika sayari ya Zohali (Saturn) kwa kutumia mtambo wa Cassini.
Picha hizo zilizotolewa rasmi na NASA Jumanne, zimeonyesha miezi inayofahamika kama Dione na Mimas. Miezi hii miwili ni kati ya 60 inayoaminika kuzunguka sayari hiyo.
Mwezi wa Dione una upana wa kilometa 1,123 huku Mimas ikiwa na ukubwa wa kilometa 396.
Sayari ya Zohali ina upana wa kilometa 120,536 ikilinganishwa na dunia ambayo ni kilometa 12,743.
Hiyo inamaanisha kuwa dunia inaingia ndani ya Zohali mara 750. Mtambo wa Cassini ulinasa picha hizo Mei 27 huku ukiwa kilometa milioni moja kutoka katika sayari ya Zohali. Kulingana na watafiti katika kituo cha NASA, picha hizo zili - naswa kwa kutumia kamera zilizo na teknolojia ya kisasa. Mtambo wa Cassini ulitumwa angani mwaka wa 1997 na kuwasili karibu na sayari ya Zohali mwaka wa 2004.
Mradi huo ulijumuisha NASA, Taasisi ya Utafiti wa Angani Ulaya (ESA) na Idara ya Kufanya Utafiti wa Angani ya Italia (ISA) na uligharimu takribani kiasi cha Sh320 bilioni.
Januari 2005, mtambo huo ulitua katika mwezi wa Titan unaozunguka sayari ya Zohali.
Mtambohuo ulivunja rekodi kwa kuwa wa kwanza kutua mwezi wa Titan. Mtambo wa Cassini bado unaendelea kuzunguka sayari ya Zohali huku ukiendelea kutafiti hewa na miezi mingi inayoizunguka.
Kwa mujibu wa wanasayansi wa NASA, mtambo wa Cassini utaendelea kuzunguka Zohali hadi Septemba 2017, ambapo utaelekezwakatika wingu zito linalozunguka sayari hiyo.
Wanasayansi wanahofia kuwa kuna uwezekano wa mtambo huo kuharibika utakapoelekezwa katika wingu hilo.
Zimekusanywa na LEONARD ONYANGO


