
Vigogo CHADEMA, CCM njia panda Nov 01, 2012

WAKATI matokeo ya uchaguzi mdogo wa udiwani yakizua tafakuri katika CHADEMA taarifa zinaonyesha hali bado ni tete ndani ya chama tawala CCM, imefahamika.

Chama cha Demokrasia na Maendeleo (CHADEMA) kinajipanga kutafakari matokeo ya uchaguzi uliopita wa madiwani uliokipa ushindi mdogo wa viti vitano kati ya 29, vingi vikichukuliwa na CCM (22) huku CUF na TLP vikiambulia kiti kimoja kimoja. 

Hiyo inatokana na sababu kwamba CHADEMA kimewekeza sana kisiasa kupitia Vuguvugu la Mabadiliko (M4C) na matarajio yalikuwa ni kwamba katika uchaguzi huo kingeibuka na viti vingi.

Taarifa zinasema sasa viongozi wa juu wa CHADEMA wanapanga kufanya tathmini ya hali hiyo, huku baadhi yao wakijiandaa kwa mapendekezo mazito ya kubadili uendeshaji siasa wa chama hicho ambacho kinaungwa mkono sana katika baadhi ya maeneo nchini, hususan ya mijini.

Lakini wakati CHADEMA kikiwa katika mshtuko huo wa kukosa viti vingi vya udiwani hali si shwari katika Chama cha Mapinduzi (CCM) ikidhihirishwa na mpasuko miongoni mwa wanachama, na hasa wa Umoja wa Vijana (UVCCM) ambao umepasuka ukionyesha kuwapo kwa makundi ya wanaojiita wazalendo na jingine lililopachikwa jina na wenzao kuwa ni wala rushwa na vibaraka wa ufisadi.

Tayari Mwenyekiti wa chama hicho, Rais Jakaya Kikwete amepelekewa barua na vijana hao ‘wazalendo’ wakimtaka kuchukua hatua dhidi ya wenzao wanaowatuhumu kuchaguliwa kuwa viongozi kwa misingi ya rushwa.

Katika barua yao hiyo vijana hao wanahoji kuhusu wenzao na kumtaka Kikwete atafakari wakisema; “Mwenyekiti hawa vijana ni wadogo sana kiumri na hata umri wao kwenye ajira ni mdogo sana walipata wapi fedha za kuzunguka nchi nzima kuomba kura na kulipia gharama za wajumbe kukusanyika makao makuu ya mikoa ili kuomba kura? Fedha hizi walizipata wapi na kwa hali hiyo wanaenda kutekeleza maelekezo ya nani?”

Wanatoa mfano kwa mmoja wa wagombea aliyeshinda moja ya nafasi za juu UVCCM wakidai; “Mgombea (wanataja jina) Oktoba 21, mwaka 2012 akiwa Mbeya alithubutu kuwagawia wajumbe wa mkutano mkuu wa taifa kiasi cha fedha 75,000 hadi 100,000 kulingana na umbali wa mjumbe aliotoka.

“Inaumiza na kusikitisha sana. Akiwa (mgombea huyo) mkoani Mara alitoa kwa kila mjumbe 80,000 hadi 130,000 kulingana na umbali alikotoka mjumbe na tena huyu alikwenda mbali zaidi siku chache kabla ya uchaguzi alitengeneza tukio la kupata ajali ili wajumbe wamwonee huruma na kumpatia kura za huruma na alifanikiwa katika mbinu yake, hii ni kampeni chafu na haruhusiwi”.

Katika barua hiyo ambayo mwandishi wetu amefanikiwa kuiona, vijana hao wanawachongea wenzao wakisema wamemuangusha Kikwete licha ya kuwaonya kuhusu rushwa alipokuwa akifungua Mkutano Mkuu wa UVCCM hivi karibuni mjini Dodoma.

Inadaiwa kuwa vijana hao ‘wazalendo’ wanamuunga mkono mgombea wa nafasi ya Makamu Mwenyekiti, Paul Makonda, ambaye hata hivyo, hakushinda katika uchaguzi huo, akibwagwa na Mboni Mhita, ambaye naye kama ilivyo kwa Mwenyekiti aliyeshinda, Sadifa Juma, wananyooshewa kidole kuwa wameshinda kutokana na kuvunja kanuni na kutumia rushwa.

Hata hivyo, kwa nyakati tofauti, Mboni na Sadifa wamekaririwa wakikana kuhusika katika kuvunja kanuni wala kutumia rushwa kushinda.

Makamu Mwenyekiti aliyemaliza muda wake, Benno Malisa na Katibu wa UVCCM anayemaliza muda wake, Martine Shigela, nao wanatuhumiwa kuhusika si tu kuvunja kanuni kwa kuwapigia kampeni baadhi ya wagombea, lakini pia wanatuhumiwa kuhusika kugawa rushwa, ingawa pia nao wamekana madai hayo na kusisitiza kuwa anayedhani kanuni zimevunjwa afuate taratibu za umoja huo na chama chao kukata rufaa.

Katika harakati hizo za kuwapinga viongozi hao wapya wanaodaiwa kupatikana kwa njia ya rushwa, kambi hiyo ya wapinga rushwa UVCCM inaongozwa na aliyekuwa mgombea wa nafasi ya Makamu Mwenyekiti, Makonda, ambaye pia amepata kuchaguliwa kuwa Mwenyekiti wa Shirikisho la Vyuo Vikuu Tanzania (TAHLISO).

Tayari Makonda amekaririwa akitoa kauli nzito kuhusu uchaguzi huo unaodaiwa kugubikwa kwa rushwa akiwaambia vijana wenzake mara baada ya uchaguzi huo kwamba; “Kama kuna mtoto wa masikini, mtoto wa mkulima kama mimi amechagua au kupiga kura yake kwa sababu ya rushwa, basi ajue amepanda mbegu maishani mwake.

Makonda pia alisema; “…uchaguzi tuliofanya (wao UVCCM) hatukumchagua Sadifa (mwenyekiti mpya) wala Mboni (makamu mwenyekiti mpya) bali tumechagua uongozi wa aina ya jumuiya tunayoitaka, sasa tutarajie jumuiya hiyo….kama sikuelewa historia itakuja kutuambia maana ya maneno haya.”

Uvunjifu wa kanuni Katika barua yao iliyoambatana na majina ya vijana zaidi ya 300 pamoja na sahihi zao, vijana wanamweleza Kikwete kuhusu uvunjifu wa kikanuni katika uchaguzi huo kwamba ulianzia kwenye uteuzi wa wagombea.

Wameutaja uvunjifu huo kuwa ni kwanza kufanyika kwa kampeni za wagombea kwa kuzunguka nchi nzima kinyume cha kanuni.

Pili, wanasema viongozi wa juu wa UVCCM ngazi ya Taifa kuwafanyia kampeni baadhi ya wagombea; tatu, msimamizi wa uchaguzi kutokukemea vitendo vya uvunjifu wa kanuni za uchaguzi ndani na nje ya ukumbi wa mkutano na kwamba pamoja na msimamizi kujua kuwa Benno Malisa ana mgombea anayemnadi ambaye ni Mboni Mhita, bado aliendelea kumwacha Benno Malisa kukalia kiti.

Katika hoja hiyo inayomgusa moja kwa moja Waziri wa Nchi, Ofisi ya Waziri Mkuu, Sera, Bunge na Uratibu, William Lukuvi, vijana hao wanaandika; “….hata kama kanuni zinasema kama mwenyekiti anayemaliza muda wake hagombei basi aendelee kuendesha mkutano lakini tayari huyu alishaonyesha kuegemea kwa mmoja wa wagombea.”

Wanatoa ushauri wao wakisema; “Mwenyekiti kwa hali iliyojitokeza hakika haki haikutendeka na kuna kila sababu za kutengua uchaguzi na urudiwe upya, ili basi iwe ni sehemu ya onyo na fundisho kwa wanaotafuta madaraka kwa rushwa na pia kuwaamsha viongozi haswa mtendaji mkuu wajibu wake kwa vijana.


