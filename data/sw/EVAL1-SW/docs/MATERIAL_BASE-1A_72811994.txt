
Kampuni za maziwa zaonywa kuhusu bei
Na MWANGI MUIRURI
MKURUGENZI wa Shirika la Kuimarisha Sekta ya Maziwa (KDB), Bw Machira Gichohi, ameonya makampuni ya maziwa kuwa, yatashtakiwa ikiwa yatakiuka kanuni zilizoko za bei kwa wakulima.
Bw Gichohi alisema kuwa, kuna makampuni ambayo hunyanyasa wakulima kwa visingizio vya kuanguka kwa bei za maziwa sokoni.
“Ningetaka kuonya makampuni hayo kuwa, bei zikianguka kuna viwango ambavyo havikubaliki kutekelezwa katika malipo kwa mkulima,” akasema.
Alisema kwamba, hakuna kampuni ambayo inafaa kununua maziwa kwa wakulima kwa kiwango cha chini ya Sh30. Akiongea katika Shirika la Maziwa la Naromoru Kaunti ya Nyeri Wikendi iliyopita, Bw Gichohi aliwataka wakulima wawe wakiandikiana mikataba ya bei na makampuni yao ya ununuzi.
“Mikataba hiyo inafaa kuwasilishwa kwetu ili wakati wakulima wamedhulumiwa katika ukiukaji wa mikataba hiyo, tutakuwa tunayashinikiza kuheshimu bei zinazokubalika,” akasema.  


