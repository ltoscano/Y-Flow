
Kabeji huweza kukua maeneo ya joto mradi kuwepo maji
NA GRACE KARANJA
BWANA Kariuki ni mtaalamu wa kilimo afanyaye kazi na Shirika la Wakulima Nchini (KFA) jijini Nairobi. Anasema kwamba licha ya wakulima wengi kuhofia ukulima wa kabeji kwa sababu ya hali ya hewa, anawahimiza wakulima kuingilia kilimo hiki akisema kuwa asilimia kubwa ya Wakenya hutumia mboga aina hii hivyo basi soko la kuuza liko tayari.
Pia anawataka wakulima wote wanaoishi karibu na visima vya maji wakuze kabeji bila kubabaishwa sana na hali ya joto akisema asilimia kubwa ya kabeji ni maji. 
"Mimi nawahimiza wote walio karibu na chemchemi za maji na pia wale wamechimba visima hata ikiwa ni sehemu zilizo na joto kiasi wasiogope kulima kabeji, kabeji mradi uinyunyizie maji ya kutosha na itafanya vyema," anaeleza Bwana Kariuki.
"Chimba mashimo yako futi 2 mche hadi mwingine na pia futi 2 laini moja hadi nyingine.
Unapopanda miche yako tumia mbolea aina ya D.A.P ili mimea yako iwe na mizizi yenye nguvu.
Baada ya wiki tatu nyunyizia dawa aina ya Folia inayofanya majani ya kabeji kuwa na rangi inayopendeza na pia ianze kujikunja vizuri," bwana Kariuki anaeleza.
Mama Njeri anahimiza vijana waanzishe kilimo hiki hata ikiwa wana hela za kununua pakiti moja tu ya mbegu kwani wanawezakupata hela zaidi na kuongeza kipande cha ardhi na hivyo basi kukipanua kilimo hiki.
"Vijana wetu wasikae bure wakingoja tu kupata ajira ofisini hawawezi kutoshea wote huko. Wabuni nafasi za kazi wenyewe mashinani hasa wakati huu ambapo katiba inashauri maendeleo yanagatuliwe hadi mashinani. Sio lazima mtu awe na pesa nyingi, wakati huo nikianza pakiti moja iliuzwa kati ya Sh30 na Sh40 na niliweza kupata hela za kufuga ng'ombe wa maziwa na hata kuku wa mayai," Mama Njeri anasema.


