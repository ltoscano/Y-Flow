
Tukisema tatizo ni uwezo, wanadhani tunatania!
Jun 02, 2012

NAOMBA mniruhusu nirudie kile nilichoanza kukisema karibu mwezi mmoja uliopita, nakirudia mara hii nikiamini kuwa ninaeleweka vilivyo.
Niliandika hivi “Kama kuna umasikini uliopo Tanzania, ni umasikini wa kutokuwa na watu wenye uwezo wa kutuongoza kuelekea mafanikio ya ujenzi wa taifa la kisasa lenye watu “walio huru na sawa. Ni ukosefu huu wa uwezo wa kiuongozi ndio umetufikisha hapa.”

Niliendelea kusema: “Mengine yote tunayoyaona leo ni dalili tu (symptoms) ya tatizo lililopo tayari. Tunazoziita kashfa za ufisadi, uzembe maofisini, ugumu kuwajibika au kuwajibishana, ubadhirifu wa fedha za umma, matumizi mabaya ya vyeo na madaraka n.k, yote yanapiga kelele wimbo mmoja tu “tumekosa viongozi wenye uwezo wa kuongoza.” 
Tatizo la Tanzania si wasomi au wanataaluma mahiri, tunao wengi tu; wamejaa tele. Tatizo la Tanzania si mikakati na sera maridadi ambazo zaweza kuzinduliwa kwa ngoma na nyimbo, na kwa hakika tatizo la Tanzania si kijitabu cha mwelekeo wa taifa (vision 2025) kwani vyote hivyo vipo.
Ndugu zangu, kama uongozi wa Tanzania ingekuwa ni sawa na kupika chakula basi tungesema tatizo lake si sufuria, si nyamanyama, nyanya au vitunguu, kwani vyote hivyo vipo! Tatizo la Tanzania kwa hakika si mafiga. Tatizo lake ni moto!
Tumekosa moto wa kupikia chakula chetu tukipendacho, tena kile chakula bora.
Hivyo sufuria yetu imekaa jikoni, viungo vimekatwakatwa, na watu wana njaa, tatizo limekuwa ni kuwa hakuna moto tena.
Tulipomchagua Rais Jakaya Kikwete tuliamini kabisa kuwa yeye ataleta ule moto utakaowasha sufuria letu tupike, tule na kusaza. Kwa mbali tumeona dalili za moto huo kama kiberiti kinachowashwa kikazimika, tumeona mtu anayejaribu kupulizia njiti ya moto lakini amebakia peke yake hadi mashavu yanauma.
Tumetambua sasa watu wenye njaa ni wengi, na vyakula vingi vinahitaji kupikwa, na hakuna mahali pengine tunapoona uwepo wa moto. Tumebakia sasa kuzunguka jiko letu na wote kama wendawazimu tumepiga magoti na kuanza kulia kama yule mcheza filamu wa Kimarekani Tom Hanks katika “Cast Away” pale alipolikuwa akijaribu kuwasha moto katika kisiwa alichokuwa ametupwa na kuvunjikiwa na meli!
Ninalirudia somo hili leo tena kwa sababu matukio ya siku za hivi karibu yanaendelea kuthibitisha kuwa tatizo letu sisi ni uwezo wa viongozi wetu.
Naomba nitumie mfano wa upungufu wa nishati ya umeme ambao umefikia mahali natamani kujipiga makonzi ili niamke katika usingizi huu.
Tatizo la nishati halikuanza leo Jinsi Dk. Idris Rashid alivyozungumza na jinsi mjadala wa kununua au kutonunua majenereta ya Dowans ulivyoenda unaweza kuamini kabisa kuwa upungufu wa umeme katika Gridi ya Taifa umetokea kwa ghafla tu siku chache zilipopita.
Utafikiri ya kwamba kwa miaka mingi tumekuwa tukifurahia umeme bwelele na kila nyumba ikiwa na umeme wake kila mtaa kuna taa za umeme n.k Kumbe sivyo.
Kamati teule ya Bunge iliyoongozwa na Dk. Harrison Mwakyembe ilisema hivi kuhusu tatizo la “dharura” lililosababisha TANESCO kuingia mkataba na kampuni feki ya Richmond: “Mheshimiwa Spika, kwa takribani miaka mitatu mfululizo kuanzia mwaka 2002 nchi yetu ilikumbwa na tatizo la ukosefu wa mvua za kutosha.
“Athari za tatizo hilo hasa katika uzalishaji umeme, zilianza kuonekana mwaka 2004, na kufikia mwishoni mwa mwaka 2005 ikawa dhahiri kwamba nchi ilikuwa inaelekea kwenye janga kubwa la upungufu wa umeme. Mahitaji ya mitambo ya gesi ya kuzalishia umeme wa dharura yakajitokeza.” Hii ina maana ya kwamba kwa karibu miaka saba, tatizo kubwa la upungufu wa nishati liliweza kutabirika bila ya kutumia wanajimu toka Mashariki au wasoma viganja na wapiga ramli. Kuthibitisha hilo angalia taarifa iliyotolewa wiki iliyopita na Ikulu kuhusu kile walichokiita “Makubaliano Makuu” kati ya Rais Kikwete na viongozi wa wizara ya Nishati na madini.

Wengi wamepigia kelele kipengele cha “e” ambacho kinazungumzia suala la “dhana ya tenda na sheria ya tenda” visiwe kikwazo katika miradi mikubwa ya uwekezaji katika sekta ya nishati.
Hata hivyo ni vizuri kuangalia kipengele “d” ambacho kinasema hivi: “Kwamba ziongezwe juhudi katika uzalishaji wa umeme nchini kwa sababu programu ya taifa ya uzalishaji umeme bado iko nyuma na bado liko pengo kubwa kati ya mahitaji halisi ya umeme nchini na umeme unaozalishwa kwa sasa.” Niliposoma hili nilipigwa na mshangao! Kwamba viongozi wenye akili timamu na wakuu wa nchi hii wanakubaliana kitu ambacho hata mtoto wa shule anakijua!
Kwamba mwaka 2009 mwezi Machi viongozi wa Tanzania waligundua kuwa “liko pengo kubwa kati ya mahitaji halisi ya umeme nchini na umeme unaozalishwa kwa sasa”.

Kwanini hili linashangaza? Wakati wa hotuba yake ya bajeti ya 2004/2005 aliyekuwa Waziri wa Nishati (ambaye anakabiliwa na mashtaka) Daniel Yona alisema: “ …mwaka 1992 Serikali ilitangaza Sera ya Nishati ambayo iliruhusu sekta binafsi kushiriki katika kuendeleza sekta ya umeme. Mwaka 1994/95, Serikali iliingia makubaliano ya kuendeleza Mradi wa Umeme wa IPTL baada ya nchi kukumbwa na ukame uliosababisha upungufu mkubwa wa upatikanaji wa umeme nchini na kuathiri uchumi wa nchi yetu”

Sasa tunajiuliza ni lini serikali yetu inayoongozwa na Chama cha Mapinduzi (CCM) iligundua kuwa kuna upungufu mkubwa wa nishati ya umeme kulinganisha na mahitaji?
Mwaka 2009 au angalau kuanzia 1992? Jibu ni jepesi. Sasa ni viongozi gani wanaokubaliana kitu ambacho walishakijua miaka karibu 18 iliyopita?
Viongozi wanaokwepa tatizo Sasa, licha ya kwamba viongozi waliopo wanalijua tatizo vizuri (kuwa kuna upungufu wa nishati ya umeme) mapendekezo ya utatuzi wa tatizo hili yamekuwa mara zote ni mapendekezo ya watu wasio na maono na utekelezaji wake hauna uharaka unaostahili. Kwa muda wote huu hadi hivi sasa viongozi wetu wamekuja na mapendekezo yafuatayo:

Kununua umeme toka wazalishaji huru (IPPs) kama IPTL.
Kukodisha mitambo ya kuzalisha umeme kama ya kina Richmond.
Kujenga mabwawa madogomadogo ya kuzalisha umeme.

Hata hivyo njia zote hizo kubwa na nyingine ndogondogo ambazo wamezipendekeza na kuzitekeleza hadi leo hii hazijaondoa tatizo la nishati nchini.
Njia pekee ambayo hawataki kuichukua ni ile ya kutekeleza mradi mkubwa wa nishati ambao utaondoa tatizo la upungufu wa umeme mara moja na daima. Moja naamini ni kwa sababu hawajiamini na pili ni kwa sababu ni waoga! Hawajiamini kwa sababu hawafikiri Wa tanzania wanaweza kutekeleza mradi mkubwa wa nishati na ni waoga kwa sababu wakiutekeleza mradi wa namna hiyo hivi vimradi vya ulaji walivyovijenga havitakuwa na ulazima tena.
Suluhisho rahisi na la haraka ni ujenzi wa bwawa la maji kwenye mto Rufiji kwenye maporomoko ya Stielger’s Gorge. Wa tanzania wengi hawayafahamu maporomoko hayo na uwezo wake. Uchambuzi wa mradi huo ulifanywa tangu enzi za Mwalimu Julius Nyerere na imeonekana uwezo wa mradi huo ni kuzalisha Megawatts 2100.
Maana yake ni kuwa endapo tungejenga bwawa hilo na kuweka majenereta yake matatu (moja lenye uwezo wa 400MW, jingine 800 na jingine 900MW) ina maana kuwa hakuna cha IPTL, Mchuchuma, Kiwira, Mtera, Kidatu, Nyumba ya Mungu n.k!
Hivi sasa ukiunganisha vyanzo vyote vya ummeme nchini unaotumika kwenye gridi yetu vyote vina uwezo wa kuzalisha kama 930MW tu!
Sasa jiulize kama kuna chanzo chenye uwezo wa kuondoa tatizo la upungufu wa nishati, tatizo ambalo wanalijua kwa miaka karibu 20 sasa, kwanini Serikali hii haijaanza kuteleleza mradi huo?

Jibu unaloweza kupata ukiwauliza watasema ni “ukosefu wa fedha”! Ndugu zangu ukweli ni kuwa tatizo la kuteleza mradi huo si fedha wala si mahitaji (kwani tunavyo vyote), tatizo ni ukosefu wa uongozi wenye uwezo wa kuthubutu kufanya kile ambacho uongozi mahiri huweza kufanya, kuthubutu kutekeleza mradi mkubwa.
Kwa kadiri ya kwamba Wa tanzania hawapigi kelele kwa Serikali kuanza kujenga bwawa hili tukiamua kazi hii haitachukua zaidi ya miaka saba na umuhimu wake hauelezeki.
Jarida la kimataifa la “Water Power and Dam Construction” toleo la Oktoba mwaka jana, linasema: “kama bwawa hilo la Rufiji litaendelezwa, litakuwa ndiyo bwawa kubwa zaidi katika Afrika ya Mashariki na litatoa ongezeko kubwa la uzalishaji nishati katika eneo hilo”.
Jarida hilo hilo linadokeza kuwa kutokana na mabadiliko ya kiuchumi yanayoendelea nchini, kiasi kikubwa cha umeme huo kitatumika nchini pia na kingine hata kuuzwa nje ya Afrika ya Mashariki.
Kama ilivyokuwa miaka iliyopita, sitarajii kusikia katika kikao cha Bajeti kwamba Serikali hatimaye imempata mkandarasi na wamepanga kuanza ujenzi wa mradi huo ili hatimaye kuondokana na tatizo la nishati.
Kwanini sitarajii? Kwa sababu hawawezi kujenga bwawa litakalokata mirija yao ya kinyonyaji waliyoichomeka kwenye hizi IPPs na majenereta ya kila mwaka.
Usipoongoza utajikuta unafuata Tulichoshuhudia wiki iliyopita ni ukweli wa maneno hayo. Mtu ambaye hawezi kuongoza atajikuta anafuata na badala yake anapiga watu mikwara ya kitoto.
Tanzania haina sababu ya kuwa na upungufu wa nishati ya umeme.
Angalia hapa sijazungumzia uwezo wetu wa nishati ya kinyuklia ambayo nao tunao na tungekuwa na viongozi wenye kuthubutu tungekuwa na mradi wa aina hiyo!
Ninachosema ni kwamba wameshindwa kuongoza na sasa wanatuburuza kwa vitisho, kejeli, na mikwara. Ati katika taifa la watu wasomi tumaini letu tumeliweka kwenye kampuni ambayo hatujui wamiliki wake ni nani, wametushtaki, wamekwisha kula fedha yetu na ambao tayari tumewahakikishia kuwa kesi yao dhidi yetu kule Paris hatujajiandaa kushinda!

Sasa viongozi hawa wanajikuta wanafuata! Kile ambacho wao walitakiwa kukifanya wanaanza kuona kinafanywa na wanasiasa na waandishi wa habari. Kile ambacho wao walizoea kufanya siri sasa hivi kinaimbwa mchana kweupe kama pambio la kusifu na kama qasida ya maulidi mlio wake husikika!
Ndugu zangu, kuendelea na viongozi hawa hawa ni kuendelea na fikra zile zile zilizodumaa. Fikra ambazo zinatukuza vya wageni na kupuuza vya kwetu. Fikra ambazo ni duni kuanzia zinakoanzia hadi zinapomalizikia. Ndiyo maana watu wanapokuja na mawazo mbadala wanaonekana maadui na wanakabiliwa na upinzani.

Ndugu zangu, msiamini maneno ya Dk. Rashid kuwa ati nchi ikiingia gizani, viwanda vikishindwa kufanya kazi na mahospitali kutoa huduma, basi wakulaumiwa awe mwingine.
Hapana, endapo nchi itaingia gizani, endapo kutakuwa na ukosefu mkubwa wa nishati, wa kulaumiwa si kina Williiam Shelukindo na Mwakyembe, si kina Selelii na waandishi wa habari.
Wa kulaumiwa ni viongozi wazembe, wasio na maono, wagumu kuamua, wazito kufikiri na ambao wamelewa ugimbi wa madaraka kiasi cha kushindwa kusoma alama za nyakati.
Ndiyo, si TANESCO tu wa kulaumiwa bali wanasiasa wote ambao wana nafasi ya kuliongoza taifa letu kuelekea uhuru wa nishati lakini hadi sasa wamekwama kwenye matope ya kuwaridhisha mabwana zao mafisadi. Saa ya utawala wao kufikia kikomo imefika, aibu yao iko wazi, na mwisho wao utakuwa kama ule wa Yuda Msaliti!

Kwa vile hawana uwezo wa kuongoza na sasa wanaamua kutulazimisha kwa vitisho, basi wajue kuwa uongozi mpya wa Wa tanzania uko kama nyikani, kama jangwani unakomaa katika ugumu na adha, uongozi mpya wa kizazi kipya umeanza kuibuka pole pole, unakuja na kwa hakika utakaposimama Wa tanzania hatimaye kweli wataweza kusema “na sisi tunaweza!” Sisemi kuwa hakuna viongozi wazuri, sisemi kwamba hakuna walio na uwezo kabisa. Nitakuwa mwongo. Nasema wale wenye kufanya maamuzi ya mwisho na usimamizi wa maamuzi yaliyopo ni hawa ndiyo kikwazo cha maendeleo yetu.
Hawana uwezo. Wana madaraka, wana sura nzuri, wana magari mazuri na kwa hakika wanavalia vizuri. Wasichonacho ni uwezo wa kuongoza. Hapa ndipo haja ya uongozi mpya inapoonekana. Nauona uongozi huo toka mbali kama kwa darubini.

Uongozi huo utathubutu, hautaogopa, utafanya maamuzi magumu na utaamsha ndani ya wananchi hali ya kujiamini kufanya jambo lolote walitakalo.
Ndiyo, saa hiyo ipo na sasa imeanza kufika! Wale wanaofikiri watakuwa kizuizi hawa tunawapa ujumbe, jiunge muwe upande wetu, au mkae pembeni. Hamuwezi kuzuia tena, kwani kinachokuja ni kama maporomoko ya maji. Simama ujifanye mbabe au usombwe, vinginevyo fuata mkondo na uogelee. Ningekuwa mimi wewe, najua cha kufanya!


