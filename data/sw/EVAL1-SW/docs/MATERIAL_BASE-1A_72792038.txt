
Maswali matatu muhimu kwa watu muhimu kitaifa Nov 09, 2012

LEO naandika kuhusu masuala mengi kwa pamoja. Nilikuwa nina kazi nyingi sana katika wiki ya kwanza ya Mkutano wa Tisa wa Bunge. Kama kawaida ya kazi zetu, ni kazi za vikao vinavyoishia kusema na wakati mwingine kutoa ushauri na maelekezo kwa utekelezaji.

Ndiyo kazi ya msingi, lakini kama kawaida tunalipwa kwa kukaa (ingawa mimi nimekataa malipo hayo) na kutimiza wajibu wetu wa kikatiba kama Bunge kwa mujibu wa ibara ya 63.

Katika masuala mengi niliyokutana nayo katika wiki hiyo ni mjadala kuhusu fao la kujitoa kwa wafanyakazi, taarifa ya utendaji kazi wa mfumo wa reli Tanzania na kikao cha pamoja cha Kamati ya Bunge ya Mashirika ya Umma (POAC) na Shirika la Magazeti ya Serikali (TSN).

Kuhusu reli, POAC ilikutana na Shirika Hodhi la Reli nchini (RAHCO), Kampuni ya Reli (TRL), Mamlaka ya Bandari (TPA) na Shirika la NSSF ambao wana mawazo ya kuwekeza kwenye eneo la usafiri na usafirishaji.

Nimepata mawazo mengi baada ya vikao hivi na njia pekee ya kupunguza mawazo hayo ni kuandika na kubadilishana mawazo na wasomaji wa gazeti hili la RaiaMwema na Wa tanzania wengine.

Fao la kujitoa au kujitoa kwenye mafao?

Spika wa Bunge, Anna Makinda alitumia swali hilo alipokuwa akichangia mawazo yake kuhusu mjadala wa kuruhusu wafanyakazi kujitoa kwenye mifuko wa Hifadhi ya Jamii.

Wafanyakazi wa maeneo mbalimbali nchini, na hasa migodini, walipiga kelele wakipinga uamuzi wa Mamlaka ya Usimamizi wa Mifuko ya Hifadhi ya Jamii (SSRA) kuzuia fao la kujitoa. Wananchi wengi sana tulikubaliana na hasira zao hasa ukizingatia mazingira yao ya kazi.

Wafanyakazi wa migodini nchini wanafanya kazi kwenye mazingira magumu. Wengi hawana usalama wa kazi zao. Wanafukuzwa hovyo kazi. Tumeambiwa kuna watu wamefukuzwa kazi kwa kosa la kuzungumza Kiswahili tu. Inasikitisha kwamba wakati mwingine wanafukuzwa kazi kwa kupitia ‘radio call’ tu. Hivyo wanasema, unapozuia kuchukua fedha zao walizochanga kwenye mifuko ya hifadhi ya jamii na zile walizochangiwa na waajiri wao unawaonea.

Pia wafanyakazi wa migodini wanapata magonjwa na ulemavu wa kila namna na hata wakati mwingine kushindwa kufanya kazi. Vijana wa Kitanzania walionyesha mbele ya Kamati ya Bunge ya Kazi na Ajira, magonjwa wanayoumwa na yasiyotibika kutokana na vumbi huko migodini. Tunaambiwa hata taasisi yetu ya OSHA ikienda migodini kukagua mazingira ya kazi wanaishia kwenye ofisi za wenye migodi na hawaendi maeneo ambayo Wa tanzania hawa wanafanyia kazi. Kutokana na hali hii, wanasema, hawawezi kusubiri kutimiza únits’ za pensheni ili waweze kupata fedha zao. Hawana uhakika wa kuishi muda mrefu. Hivyo ni bora wachukue fedha zao wapange maisha yao.

Mfumo wa Hifadhi ya Jamii kokote duniani unapaswa kujibu hoja hizi za Wafanyakazi wa Tanzania. Wakati mfanyakazi anapokuwa anachangia kwenye mifuko (kwa wale wa NSSF, PPF na LAPF huchangia asilimia 10 ya mshahara na mwajiri huchangia pia asilimia 10. Kwa wafanyakazi wa umma mwajiri huchangia asilimia 15 na waajiriwa asilimia 5) kuna mafao mwanachama hupata.

Mfano ni mafao ya afya kwa shirika kama NSSF na elimu kwa shirika kama PPF.
Mafao mengine ni kama ujauzito, ulemavu na maafa. Mfumo wetu wa Hifadhi ya Jamii hauna fao la usalama wa kazi ambalo hutolewa kama unemployment benefit kipindi ambacho mwanachama anapokuwa amekosa ajira sehemu moja na anatafuta ajira sehemu nyingine. Hata hivyo, mwanachama anapochukua mafao yake yote maana yake ni anajitoa kwenye mafao yote mengine. 

Fao la ulemavu linajibu kabisa changamoto ya kuumia kazini ambayo wafanyakazi wa migodi wanayo. Hivyo iwapo mwanachama atajitoa kwenye mafao au akiwa katika mfumo wa ‘provident fund’ maana yake ni hataweza kulipwa fao hili la ulemavu.
Masuala ya magonjwa yasiyotibika nayo yaweza kuwa sehemu ya fao la afya kwa wafanyakazi.

Kila changamoto ina majibu ndani ya mfumo wa hifadhi ya jamii. Ni muhimu kutengeneza mfumo wetu wa hifadhi ya jamii ambao unaendana na mazingira yetu. Kwa mfano tunapaswa kuwa na fao la kutokuwa na ajira, fao la elimu kwa wanachama na fao la afya kwa mifuko yote ya hifadhi ya jamii hapa nchini.

Kujitoa kwenye mafao yaweza kuwa suluhisho tamu kwa sasa na hasa kwa vijana lakini ni suluhisho litakaloleta matatizo makubwa sana kwa nchi siku za baadaye kwani tutashindwa kuhudumia idadi kubwa ya wazee nchini. Wakati tunataka kuwapo pensheni kwa wazee wote nchini, iwapo tukiruhusu watu kujitoa kwenye mafao nchi haitaweza kuhudumia wazee wote nchini.

Watu wengi wanazungumzia wastani wa maisha ya Mtanzania. Takwimu zinaonyesha kuwa wastani wa maisha ya Mtanzania ni miaka 58. Kutokana na hali ilivyo hapa nchini wastani wa maisha utaongezeka zaidi na hivyo idadi ya wastaafu nchini kuwa kubwa sana.

Kiongozi yeyote anayeangalia mbele hawezi kukubali wananchi wake kujitoa kwenye mafao. Bali ataweka mazingira mazuri kwa wananchi wake kufaidika na mfumo wa hifadhi ya jamii. Kiongozi lazima awe na uwezo wa kuwaambia wananchi wake ukweli hata kama ni ukweli mchungu na kuwapa majawabu ya namna ya kukabiliana na changamoto badala ya kukimbilia kutoa uamuzi wa haraka haraka kufurahisha watu.

Hata hivyo, wakati tunasema pasiwepo na kujitoa kwenye mafao, lazima kujiuliza ni kwa nini vijana wanataka kujitoa kwenye mafao? Jibu ni dhahiri kwamba serikali haiaminiki. Mifuko haiaminiki. Kumekuwa na malalamiko makubwa ya wananchi kuhusu uwekezaji wa mifuko na kiwango cha pensheni ambacho wananchi wanalipwa. Ninaangalia hesabu za mifuko yote hapa nchini kila mwaka. Serikali inadaiwa mno na mifuko hii.

Mradi wa Chuo Kikuu cha Dodoma pekee, serikali inadaiwa zaidi ya shilingi trilioni 1.2 na mifuko yote nchini. PSPF wanaidai serikali zaidi ya shilingi trilioni tatu kutokana na kulipa mafao kwa watumishi waliostaafu lakini hawakuchangia katika pensheni.

Serikali ilipe madeni yake na mifuko iwekeze kwenye maeneo yenye kukuza uchumi, kuzalisha ajira na kuongeza thamani ya pensheni. Asilimia 70 ya mali za mifuko ambazo sasa ni shilingi trilioni 4.7 ni dhamana za serikali, asilimia 22 kwenye majengo na asilimia nane hisa kwenye kampuni mbalimbali. Mifuko iwekeze kwenye miradi ya kukuza uchumi kama kilimo, usafiri na usafirishaji na uzalishaji wa nishati ya umeme.

Bila kujenga imani ya wanachama kuhusu michango yao, watataka kujitoa tu potelea mbali madhara yake ya kukosa pensheni uzeeni au mafao mengine kabla ya hapo.

Kwa upande wa reli Nilifanya kikao na mashirika manne ya umma kuhusu sekta ya usafirishaji nchini. Ili kuweka wasomaji vizuri, niwajulishe kuwa mwaka 2011 sekta ya usafirishaji ililiingizia taifa mapato ya fedha za kigeni ya thamani ya dola za Marekani milioni 600.

Mapato haya ni zaidi ya mapato yote ya fedha za kigeni kutoka kwenye mazao ya pamba, kahawa, korosho, karafuu, katani na chai.

Sekta hii inaweza kuingiza mara tatu ya mapato hayo kama tukiwa makini. Mfunga magoli wetu (striker) kwenye sekta hii ni bandari zetu na kiungo mchezeshaji ni reli. Kamati ya POAC ikaamua kujadiliana na wadau wakuu wa sekta hii ili kubuni namna mifuko ya hifadhi ya jamii inavyoweza kusaidia kuimarisha sekta hii.

Mamlaka ya Bandari ikajieleza namna ilivyojipanga. Ikatueleza miradi mbalimbali iliyopangwa na yote kwa pamoja ilihitaji takribani dola za Marekani bilioni 2.3.

Tukaelezwa mipango ya kujenga bandari za Kigoma na bandari ya nchi kavu ya Katosho eneo la Gungu katika Manispaa ya Kigoma – Ujiji ili kuhudumia mizigo kutoka nchini za Kongo na Burundi.

Juzi ilitembelea Mkoa wa Kivu Kusini kule Kongo na kuona maendeleo makubwa kwenye sekta ya madini ambayo yatahitaji bandari zetu za Kigoma na Dar es Salaam. Hivi sasa Kivu Kusini pekee inaagiza mizigo yake kupitia Mombasa na kupitia nchi nne – Kenya, Uganda, Rwanda na Kongo-Kinshasa.

Bandari ya Dar es Salaam ingefupisha safari hiyo kwa zaidi ya nusu na ingepita Tanzania tu kisha Kongo-Kinshasa. Tukazungumzia Bandari ya Musoma kuhusu mizigo ya Uganda na kuelekeza uharakishwaji. Hapo ilikuwa mwisho wa furaha za wajumbe. Yaliyofuata, wengine tulitoa machozi.

Shirika la RAHCO ndilo TANROADS ya reli. Wao ndio wamiliki wa reli zote nchini. Kwanza, Tanzania haina mpango kabambe wa reli. Tulipouliza kwa nini tukaambiwa, kuna mpango kabambe wa Afrika Mashariki. Sasa, mpango wa Afrika Mashariki si unatokana na mipango ya nchi moja moja wanachama? Basi tukaenda Arusha kupewa mpango wa Rwanda, Uganda na Kenya tukaufanya wetu! Ndio hivyo, kama huna wako utachukua wa wenzako.

RAHCO waliomba fedha katika bajeti ya mwaka 2011/12 ili kufanya upembuzi yakinifu kupanua reli kutoka Tabora mpaka Kigoma na kutoka Mwanza mpaka Isaka.
Waliomba shilingi bilioni nne, hawakupewa.

Mwaka 2012/13 wakapeleka mapendekezo ya upembuzi yakinifu na ‘detailed engineering design’ kwa reli hizo hizo ili kuboresha reli zibebe mizigo mingi zaidi na treni ziwe kwa kasi zaidi ya sasa. Maombi yao hata bungeni hayakufikishwa.

Shirika la TRL ndio waendeshaji wa reli. Mwaka 2011 waliweza kusafirisha tani 260,000 tu za mizigo. Mwaka 1990 wakati namaliza darasa la saba Shule ya Msingi Kigoma, shirika hili lilisafirisha tani milioni 1.4 za mizigo.
Nakumbuka kila siku tulikuwa tunakwenda stesheni ya reli Kigoma kuona treni na waendesha treni kina Malenge. Tulikuwa tunajua majina ya madereva wa treni takribani wote. Leo treni ya abiria inakuja Kigoma mara mbili tu kwa wiki.
Sasa mipango ipo?

Mwaka 2011/12 Kampuni ya Reli iliomba jumla ya shilingi bilioni 130 kwa ajili ya kutekeleza mpango wake wa biashara kwa mwaka wa kwanza. Bunge liliidhinisha shilingi bilioni 68 na mpaka mwaka wa fedha unaisha wakapewa asilimia 37 tu ya fedha hizo tena mwezi wa mwisho wa bajeti!

Licha ya kunyimwa fedha, wenzao wa RAHCO wakawanyima mabehewa na vichwa vya treni na kufanya mizania yao kutokuwa na mali kabisa. Tukawauliza RAHCO kwa nini hamuwapi hawa mali zao, wakasema eti hawajapata agizo la serikali.
Tukawasaidia kutoa agizo hilo. 

Katika mazingira haya ya reli, bandari haiwezi kuwa na ufanisi wowote.

Wa tanzania tumefurahishwa na uthubutu wa Waziri wa Uchukuzi, Harrison Mwakyembe kuhusu usafiri wa reli Dar es Salaam. Tunataka mawaziri wengine kwenye maeneo yao wathubutu namna hii.

Hata hivyo, usafiri wa Dar es Salaam haujengi uchumi wa nchi wala usipumbaze watu kuhusu usafiri wa reli nchini kwetu. Ni lazima serikali iwe na umakini katika suala la reli. Vinginevyo tutapoteza biashara yote kwa bandari za nchi jirani na hasa Msumbiji, Kenya na Afrika Kusini. Kwa wale wanaopenda kusoma vitabu watafute kitabu kiitwacho Bankruptcy to Billions – How the Indian Railways Transformed waone namna wenzetu, tena wanasiasa walivyoleta mapinduzi kwenye usafiri wa reli. Bila reli imara hakuna maendeleo ya kiuchumi. Tusipige porojo tu.

Magazeti ya Serikali au ya Umma ?

Katika miaka takribani mitano nikiongoza Kamati ya Bunge ya Mashirika ya Umma, moja ya shirika ambalo nimepata nalo shida sana katika kuongeza ufanisi ni TSN. Shirika hili ndilo linalochapisha magazeti ya Daily News na HabariLeo.
Kila mwaka shirika linapowasilisha hesabu zake mbele ya kamati tunakutana na matatizo makubwa ya utawala bora na hasa maeneo ya ununuzi na ukusanyaji madeni.

Tatizo kubwa sana tunalokutana nalo kila mwaka ni kutokuwa na nafasi ya uongozi kwa sababu Mhariri Mtendaji wa Kampuni anakaimu nafasi hiyo kwa muda mrefu sana. Mtambo wa uchapishaji wa magazeti wenye thamani ya dola za Marekani milioni 2.5 umenunuliwa bila mikataba stahili na zaidi ya shilingi bilioni nne zinadaiwa kutoka kwa wateja mbalimbali wa kampuni kutokana na huduma za matangazo.

Serikali na mashirika yake inaongoza kwa kudaiwa. Mwaka huu kamati iliamua kumaliza kabisa masuala haya ya TSN. Tulipokutana nao Dar es Salaam kwa ajili ya hesabu zao na ukaguzi maalumu, tukaamua kuita Bodi ya TSN Dar es Salaam.
Pamoja nao tukawaita wizara mama na Wizara ya Fedha. Kamati iligundua tatizo ni serikali hasa Wizara ya Habari, Utamaduni, Vijana na Michezo.

Kwa nini Mhariri Mtendaji wa TSN hateuliwi? Siasa za maslahi nyingi sana. Bodi ya Wakurugenzi wa Kampuni, yenye mamlaka ya kukaimisha nafasi za utendaji iliwekwa pembeni bila kujali Sheria ya Mashirika ya Umma ya mwaka 1992, Sheria ya Msajili wa Hazina kama ilivyorekebishwa mwaka 2010 na makubaliano ya uanzishaji wa Kampuni (Memarts).

Katibu Mkuu wa Wizara alipoulizwa akasema yeye alipewa maelekezo kutoka juu na pia maelekezo hayo yalihusisha ni mtu wa namna gani awe Mhariri Mtendaji wa Shirika. Kamati ikamwambia hakuna kuheshimiwa kwa maelekezo kutoka juu yanayovunja sheria za nchi. 

Kamati ilielekeza kuundwa kwa mfumo mpya wa kampuni ambapo Mkurugenzi Mkuu wa Kampuni awe tofauti na Mkuu wa Uhariri na Uchapishaji. Wakati namhadithia Mbunge wa Singida Mashariki, Tundu Lissu masuala haya aliniambia mkorogano uliotokea kati ya Frene Genwala (aliyekuwa Mhariri Mkuu wa Gazeti la Dailynews/Standard miaka ya sabini na baadaye akaenda kuwa Spika wa Bunge la Afrika Kusini) na Mwalimu Nyerere kuhusu uhariri wa magazeti haya.

Katibu Mkuu alituambia kuwa kwa mujibu wa TSN charter ya mwaka 1970, Mhariri Mtendaji lazima ateuliwe na Rais (ni kama vile Rais ndiye Mhariri Mtendaji).
Sisi tulikataa hii doctrine kwani haina misingi ya kisheria. Tukaagiza sheria zifuatwe na kwamba mwenye mamlaka ya kuthibitisha Muundo wa Shirika ni Msajili wa Hazina na Wizara au Ikulu haitajwi mahala popote na sheria nilizonukuu hapo juu.

Lakini TSN ni shirika la serikali au la umma? Magazeti yanayochapishwa na TSN ni magazeti ya serikali au ya umma? Kamati yetu iliamua kukata mzizi wa fitna na kuelekeza kwamba asilimia 25 ya hisa za TSN ziwekwe sokoni ili kukuza mtaji wa kampuni na kuboresha utawala bora katika uendeshaji wa TSN. Hii itaifanya TSN kuwa Shirika la Magazeti ya Umma.

Bodi ya Wakurugenzi ya TSN imepewa maagizo kuhakikisha kuwa ifikapo Desemba, mwaka huu, taratibu za kumpata Mkurugenzi Mtendaji wa Kampuni ziwe zimekamilika. Uhariri wa magazeti na uchapishaji itakuwa tofauti na shughuli za biashara za kampuni. Si ‘rokect science’ lakini nchi hii kila kitu hakiendi mpaka kuwe na msukumo wa kuzuia maslahi fulani fulani.


