
Kutabiria kifo wagombea, Sheikh Yahya akamatwe, ashitakiwe Jun 01, 2012

HABARI kwamba mnajimu Sheikh Yahya Hussein ametabiri ya kuwa mwana-CCM yeyote atakayejitokeza kuchukua fomu kugombea Urais kumpinga Rais aliye madarakani, Jakaya Kikwete katika uchaguzi ujao, atakufa ghafla, zimeibua hoja na hisia mbali mbali miongoni mwa jamii ya Wa tanzania.
Wengi wanaona kuwa mnajimu huyo si tu kwamba anatumika kumsafishia njia Rais Kikwete kwa kutumia vitisho, bali pia kwamba Taifa linaingizwa katika mkondo wa aibu wa utamaduni wa kishirikina, hasa pale Serikali inapoamua kunyamazia, na pengine kuunga mkono, utabiri huo.
Wa tanzania wana kila sababu ya kushituka kwa utamaduni huo kuvamia na kuteka mstakabali wa Taifa na uongozi wa nchi kwa ujumla, wakijua kuwa ushirikina haujengi bali huangamiza jamii. Sote tu mashahidi, kwamba mauaji mengi ya vikongwe Kanda ya Ziwa, na wimbi la mauaji ya watu wenye ulemavu wa ngozi nchini (albino) yanatokana na imani potofu za kishirikina. Ni balaa iliyoje itakayotokea, kwa Taifa kukumbatia ushirikina katika siasa na uongozi wa nchi?. Ni balaa iliyoje kwa nchi kuongozwa kwa imani za kishirikina?.
Mfalme Sauli, aliyetawala kati ya mwaka 1,000 – 900 Kabla ya Kristo (KK), alijimaliza mwenyewe alipoamua kushirikisha imani potofu za ushirikina na washirikina katika uongozi na utawala wake, kwa sababu imani za kishirikina zinapumbaza na kumfanya mtu kinyago asiyefikiri wala kutenda ila kwa ushauri wa “mganga” wake. 
Kwa mujibu wa Biblia, 1 Samwel 15: 10, 11, 16:11, inaelezwa kuwa, kwa kutegemea nguvu za giza badala ya kumtegemea Mungu mwenye haki na upendo kwa watu, Sauli alikosa maono wala ushauri, akapwaya; ufalme wake ukayumba. Na hata alipoomba msaada wa mchawi wa Endori kumpandishia Samweli kuja kushauri, haikusaidia kitu; majeshi ya adui (Wafilisti) yakauangamiza ufalme wake (1 Samweli 28: 1-19).
Vivyo hivyo, taifa lolote linapoongozwa na washirikina (wa aina ya akina Sauli, Mobutu Sese Seko, Idi Amin, Marcias Nguema na wengine) hukosa maono, na hivyo huangamia; taifa linapokosa ushauri bora (ila ushirikina), na pasipo ushauri, taifa hilo huanguka, kama ulivyoanguka ufalme wa Sauli.
Mambo haya hayapashwi kutokea enzi zetu hizi za uhuru, demokrasia, na maendeleo, sayansi na teknolojia inayokomaza fikra na ustaarabu wa binadamu.
Nao viongozi wa kitaifa hawapaswi kuyakaribisha haya wala kuyafumbia macho.
Kila kiongozi wa kitaifa ana dini yake yenye kumwamini Mungu mmoja. Ndiyo maana viongozi wakuu huapa kwa misahafu ya dini zao zenye kumtambua Mungu mmoja, ili kuitetea Katiba ya nchi wachukuapo madaraka; wala hawaapi kwa misahafu ya kishirikina inayoongozwa na upigaji ramli au unajimu wa akina Sheikh Yahya.
Katiba ya nchi ambayo viongozi huapa kuilinda na kuitetea ni katiba ya watu iliyotungwa na wananchi kuendesha mustakabali wa taifa lao kijamii, kisiasa, kiuchumi na kiutamaduni.
Na kwa kuwa watu na taifa ni watu na Taifa la Mungu, yampasa kiongozi anayewaongoza kumtii Mungu kwa mujibu wa imani yake iliyomfanya aape kwa kutumia msahafu wa imani hiyo, ili aweze kufunuliwa maono na ushauri sahihi wa kuongoza; vinginevyo kiapo hakina maana katika suala zima la uongozi.
Na kama kweli viapo vyetu vina maana katika uongozi na si unafiki, basi kitendo chochote cha kuhusisha ushirikina katika uongozi kwa kiwango chochote kile kinaweza kutafsiriwa kuwa ni ukiukaji wa kiapo (perjury) na katiba ya nchi.
Utabiri wa hivi karibuni, wa Sheikh Yahya Hussein umewaacha wengi wakijiuliza maswali mengi: je, Sheikh Yahya katumwa au anatumika; akili ya kawaida inafanya tushindwe kujizuia kuamini kwamba ramli hiyo imekusudiwa kutumika kama silaha ya kisiasa, kama njia moja ya kujenga hofu miongoni mwa umma na kugandisha mchakato wa kisiasa nchini kwa sindano ya ganzi ya kishirikina, hasa katika kipindi hiki ambacho Taifa linahitaji uongozi bora wenye maono kuweza kulikwamua katika matatizo yake.
Ilidhaniwa kwamba Serikali ingeweza kukemea kitendo hicho cha Sheikh Yahya cha kutaka kupenyeza imani za kishirikina katika mkondo wa utawala na siasa za nchi.
Kinyume chake wengi wameshitushwa na tamko la Ikulu, kupitia kwa Mkurugenzi wake wa Mawasiliano, Salva Rweyemamu, kwamba “maoni ya Sheikh Yahya yanastahili kuheshimiwa” bila shaka kwa maana kwamba yana mantiki kwa kiwango cha msemaji na walengwa, na hivyo kwa jamii ya Kitanzania.
Hatua ya Ikulu ya kuzungumzia kwa staili ya kuutetea utabiri huo haiwezi kutafsiriwa vinginevyo mbali na ile ya utayari wa Ikulu hiyo kukaribisha nguvu za ushirikina kwenye mkondo wa Serikali. Kama isingekuwa hivyo, Serikali na Chama cha Mapinduzi (CCM) vingemkana Sheikh Yahya na ramli zake, ikizingatiwa kwamba tunayo sheria inayozuia vitendo kama hiki, kama itakavyoelezwa baadaye kidogo kutoka makala haya kwamba Sheikh huyu alipaswa kukamatwa na kushitakiwa mara moja. Na kama Serikali itaendelea kumkumbatia, basi umma wa Kitanzania utaamini kwamba Taifa limejiteulia mnajimu wake.
Alichotenda Sheikh Yahya ni ushirikina ulio dhahiri ukihusisha “ndumba” au
“ndonga”, kwa kujifanya kuwa ana nguvu ya “mizungu” – ukihusisha fumbo au siri; kwa lugha nyingine occult forces.
Tafsiri ya “ndumba” inajumuisha mikoba mingi na makando kando, yakiwamo mambo (kwa kukosa tafsiri halisi), kama vile excorcism ramli kwa kutumia namba au tarakimu numerology, “ufundi” wa kuwasiliana na mizimu necromancy kama alivyofanya mfalme Sauli; unajimu, upigaji ramli na “jicho la pili” au second sight. Haya yote yanaangukia katika tafsiri ya uchawi na vitendo vya kishirikina.
Kwa mujibu wa kifungu cha pili cha Sheria ya Uchawi (The Witchcraft Act) namba 18, ya mwaka 1928, kama ilivyorekebishwa, neno “Uchawi” (imetafsiriwa kumaanisha ulozi (usikiri), mazingaombwe (enchantment), kuroga, kuganga na kugangua, kujishirikisha na kitendo chochote cha udhanifu wa kuwapo nguvu ya
“mizungu” “(occult power), na kujifanya kumiliki elimu yoyote ya mizungu (occult knowledge). 
Kifungu hicho kinatafsiri pia “zana (vifaa) za Uchawi” kumaanisha na kujumuisha kitu chochote kinachotumika, au kinachokusudiwa kutumika au kinachotumika mara nyingi; au kile kinachowakilishwa au kuaminika kuwa na nguvu za kuzuia, au kumchelewesha mtu yoyote kufanya jambo analoweza kufanya kihalali kwa uhuru na haki, au kumlazimisha mtu kufanya kitendo ambacho hapaswi kufanya kisheria, au (kujifanya) kugundua mtu ana hatia ya kosa la jinai au la madai analotuhumiwa nalo, au kusababisha kifo, madhara au magonjwa kwa mtu yoyote au mali.
Zana hizo za kichawi zinafafanuliwa pia kumaanisha, kitu chochote kinachotumika au kinachokusudiwa kutumika kumtia mtu hofu au kuogofya, au kwa njia ya nguvu za giza (supernatural means) kuzalisha dhana tete kimaisha; na zinajumuisha hirizi, talasimu (talisman), kago, fingo na dawa zinazotumika kutekeleza madhumuni tajwa hapo juu. Baadaye tutaona zana anazotumia Sheikh Yahya, kuthibitisha kwamba ni za kichawi kwa tafsiri chini ya Sheria hii ya nchi.
Chini ya kifungu cha tano cha Sheria hii, ni kosa la jinai linalobeba adhabu ya kifungo kisicho pungua miaka saba, kwa mtu yeyote mwenye kutenda kosa la kishirikina kwa kusudi la kusababisha kifo, ugonjwa, kujeruhi, au kusababisha mkosi kwa jamii yoyote, tabaka la watu, au wanyama, au kusababisha madhara kwa mali yoyote.
Vivyo hivyo, kifungu cha saba kinatamka wazi kuwa, ni kosa la jinai kwa mtu yeyote kutumia au kumshawishi mtu yeyote kuamua kutumia au kujishirikisha na matendo yenye kuashiria uchawi au kutumia zana za uchawi kwa madhumuni yeyote yale.
Kwa kumtabiria kifo cha ghafla mgombea yeyote au wagombea wa kiti cha Urais nchini, watakaojitokeza katika kinyang’anyiro hicho dhidi ya Rais Kikwete, Sheikh Yahya Hussein anatumia nguvu za “mizungu” (occult power) kwa kujifanya kumiliki elimu ya “mizungu” “occult knowledge” kwa lengo la kusababisha kifo, au kuzuia au kuchelewesha raia wema wa nchi hii kutumia nafasi na haki yao ya kikatiba ya kugombea nafasi ya juu kabisa ya uongozi katika nchi yao.
Na kama atafanikiwa kukana hilo (jambo ambalo si rahisi kukana) hajifanyi au kwamba hatumii nguvu za mizungu (nguvu za giza) au (kujifanya) kumiliki elimu ya “mizungu”, basi zaidi ya hilo hawezi kukana kwamba hakutumia zana za uchawi kufikia tamko alilotoa. Je, ni zana zipi hizo?
Sheikh Yahya Hussein ni mtu aliyejitambua na kujitambulisha kama mnajimu na mpiga ramli kwa kusoma nyota na matumizi ya vitabu vya ubashiri wa kishirikina, vilivyoandikwa na washirikina wa enzi mbali mbali, wanaodhaniwa kumiliki ufundi (occult powers) wa kuwasiliana na mizimu (necromancers), kwa madai ya kufahamu mambo ya baadaye.
Ukweli, wanachofanya akina Sheikh Yahya Hussein, hakina tofauti na kile cha Fundi Mangungu wa kitabu mashuhuri cha mwandishi Mohamed Said Abdallah, cha Kisiwa cha Giningi. Na ndicho alichofanya pia Bibi Kirembwe, Malkia wa Giningi, aliyepata kujulikana kwa ushirikina, uaguzi, ubashiri na utabiri enzi zile za giza za miaka ya 1940.
Mbali na kujitambua na nguvu za “mizungu” kama nilivyoeleza hapo mwanzo, zana za kishirikina anazotumia Sheikh Yahya ni pamoja na vitabu vya kale vya ki-mizungu kama vile Shams- al – Ma’aref na Manba’a Usul al Hikmah vya Ali al- Buni; Sa’at al Khabar cha Abu Ma’ashar al Falaki, na al- Aufaq cha al- Ghazali.

Vingine ni Khazinat al- Asraar al- Kubra cha Mohammed Afandi an- Nazili; Mujarrabat cha ad- Dayrabi, na al- Jawahir al- Lamaa cha Ali al- Marzuki.
Kwa washirikina hawa, sifa za vitabu vya aina hii hutofautiana. Kwa mfano, Shams au “Jua la maruhani Wakuu” ni maarufu kwa utabiri na ubashiri kwa kutumia namba (numerology) kupiga ramli, kupunga pepo, laana na maapizo, mazingaombwe na udhibiti wa pepo.
Mujarrabat au “Uthibitisho wa mambo”, kimejikita zaidi katika dawa za miti shamba na dawa za mapenzi. Kitabu cha Sa’at al Khabar au Saa na Matukio ni maalumu kwa upigaji ramli kwa alama za Zodiaki (Zodiac), kwa maana ya ukanda wa anga wenye njia za sayari zote kuu; na vivyo hivyo kilivyo kitabu cha al- Awfaq.
Vitabu vyote ni vya lugha ya Kiarabu, na mara nyingi vinahusisha matambiko ya aina mbali mbali kwa kuzingatia mahali na mazingira.
Tambiko linaweza kuwa ni pamoja na kuruka damu usiku, inavyochuruzika kutoka mnyama aliyechinjwa kwenye njia panda. Au kuzika kaburini mbuzi walio hai huku macho, masikio na midomo imeshonwa kwa jina la adui, mwanasiasa au wanasiasa waliolengwa kwenye ramli hiyo.
Hivi vyote ni vitendo vya kishirikina na ushirikina unaokatazwa chini ya Sheria ya Uchawi niliyoitaja hapo juu; na mwenye kujihusisha navyo hawezi kukwepa mkondo wa sheria katika nchi inayozingatia utawala bora na utawala wa sheria.
Mbaya zaidi ni kwa sehemu kubwa ya wanasiasa wa enzi hizi kukubali kujishirikisha au kushirikishwa katika vitendo vinavyoashiria kuporomoka kwa ustaarabu na maadili ya uongozi kwa viongozi kujiaminisha na nguvu za giza na kuzitii badala ya kuweka nguvu na matumaini na utii kwa wananchi wanaowaweka madarakani.
Anayebisha juu hili aangalie vituko vya kishirikina kadri siku za Uchaguzi Mkuu wa 2010 zinavyokaribia. Tazama jinsi utamaduni wa kuvaa pete, vidani na mikufu, unavyozuka na kuenea haraka miongoni mwa viongozi na wawaniao madaraka! Pete kubwa kubwa, na pengine kubwa kuweza kuonekana kwa mtu apitaye kwenye gari iendayo kasi; zinashindana vidoleni mikono yote, sambamba na pete zao za ndoa.
Nayo mikufu, vidani na hirizi, zimepata makao shingoni na viunoni mwa waheshimiwa hawa, vikionyeshwa kwa kificho cha mapambo au urembo. Yote hayo – pete, mikufu na vidani hivi, vimesheheni dawa za matambiko kwa kificho katika kuusaka ufalme wa kisiasa.
Tutarajie maendeleo gani, katika kipindi ambapo Taifa linakabiliwa na masuala mazito, vikiwamo vitendo vya rushwa na ufisadi, kukosa maadili, uadilifu na uwajibikaji, kama tutaendelea kuchagua viongozi wabovu, dhaifu na wasiojali wajibu wao, lakini wanaingia madarakani kwa njia ya nguvu za giza na rushwa?
Ni ujinga gani huu, kwamba wakati dunia inapiga mbio kwa maendeleo chini ya mwanga wa sayansi na teknolojia, ustaarabu na kujiamini, sisi tunarejea kwenye enzi za ujima, kwa kuongozwa na imani za kishirikina, kiasi cha kuziingiza imani hizo katika mkondo wa Serikali na siasa ya nchi?
Nchi yetu ni ya nne duniani kwa uzalishaji wa madini ya dhahabu na almasi, lakini ni ya pili kutoka mwisho kati ya nchi 23 masikini sana duniani. Wakati huo huo, idadi ya masikini wa kutupwa imeongezeka kutoka milioni 11.5 mwaka 2000 kufikia milioni 12.8 mwaka 2008, kati kati ya utajiri wa rasilimali zinazoporwa bila uongozi kuhoji, katika nchi inayoshika nafasi ya 102 kati ya nchi 108 zinazotajwa kukithiri kwa rushwa duniani.
Kuyapiga vita maovu haya, yahitaji uongozi wenye maono, na unaoshaurika kwa misingi ya haki na ukweli, badala ya kutegemea mchawi wa Endori, au ushauri wa Samweli kutoka kuzimu. Kina Sheikh Yahya Hussein wanataka kutupeleka huko.
Lakini tuelewe kwamba, kama uongozi wa nchi utawadekeza, ukaendelea kuwakumbatia na kuwalinda, Taifa litaangamia kwa ujinga, kama ambavyo Ufalme wa Sauli ulivyoangamizwa na Wafilisti.


