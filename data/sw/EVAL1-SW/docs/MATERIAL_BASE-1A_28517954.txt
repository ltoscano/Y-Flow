
Wajawazito washauriwa wawe wakitembelea vituo vya afya
Na KAZUNGU SAMUEL
WANAWAKE wajawazito katika Kaunti ya Kilifi wametakiwa wawe wakifika katika vituo vya afya ili kupata ushauri bora.
Mke wa gavana wa Kaunti ya Kilifi Bi Lizy Kingi, alisema kaunti ya Kilifi imekuwa ikishuhudia visa vingi vya wanawake wakiaga dunia wakati wa kuzaa.
UJUMBE Bi Kingi alikuwa akiongea katika shule ya msingi ya Amkeni iliyoko katika eneo bunge la Magarini alipooongoza ujumbe wa kaunti kupanda miti.
“Ripoti zilizoko katika kaunti hii zinaonyesha kwamba vifo vingi vya akina mama hutokea wakati wanapozaa. Hata hivyo imebainika pia kwamba sababu kubwa ni kuwa akina mama wengi hupuuza mwito wa kutembelea vituo vya afya kupatiwa ushauri.
Lazima akina mama wawe na mawazo badilifu kuhusu hatua hiyo,” akasema.
Bi Kingi ambaye alikuwa ameandamana na mke wa naibu gavana wa kaunti hiyo Fauzia Kamto alisema kuwa kuna haja ya mashirika ya kijamii kuongeza kampeni zake mashinani ili kuhakikisha kwamba visa hivi vinapungua.
Alisema kuwa endapo kutakuwa na hamasisho zaidi kwa wakazi basi visa vya akina mama kupoteza maisha vitapungua.
“Hatungependa kuwapoteza akina mama wakati wanapozaa, alisema. 


