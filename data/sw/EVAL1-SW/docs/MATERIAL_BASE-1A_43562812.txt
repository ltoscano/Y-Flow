
Wakazi wahofia baa la njaa
Na KALUME KAZUNGU
SIKU chache baada ya kampuni za usagaji unga wa mahindi nchini kutangaza kwamba zitalazimika kuongeza bei ya chakula hicho kwa takriban asilimia 20, wakazi wa kipato cha chini Kisiwani Lamu sasa wanaitaka serikali kutangaza baa la njaa kuwa janga la kitaifa nchini.
Wakizungumza na Taifa Leo hapo jana, wakazi hao walieleza kufadhaishwa kwao na jinsi gharama ya maisha inavyozidi kupanda nchini kila kuchao huku wengi wao wakionekana kulemewa.
Wakiongozwa na Bw Ahmed Mohamed Omar ‘Bingwa,’ wakazi hao walisema ikiwa hali ya maisha na uchumi nchini havitadhibitiwa familia nyingi zitaathirika kwa kushindwa kustahimili ukali wa maisha.
“Sio sisi pekee hapa Lamu ambao tutaathirika. Ninavyofahamu ni kwamba Wakenya wengi wa kipato cha chini hutegemea zaidi unga kama chakula chao cha kimsingi. Ikiwa utapandishwa tutakula nini? Vibarua vyenyewe kwa baa la njaa sasa havipatikani. Serikali itangaze janga la njaa nchini ili tupate misaada kutoka nje,” akasema Bw Omar.
Pia walilalamikia wingi wa karo katika shule nyingi humu nchini huku wakidai kuwa ikiwa hali hiyo haitadhibitiwa basi huenda watoto wao wakakosa elimu.
Wakigusia suala la usafiri, wakazi hao walidai imewawia vigumu kusafiri hasa kutoka kisiwani Lamu hadi Mombasa baada ya nauli yao kuongezwa maradufu kufuatia sheria mpya za trafiki zilizotolewa hivi majuzi.
“Tulikuwa tukisafiri hata kwa sh. 600 kwenda Mombasa lakini saa hii nauli imepanda hadi wetu tuzuie kusafiri ili tujikimu,” akasema mama Zahara Athman.
Kufuatia chimbuko hilo la ughali wa kila sekta, wakazi hao waliwataka viongozi wa Kaunti ya Lamu na Kenya kwa jumla kuandaa kikao cha dharura ili kujadili hali mbaya ya uchumi inayokumba taifa hili. “Tunaloomba ni suluhu la haraka juu ya hali ilivyo kwa sasa,” akasema mmoja wao. 


