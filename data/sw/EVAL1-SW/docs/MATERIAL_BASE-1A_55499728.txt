
WAWEKEZAJI WAPEWA LESENI EPZA

July 31, 2013
Wawekezaji sita wamekabidhiwa leseni ya uwekezaji na Mamlaka ya Ukanda Maalumu wa Uwekezaji nchini (EPZA). Wawekezaji hao walikabidhiwa leseni hizo na Mkurugenzi Mkuu wa EPZA, Dkt. Adelhelm Meru, mwishoni mwa wiki jijini Dar es Salaam. Alisema hatua hiyo ni uthibitisho wa nia ya mamlaka yake kuendeleza sekta ya viwanda hapa nchini. “Kuendeleza sekta ya viwanda ni moja ya ajenda kuu ya mamlaka yetu,” alisema wakati akizungumza na waandishi wa habari baada ya kukabidhi leseni hizo. Kampuni zilizokabidhiwa leseni ya EPZ ni pamoja na Kokoa Kamili Ltd, Rift Valley Tea Ltd, Mambo Coffee Ltd, Sheikh Motors Ltd, Afriweld Industries Ltd na Tanzania Macenta Co Ltd. Kampuni hizo zimejikita katika kuendesha viwanda vya kuongeza thamani mazao na vitu mbalimbali hapa nchini. Kati ya kampuni hizo sita, mbili ni za wawekezaji kutoka Uingereza na Marekani wakati mbili nyingine ni za ubia kati ya Wa tanzania na wawekezaji wenzao kutoka nchi za Ukraine na India. Kampuni mbili zilizobaki zinamilikiwa kwa asilimia mia moja na wawekezaji wazawa. Jumla ya uwekezaji uliofanywa na kampuni hizo ni dola za Marekani milioni 17 na zinatarajiwa kuzalisha ajira mpya zaidi ya 700. Pia, thamani ya mauzo ya nje ya kampuni hizo kwa mwaka yanatarajiwa kufikia zaidi ya dola za Marekani milioni 23 kwa mwaka. Dkt. Meru alisisitiza kuwa nchi zote zilizopata maendeleo zilifanya jitihada kuwekeza katika viwanda na kwamba ni muhimu pia Tanzania ifuate mkondo huo. “Hatuwezi kupata maendeleo ya maana kama hatutawekeza kwenye viwanda na hiki ndicho tunachojaribu kufanya,” alisema Dkt. Meru. Alisema viwanda vitazalisha ajira, kuleta fedha zaidi, teknolojia na kuongeza thamani mazao kwa malighafi za hapa nchini. Alisema kwa sasa, Tanzania inapata hasara kwa kiwango cha juu kutokana na kuuza mali ghafi badala ya bidhaa zilizoongezwa thamani na kwamba hali hii inatakiwa kurekebishwa haraka. “Unapouza mali ghafi nje unageuka kuwa soko la bidhaa hizo hizo baada ya kuongezwa thamani,” alisema na kueleza kwamba ujio wa kampuni hizo unalenga kupunguza tatizo hilo. Dkt. Meru aliwaambia viongozi wa kampuni hizo kuwa kwa kufanya kazi katika maeneo ya mamlaka hiyo, watafaidika na kuona umuhimu wa kufanya kazi na EPZA. “Sisi pia ni kama daraja kwa taasisi nyingine za serikali,” alisema na kuongeza kuwa mamlaka yake itaendelea kuwasaidia na kuhakikisha kuwa wanapata mafanikio. Alisema baadhi ya makampuni yatafanya kazi katika mikoa mingine nje ya Dar es Salaam na kueleza kuwa hii ni hatua njema inayoonesha kuwa sasa Tanzania inaanza kufunguka. Kuhusu kampuni zinazomilikiwa na Wa tanzania alisema huo ni uthibitisho kuwa Wa tanzania wanaweza na kuwa wengine waige mfano huo kwa faida yao na ya nchi. Mkurugenzi wa Mambo Coffee Co. Ltd, Athanasio Massenha, alisema walihamasika kuomba leseni ya EPZ baada ya kugundua vivutio vya uwekezaji vinavyotolewa na mamlaka hiyo kwa wawekezaji. “Kama wawekezaji wazalendo, tunafurahia hatua hii muhimu,” alisema. Kwa upande wake, Meneja wa Utawala na Masoko wa Rift Valley Tea Solutions Ltd, Dilip Rughani alisema leseni hiyo itawawezesha kuwa washindani wazuri katika eneo hili la Afrika.


