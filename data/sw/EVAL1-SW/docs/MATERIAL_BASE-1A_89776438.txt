
Wakwapua mabilioni ya M-pesa Sep 06, 2012

WAFANYAKAZI kadhaa wa kampuni kubwa kabisa ya simu za mkononi nchini, Vodacom, wamekuwa wakishikiliwa na kuhojiwa kwa tuhuma za wizi mkubwa wa fedha ndani ya kampuni hiyo, imefahamika. 
Taarifa zilizopatikana wiki hii zinasema wafanyakazi hao kutoka vitengo vya Masoko, Uhasibu na Mifumo ya Mawasiliano (IT) wanadaiwa wamekwapua shilingi bilioni 2.6 za fedha za M- pesa kupitia katika akaunti za fedha za muda wa maongezi.
Habari za wizi huo mkubwa zimethibitishwa na Kamanda wa Polisi, Mkoa wa Kinondoni, Charles Kenyela.
"Ni kweli nafahamu hilo tukio lakini kwa sasa siwezi kukupa taarifa kamili kwa kuwa niko nje ya ofisi. Nitafute kesho," alisema Kenyela na kuthibitisha kwamba watuhumiwa hao walikuwa hawajafikishwa mahakamani hadi jana Jumanne.
Taarifa zilizopatikana zinasema pia kwamba wafanyakazi hao watatu, ambao kwa sasa hatutawataja majina yao, walikuwa wakishikiliwa na kuhojiwa tangu wiki iliyopita katika vituo vya Polisi Oysterbay, Kituo cha Polisi Mabatini, Kijitonyama na uchunguzi kukabidhiwa Kikosi Kazi (Task Force) inayoendesha shughuli zake maeneo ya Kariakoo, Dar es Salaam.
Uchunguzi huo unaelezwa kuhusisha wapelelezi wenye utaalamu wa mitandao na wale wa kuchunguza usafishaji wa fedha haramu kutoka vyombo mbalimbali vya serikali kwa kushirikiana na Polisi.
Wizi huo umeelezwa kuwashitua wengi ndani ya Vodacom na ndani ya kampuni nyingine za simu, lakini habari zinaleza kwamba kumekuwa na juhudi za makusudi kutaka kuvuruga upelelezi wa kesi hiyo.
"Kuna juhudi zinafanywa na baadhi ya watu serikalini na baadhi ya wazazi wa wahusika kutaka kuzima kesi hii. Lakini Vodacom wamekuwa makini wakitaka hatua zichukuliwe na ikibidi kurudishwa kwa fedha hizo," anaeleza mtoa habari wetu.


