
Maelfu wapoteza kazi Pwani kufuatia upungufu wa watalii
Na MATHIAS RINGA
WAFANYAKAZI wa hoteli za Pwani wapatao 4,000 wamepoteza ajira kutokana na upungufu mkubwa wa watalii.
Hii inatokana na msimu wa watalii wachache, na vile vile athari za tahadhari za usafiri zilizotolewa na mataifa ya Uingereza, Amerika na mataifa mengineyo ya Magharibi, kwa raia wao.
Kutokana na tahadhari za usafiri, watalii wapatao 700 kutoka Uingereza walihamishwa kutoka hoteli za Pwani Kusini na kurudi makwao.
Kulingana na Mkuu wa Utalii wa kaunti ya Kwale, Bw Adam Sheikh, wafanyakazi wapatao 1,500 wamepoteza ajira kutokana na athari za msimu wa watalii wachache na tahadhari za usafiri.
FUNGWA Bw Sheikh alisema kuwa baadhi ya hoteli ambazo zimefungwa kutokana na upungufu wa watalii ni pamoja na Kole Kole, Leisure Lodge, Leopard Beach na Neptune.
Hoteli ambazo bado ziko wazi, aliarifu, zina idadi ya wageni asilimia 10 kutokana na watalii kutoka Uingereza ambao walihamishwa kutoka hoteli za Pwani Kusini.
Mbali na wafanyakazi 1,500 ambao wamepoteza ajira, alisema, wafanyabiashara ambao hutegemea watalii pia wamekumbwa na ukosefu wa wateja.
Bw Sheikh alisema kuwa wauzaji samaki, maziwa, nyama, kuku, mboga, matunda, vinyago na bidhaa nyinginezo kwa sasa biashara zao zimeathiriwa na uhaba wa watalii.
Sekta ya Utalii, alisema, huenda ikaathirika mno akiongeza kuwa watalii kutoka Uingereza wamefutilia mbali ziara zao hadi Novemba.
“Wafanyakazi zaidi ya 1,000 wamepoteza ajira ilhali maelfu ya wafanyabiashara ambao hutegemea watalii pia hawana biashara,” akasema. 
“Kutokana na tahadhari za usafiri zilizotolewa na mataifa ya Magharibi idadi ya wageni imepungua kutoka asilimia 30 hadi asilimia 10,” akasema.
POTEZA AJIRA Mwenyekiti wa Chama cha Watoaji Huduma za Hoteli Nchini (KAHC) tawi la Kaunti ya Kilifi alisema kuwa takriban wafanyakazi 2,500 wa hoteli za Malindi na Watamu wamepoteza ajira.
Bw Chai aliarifu kuwa jumla ya hoteli 13 katika miji ya Malindi na Watamu zimefungwa kutokana na msimu wa watalii wachache.
Bw Chai alidokeza kuwa uchumi wa miji hiyo miwili umedorora kutokana na uhaba mkubwa wa watalii.
“Hoteli zipatazo 13 ambazo ni wanachama wa chama cha KAHC zimefungwa katika kaunti ya Kilifi huku maelfu ya wafanyakazi wakibakia nyumbani kutokana na ukosefu wa vibarua,” akaeleza.
Kulingana na Afisa Mkuu wa Chama cha KAHC tawi la Pwani, Bw Sam Ikwaye baadhi ya hoteli ambazo zimefungwa katika miji ya Malindi na Watamu ni pamoja Coral Key Resort, Turtle Bay, Blue Bay Village, Kilili Baharini na Tropical village.


