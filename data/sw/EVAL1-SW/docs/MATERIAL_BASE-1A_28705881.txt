
Wahuni Men in Black hawatasahaulika
WINGU jeusi la kisiasa lilifunika chama cha ODM mapema mwaka huu pale uchuguzi wake wa kitaifa ulipotibuka pale ghasia zilipotokea katika ukumbi wa Kasarani, Nairobi.
Vurugu zilizuka muda mfupi baada ya upigaji kura kuanza pale Mbunge Maalum Isaac Mwaura alipopanda juu ya meza kulalamika kuwa jina lake halikuwa kwenye karatasi za uchaguzi.
Mbunge huyo alisema jina lake lilipaswa kuwa la sita kwenye karatasi ya uchaguzi lakini liliondolewa na nafasi yake kuchukuliwa na Peter ole Musei bila sababu maalum kutolewa wala yeye kufahamishwa.
Alikuwa akiwania wadhifa wa Naibu Katibu Mkuu kwenye kambi ya Mbunge wa Budalang’i Ababu Namwamba (sasa Katibu Mkuu) ambaye alikuwa akiwania kiti cha Katibu Mkuu wa Kitaifa.
Alidai kuwa kulikuwa na njama ya kumwondoa katika uwaniaji huo akisema bodi ya uchaguzi kinara wa ODM Raila Odinga walidinda kusikiza malalamishi yake.
Na ghafla bin vuu, tandabelua likazuka pale watu (wahuni) ambao walikuwa wamevalia suti nyeusi Men in Black walipoanza kupiga teke na kuvunjavunja masanduku ya kupiga kura huku wakiangusha meza na kuhawatasahaulika haribu vifaa vingine vya uchaguzi.
Wajumbe waliokuwa wamepiga foleni kungojea zamu yao ya kupiga kura walilazimika kuchana mbuga huku wengine wakijikinga wasiumizwae na viti vilivyokuwa vikirushwa hewa na wanaume hao wenye miraba minne. 
Sinema hiyo ya bure ilitokea mbele ya Bw Odinga na wageni wengine walioalikwa akiwemo kinara mwenzake katika Cord Bw Kalonzo Musyoka.
Katibu Mkuu na Mwenyekiti wa zamani Anyang Nyong’o na Henry Kosgei, matwalia, walijaribu kutuliza hali lakini wakaambulia patupu, hali iliyopelekea Profesa Nyong’o kutangaza kufutiliwa mbali kwa zoezi hilo.
Dakika kadhaa kabla ya Mwaura kuwasilisha malalamishi yake, Mbunge wa Dagoretti Kaskazini Simba Arati alizomewa vikali alipopewa nafasi kuhutubu.
Bw Arati ambaye ni mwashiriki wa karibu wa Bw Odinga alikuwa akiwania wadhifa wa kiongozi wa chama dhidi ya Bw Odinga, hali ambayo ilionekana kutowafurahisha baadhi ya wafuasi sugu wa kiongozi huyo, Waziri Mkuu wa zamani.
Kuzomewa kwa Arati kuliashiria kuwa hali haikuwa shwari kwenye shughuli hiyo na hatima kama hiyo ingewapata wale wote waliodhaniwa kuwa wanaunga mkono mrengo ambao haukuonekana kupendelewa na Bw Odinga.


