Vigogo wavutana kuhusu uchafu Mbeya
Sep 26, 2013

BAADA ya kukithiri kwa uchafu, watendaji na viongozi wa serikali na vyama vya siasa mkoani Mbeya wanatupiana lawama, huku kila kundi likikwepa kuhusika katika vitendo vya kuharibu mandhari ya Jiji la Mbeya.
Jiji la Mbeya kwa miaka mingi limefahamika kwa sifa ya ‘ukijani’ kiasi cha kupachikwa jina la “Green City,” ikiwa na maana Jiji lenye mandhari ya kijani lakini hali ya sasa haiendani na sifa hiyo tena.
Pamoja na athari za mabadiliko ya tabianchi kuwa bayana ikiwemo kupotea kwa uoto wa asili katika maeneo mengi ya Jiji la Mbeya, hususan wakati wa kiangazi, bado hazijachukuliwa hatua za makusudi kudhibiti shughuli za wakazi wa Jiji hili ambazo zimeendelea kuharibu mazingira kiasi cha kupoteza sifa hiyo kuu ya awali.
Watendaji ndani ya Jiji la Mbeya sasa wanawatupia lawama wanasiasa na Kamati ya Ulinzi na Usalama Wilaya ya Mbeya, kwamba wamekuwa kikwazo katika utekelezaji wa sheria mbalimbali zikiwamo za udhibiti mazingira, usafi, mipango miji na ile ya Tanrodas, ambazo ndizo zinazohusika zaidi kupendezesha mandhari ya mji.
Ni jambo la kawaida kukuta wafanyabiashara katika mitaa ya Jiji la Mbeya wakipanga bidhaa zao barabarani au wakining’iniza kwenye miti iliyopo kandokando ya barabara, kuegesha magari kwenye nyasi zilizooteshwa kando ya barabara.
Mbali ya uchafu katika uendeshaji biashara jijini Mbeya, hivi sasa mitaro imegeuzwa kuwa majalala ya kutupia takataka na kutiririsha maji taka kutoka vyooni kiasi cha kusababisha harufu mbaya katikati ya Jiji.
Meya wa Jiji la Mbeya, Athanas Kapunga anakiri kukithiri kwa uchafu jijini mwake, akisema; “Jiji langu ni chafu.”
Meya huyo alitoa kauli hiyo mbele Mkuu wa Mkoa wa Mbeya, Abbas Kandoro katika kikao maalumu akilichokiitisha kikijumuisha watendaji na uongozi wa Jiji pamoja na wadau mbalimbali, ili pamoja na mambo mengine kujadi kukithiri kwa uchafu ndani ya Jiji lao hilo.
Makadirio ya Idara ya Afya na Mazingira katika Jiji la Mbeya yanaonyesha kuwa Jiji hilo huzalisha tani 250 za taka kila siku, huku uwezo wake ni kuzoa tani zisizozidi 150, hivyo zinazobaki udhibiti wake kwa sasa ni dhaifu na huachwa zikisambaa hovyo jijini.
Pamoja na kukiri, Kapunga alitoa madai dhidi ya watendaji wa Jiji la Mbeya akisema wamekuwa wakiwalaumu wanasiasa pamoja na Kamati ya Ulinzi na Usalama ya Wilaya ya Mbeya, kwamba ndiyo wenye kuingilia utendaji kazi wao na hivyo kukwamisha jitihada za kusafisha Jiji.

Hata hivyo Mkuu wa Wilaya ya Mbeya, Norman Sigalla amepinga madai ya watendaji hao akisema ni visingizio vinavyotumika kukwepa uwajibikaji wao kwani sheria zipo wazi.
Lakini wakati hali ikiwa hiyo ya mabishano kati ya viongozi na watendaji, mmoja wa watumishi wa Jiji la Mbeya ambaye hakutaka jina lake kuandikwa gazetini anasema; “Viongozi wawe wakweli, wanawaogopa wale vijana pale Kabwe (moja ya vitongoji vya Mbeya), wengi hawakanyagi pale, wanapita wamefunga vioo.”
Hata hivyo katikati ya malumbano hayo, anaibuka Mkuu wa Mkoa wa Mbeya Kandoro akisema; “Tutengeneze tabia ya watu kupenda usafi, waliofanikiwa, kwa mfano Mwanza, waliamua kukataa uchafu, ni aibu. Sifa ya hatua ya maendeleo inaonekana pia katika usafi.”
Pamoja na maelezo hayo, tayari Kandoro ameagiza watendaji na mamlaka za wilaya na Jiji hilo kuacha visingizio na kutekeleza wajibu wao ikizingatiwa kuwa sheria na kanuni za kusimamia jambo hilo zipo wazi.
Kuhusu wafanyabiashara ndogo ndogo, Kandoro anasema hakuna sababu ya kupambana nao kwani ni sehemu ya jamii, bali kinachotakiwa ni kuwatengea maeneo ya kuendesha shughuli zao na kuacha visingizio.
Hata hivyo, hatua ya watendaji wa jiji hilo kuwatupia lawama wanasiasa na viongozi wa serikali inatajwa kutokana na misimamo yao kila zinapokaribia chaguzi, wengi wa wanasiasa wakitajwa kuzuia wananchi kubughudhiwa hata pale wanapovunja sheria, wakihofia kukosa kura.
Lakini tukio lililowaumiza zaidi watendaji hao ni undumilakuwili uliofanywa na baadhi ya viongozi wa Chama cha Mapinduzi dhidi ya uamuzi wa Mamlaka ya Jiji la Mbeya kuwaondoa wafanyabiashara ndogo ndogo waliokuwa wamezagaa maeneo ya Mwanjelwa na Soweto, hatua iliyosababisha vurugu kubwa kiasi cha kuathiri shughuli za kiuchumi na kwa takribani juma moja.
Katika tukio la Mwanjelwa, inaelezwa kuwa watendaji wakiongozwa na aliyekuwa Mkurugenzi wa Jiji la Mbeya, Iddi Juma, walifanikiwa kuwaondoa wafanyabiashara hao, baada ya kuzungumza nao na kukubaliana na kisha kuwahamishia maeneo maalumu yaliyotengwa lakini ghafla baadhi ya wanasiasa waliwazunguka na kuwahamasisha wafanyabiashara hao kuendelea na shughuli zao katika maeneo ya awali.


