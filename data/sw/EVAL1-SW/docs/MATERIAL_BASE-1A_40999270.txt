Sheria ya kodi serikali ya mitaa kurekebishwa

Imeandikwa na Angela Semaya, Dodoma

Imechapishwa: 14 Septemba 2016

SHERIA ya Serikali za Mitaa sura 290 inayohusu masuala ya kodi, inafanyiwa marekebisho na mchakato uko katika hatua za mwisho ili kuwaondolea mzigo mkubwa wafanyabiashara wadogo wakiwamo akinamama. 

Naibu Waziri wa Nchi, Ofisi ya Rais, Tawala za Mikoa na Serikali za Mitaa (Tamisemi), Selemani Jafo alisema serikali inafanya marekebisho ya Sheria hiyo, inaohusiana na kodi.
Mchakato wake uko katika hatua za mwisho kwa lengo la kuwapunguzia wafanyabiashara ndogo mzigo wa kodi. Jafo alisema tamko la serikali ni kuzitaka halmashauri kuacha kuwatoza akinamama kodi zisizokuwa na msingi na kuwa hata Rais John Magufuli katika ziara zake mikoani, amekuwa akisisitiza akinamama wasibugudhiwe wanapofanya biashara zao.
Alikuwa akijibu swali la nyongeza la Mbunge wa Rombo, Joseph Selasini (Chadema) aliyetaka kufahamu serikali inawasaidiaje wanawake ambao wamekuwa wakinyanyaswa na halmashauri kwa kutozwa kodi nyingi na kubughudhiwa.
Jafo alisema, kila halmashauri inatakiwa kuonesha fedha zilizotengwa kwa ajili ya vijana na wanawake kabla ya kupitisha bajeti yake na halmashauri zote zimetengewa Sh bilioni 56.8.
Alitoa rai kwa wananchi kuacha kuunda vikundi vya kitapeli na kusababisha matatizo yaliyotokea wakati wa 'mabilioni ya JK', aliahidi kuwa, serikali ya awamu ya tano iko makini kuhakikisha fedha zilizotengwa kwa halmashauri zinatumika kwa malengo yaliyokusudiwa.
Jafo wakati alifafanua kuhusu fedha za vijana na wanawake, alikuwa akijibu swali la nyongeza la Mbunge wa Mvomero, Sadiki Murad (CCM), aliyetaka serikali kuwatoa shaka ni kwa namna gani itazisimamia Sh bilioni 56.8 zilizotengwa kwa ajili ya halmashauri kusaidia wanawake na vijana.
Katika swali la msingi, Mbunge wa Viti Maalumu, Esther Midimu (CCM) alitaka kufahamu serikali ina mpango gani wa kuwawezesha wanawake katika mafunzo na kimtaji kufanya shughuli zao za kiuchumi kwa ufanisi zaidi. 
Akijibu swali hilo la msingi, Jafo alisema halmashauri kupitia idara ya maendeleo ya jamii, zinaendelea kutoa elimu ya masuala ya biashara na ujasiriamali kwa vikundi vya wanawake na vijana, kabla ya kupata mikopo ili kuhakikisha mikopo inayotolewa inatumika na kusimamiwa ipasavyo.


