
Bosco Ntaganda afikishwa ICC

December 2, 2014

KIONGOZI wa zamani wa waasi katika Jamhuri ya Kidemokrasia ya Congo, Bosco Ntaganda, amefikishwa katika Mahakama ya Kimataifa ya Makosa ya Jinai-ICC,huko The Hague, Uholanzi. Mwendesha mashtaka mkuu wa ICC, Bi. Fatou Bensouda, amesema kuwa Ntaganda aliamuru watu kuwaua na kuwabaka waathirika wa vita. Bi. Bensouda pia alisema Ntaganda alihusika kwa kiasi kikubwa katika kupanga mashambulizi dhidi ya raia. Kadhalika aliongeza kuwa Ntaganda aliwahukumu watu kwa misingi ya kabila lao kwa kuwafukuza, kuwaua, kuamuru wabakwe na kuwatumia kama watumwa wa ngono. Hata hivyo, Generali Ntaganda amekanusha kuhusika na makosa ya kivita katika maeneo ya Mashariki mwa nchi hiyo miaka 10 iliyopita. Bw. Ntaganda, anayefahamika sana nchini Congo kwa jina ‘Terminator’, yuko mahakamani kama mshukiwa wa kwanza kuwahi kujisalimisha mwenyewe. Kwa mujibu wa BBC, Bw. Ntaganda alijisalimisha katika ubalozi wa Marekani nchini Rwanda mwaka jana. Bw. Ntaganda , ambaye alikuwa akitafutwa sana na ICC, anatuhumiwa kutekeleza makosa 18 ikiwemo kuwatumia wasichana kama wafungwa wa ngono. Majaji katika kesi hiyo wataamua kama Ntaganda ana kesi ya kujibu au la.


