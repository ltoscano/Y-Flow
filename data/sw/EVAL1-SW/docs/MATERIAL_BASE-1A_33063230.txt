
AG Werema si mwana CCM!
May 31, 2012

SAA chache baada ya kuapishwa kwake hapa mjini Dodoma wakati mkutano wa 17 wa Bunge ukiwa umeanza, kiliitishwa kikao cha wabunge wote kwa ajili ya kupewa muhtasari wa mwenendo wa vikao vya siku kwa siku katika mkutano huo wa 17.

Ndani ya mkutano huo wa wabunge wote ambao kwa kawaida waandishi wa habari hawaruhusiwi kuhudhuria, habari kutoka ndani ya kikao hicho zililifikia gazeti hili na baadhi ya magazeti ya kila siku kuhusu kilichojiri kwenye kikao hicho kikimhusu AG, Werema.

Moja ya mambo hayo ni AG huyo kupewa fursa ya kuzungumza na kueleza mawili matatu kwa wabunge ikiwa kama salamu za kuomba ushirikiano rasmi na Bunge na pengine kueleza mwelekeo wake kiutendaji.

Habari kutoka kwenye kikao hicho ambazo pia zilinukuliwa na baadhi ya magazeti, ni kwamba AG huyo aliweka bayana kuwa hana kadi ya CCM na kwa hivyo si mwanachama wa CCM na zaidi, hana mpango wowote wa kuwa mwanachama wa chama hicho.

Jambo jingine alilowaeleza wabunge ni kuwa, anaamini kuwa hawezi kuwa na rafiki wa kudumu au adui wa kudumu katika utendaji wake wa kazi, mtazamo ambao aliwahi pia kuuzungumzia alipokuwa akizungumza na Raia Mwema kwenye mahojiano yake mara baada ya kuapishwa bungeni.

Lakini mbali na hilo, inaelezwa kuwa baadhi ya wabunge walikuwa wachokozi kwa AG huyo. Haijulikani hasa ni kwa nini walifanya uchokozi huo; labda pengine walitaka wampime kidogo.

Katika uchokozi wao, mmoja wa wabunge, pengine kwa niaba ya wenzake wachache, alimwandikia kijikaratasi (memo) dakika chake kabla ya kupewa fursa ya kwenda mbele kuzungumza.

Kwenye memo hiyo walimtaka afafanue au atoe msimamo wake kama AG kuhusu suala lililogonga vichwa vya habari vya magazeti mengi kwa takriban wiki nzima likihusu wabunge kuchukua posho mbili kwa kufanya kazi moja.

Inadaiwa kuwa alipojongea mbele wabunge hao wakijua kuwa memo yao imemfikia Jaji Werema, walikuwa wakisubiri kwa hamu ‘kombora’ lake ambalo lingekuwa na majibu yenye mantiki mbili tu. Kwanza, ni kombora ambalo ama lingewatetea wabunge, au lingewaangamiza.
Lakini pengine kwa uwezo wake wa kupima mambo, Jaji Werema alikuwa makini na hakutoa jibu lililoegemea upande wowote.

Kwa mujibu wa taarifa za uhakika za ndani ya kikao hicho ambazo Raia Mwema ilizipata, Jaji Werema aliwaeleza wabunge hivi: “Kuna watu wameniutumia ki-memo hapa. Wanataka nizungumzia hili suala la posho mbili….ah..sasa mimi hapa siwezi kuzungumzia suala hili. Jibu ambalo bila shaka lilishindwa kukata kiu ya waliomfikia ujumbe huo unaohitaji ufafanuzi.

Hata hivyo, licha ya tukio hilo ndani ya kikao hicho cha faragha cha wabunge, habari nyingine za uhakika zinasema kwamba kulijitokeza suala lenye ‘kajimvutano’ kati ya AG na washauri wake wachache hapa mjini Dodoma.

Siku hiyo inaelezwa kuwa kulikuwa na kikao cha Kamati ya Wabunge wa CCM, na hapa ikumbukwe kuwa tayari AG huyo alikwishaweka bayana kwa wabunge kuwa hana kadi ya CCM, na wala hana mpango wa kuitafuta.
Lakini katika kikao hicho na watendaji wenzake wa wizara alionyesha nia ya kutaka kuhudhuria kikao hicho. Mtoa habari wetu anadokeza kilichojiri akinukuu mazungumzo kati ya waliokuwa wakimshauri na yeye AG. Hali ilikuwa hivi.

Mshauri: Mzee nadhani ni busara zaidi kama hutajihusisha na kikao hiki cha faragha cha wabunge wa CCM…uwaachie tu waendelee na taratibu zao. Wewe ni Mwanasheria Mkuu wa Serikali.

AG Werema: Unajua mimi nimeteuliwa kuwa AG na Mwenyekiti wa Taifa wa Chama Cha Mapinduzi (CCM). Halafu, unajua mimi ni Mwanasheria Mkuu wa Serikali ya CCM.
Sasa nadhani nalazimika kwenda kuhudhuria kikao hicho.

Hata hivyo, kutokana na kaji-mvutano hako, mtoa habari wetu huyo hakuwa tayari kueleza namna ambavyo uamuzi wa mwisho ulivyokuwa kati ya mtoa ushauri na anayepewa ushauri, na kwa bahati mbaya, tulishindwa kufuatilia kwa ukaribu zaidi kama AG alihudhuria au la.

Siku ya kwanza kujibu swali bungeni Ilikuwa Novemba 4, mwaka huu (Jumatano). Siku hiyo, Waziri wa Katiba na Sheria, Mathias Chikawe hakuwapo bungeni pengine kutokana na majukumu mengine mazito ya kitaifa. Kama inavyofahamika, Wizara ya Katiba na Sheria haina Naibu Waziri. 

Pengine kutokana na sababu hiyo, Mwanasheria Mkuu wa Serikali ambaye ni moja ya watendaji waandamizi wa wizara hiyo na ambaye anakuwapo bungeni kama mbunge na sehemu ya mawaziri, alilazimika kujibu swali la Mbunge wa Muleba Kusini, Wilson Masilingi.

Katika swali lake la msingi, Masilingi alieleza kuwa Wilaya ya Muleba ilizinduliwa mwaka 1975 lakini hadi sasa mazingira ya Mahakama ya Wilaya yanasikitisha. Akataka kujua pamoja na mambo mengine ni lini Serikali itajenga jengo la mahakama lenye hadhi na makazi ya mahakimu.

Kwa niaba ya Waziri, AG alitoa majibu yenye maelezo mengi, lakini kubwa zaidi alianza kwa kumsifu mbunge huyo kwa kuonyesha nia ya kushirikiana na serikali kujenga jengo hilo.

Hata hivyo, pamoja na kumsifu baadaye alitoa jibu lililowafanya baadhi ya waandishi wa habari kwenye eneo lao (press gallery) waliokuwa wakimsikiliza kwa makini, kuangua kicheko.

Baada ya kumsifu sana mbunge huyo na juhudi zake alitoa jibu hilo ambalo linaweza kutafsiriwa kufuta sifa hizo za utangulizi na hasa pale aliposema kwa uwazi bila kupindisha maneno kuwa; “Serikali haina mpango wa kujenga Mahakama ya Wilaya ya Muleba pamoja na makazi ya mahakimu kutokana na ufinyu wa bajeti.”

Nini hisia zake mbele ya wabunge?

Kutokana na ukweli kuwa siku hiyo ilikuwa ni ya kwanza kwake kusimama mbele ya Bunge ndani ya ukumbi wa Bunge na kujibu swali kwa niaba ya Waziri, bila uzoefu wa namna hiyo, Raia Mwema, ilimtafuta AG, Jaji Werema, kujua jinsi alivyojisikia alipokuwa akijibu swali hilo na mazungumzo hayo mafupi yalikuwa hivi;

RAIA MWEMA: Ndugu AG, ni mara yako ya kwanza kusimama na kujibu swali kwa niaba ya waziri, pamoja na maswali ya nyongeza ya wabunge bila uzoefu; tena ikizingatia maswali mengine ya nyongeza yalitoka kwa wazoefu kama akina Dk.
Slaa, tulieleze hisia zako wakati ule.

AG WEREMA: Aah! Hakuna kitu chochote cha kutisha. Ni jambo la kawaida.
Kumbuka mimi ni jaji na nimewahi kuwa jaji hadi katika Umoja wa Maendeleo ya Nchi za Kusini mwa Afrika (SADC). Kwa hiyo kusimama pale na kujibu na tena kuulizwa, ni jambo dogo tu kwangu.

Shughuli za humu ndani (bungeni) sio za kunitikisa sana. Naona ni shughuli za kawaida kwa kuzingatia uwezo na uzoefu wangu; hasa katika masuala haya ya kisheria na hasa kama mtu umesoma hata kidogo tu masuala ya general study.

RAIA MWEMA: Lakini unawazungumziaje wabunge wetu kwa ujumla katika siku zako za mwanzo bungeni na hata kabla ya kuteuliwa kuwa AG?

AG WEREMA: Wapo wabunge makini na wenye mchango mkubwa kwa taifa na hawa ni wengi tu lakini pia nimebaini kuna wabunge ambao hawana hulka ya kufanya utafiti wa kutosha kuhusu mambo mbalimbali wanayotaka kuzungumzia au kuuliza.
Lakini hali ni nzuri kwa ujumla.


