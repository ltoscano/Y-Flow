
Wanaharakati wataka maafisa fisadi wa IEBC wang’atuke
WANAHARAKATI wa kutetea haki za umma wamewataka maafisa wakuu wa Tume Huru ya Uchaguzi na Mipaka (IEBC) ambao wamehusishwa na sakata ya rushwa iliyo maarufu sasa kama ‘sakata ya kuku’ katika tume hiyo kujiuzulu.
Wanaharakati hao walieleza wasiwasi wao kuwa huenda maafisa hao wanazuia uchunguzi kamili kufanywa hivyo njia ya pekee ilikuwa ni kujiuzulu.
Akiongea na ‘Taifa Leo’ kwa njia ya simu, mshirikishi wa Muungano wa Utekelezaji Katiba (CCI) Bw Cidi Otieno alisema kuwa maafisa hao, akiwemo mwenyekiti Ahmed Isaack Hassan wanapaswa kujiuzulu ili kutoa nafasi nzuri kwa uchunguzi kamili kufanyika.
“Huenda tusibaini ukweli wowote kuhusu sakata hiyo, ikiwa maafisa hao wataendelea kuwepo afisini. Lazima waondoke ili uchunguzi huru kuendeshwa ili kubainika kuwa walihusika katika sakata hiyo,” akasema Bw Otieno.
Haya yametokea baada ya mahakama ya Uingereza kuwapata maafisa wawili wakuu wa kampuni ya Smith and Ouzman na mashtaka ya kutoa hongo ili wakabidhiwe kandarasi ya kuchapisha karatasi za uchaguzi mkuu uliopita.
Mnamo Jumanne, mwenyekiti wa Tume ya Maadili na Kupambana na Ufisadi (EACC) Mumo Matemu alisema kuwa tume hiyo ilikuwa imeanzisha uchunguzi kuhusu suala hilo. 
Na WANDERI KAMAU


