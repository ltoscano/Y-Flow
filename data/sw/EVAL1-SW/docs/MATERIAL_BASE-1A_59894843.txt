Gesi asilia kuokoa misitu
Apr 17, 2014

JIJI la Dar es Salaam pekee linakadiriwa kutumia magunia kati ya 50,000 na 60,000 ya mkaa kwa siku ambazo ni sawa na gunia kati ya 600,000 na 720,000 kwa mwaka, kiwango kinachochangia kasi kubwa iliyopo sasa ya kutoweka kwa misitu nchini.
Maeneo ya mijini ndiyo watumiaji wakubwa wa mkaa, hivyo zikijumuishwa halmashauri za majiji mengine yaliyobaki, miji ya mikoa, wilaya na miji mingine midogo inayochipuka nchini kila kukicha, kiwango cha matumizi ya nishati hiyo ya mkaa inaongezeka maradufu.
Takwimu zilizotolewa na Mfumo wa Kitaifa wa Mkakati wa Kupunguza Uzalishaji wa Hewa ya Ukaa Kutokana na Ukataji Miti na Uharibifu wa Misitu (MKUHUMI) zinaonyesha kuwa wastani wa hekta 412,000 za misitu hupotea kila mwaka nchini zikiwa ni kati ya hekta milioni 35 za misitu zilizopo.
Afisa Misitu Mkoa wa Mbeya, Joseph Butuyuyu anaeleza kuwa takwimu zilizopo zinaonyesha kuwa kati ya hekta 130,000 na 500,000 za misitu hupotea kila mwaka nchini, na kwa mkoa huo anasema ni kati ya hekta 8,000 hadi 35,000 kwa mwaka.
Imekuwepo mipango mbalimbali inayobuniwa ndani na hata nje ya nchi katika kukabiliana na hatari ya kutoweka kwa misitu, lakini bado kasi ya ukataji miti kwa ajili ya nishati imezidi kungezeka.

Miongoni mwa mipango hiyo ni pamoja na ile yenye kusisitizwa sana na wataalamu wa misitu nchini, inayohusu matumizi ya teknolojia rahisi ambapo inaaminika inaweza punguza matumizi ya nishati ya mkaa kwa asilimia hamsini.
Katika moja ya mahojiano yake na Raia Mwema, mmoja wa wajumbe wa jopo la wataalamu wenye kufuatilia mwenendo wa ongezeko la joto duniani la Umoja Mataia (IPCC), Prof. Pius Yanda anasema:
“Hatuwezi kuzuia kabisa matumizi ya mkaa nchini, lakini inawezekana kupunguza matumizi yake kwa kutumia teknolojia rahisi ambayo huongeza ufanisi, kwa mfano, kutengeneza mkaa kwa kutumia miti michache zaidi na matumizi ya majiko sanifu ambayo inaweza kupunguza matumizi ya mkaa kwa asilimi 50.”
Hata hivyo, katika miaka ya hivi karibuni, hususan, baada ya kugundulika kuwapo kwa hifadhi kubwa ya gesi asilia nchini, matumaini ya ustawi wa misitu nchini yameongezeka zaidi wakiamini kuwa matumizi ya nishati ya gesi yataondoa utegemezi wa mkaa.
Wataalamu wa misitu na gesi nchini wanabainisha kuwa gesi asilia pekee inaweza itapunguza kwa zaidi ya asilimia 50 utegemezi wa mkaa kwa wakazi wa mijini pale mpango wa kusambaza gesi asilia kwa ajili ya matumizi ya majumbani na taasisi utafanikiwa kwa miji mikubwa yote hapa nchini.
Matumizi ya gesi asilia
Utafiti uliofanywa na Shirika la Mafuta nchini (TPDC) umebainisha uwepo wa manufaa makubwa zaidi pale gesi asilia inapotumika majumbani pamoja na kuzalisha umeme.
“Kwa kutumia gesi asilia Taifa litajikwamua kiuchumi na vile vile kupunguza ukataji miti kwa ajili ya nishati, ni wazi hatua itakayokoa mazingira,” anasema Mkurugenzi Mkuu TPDC, Yona Kilagane katika mahojiano maalumu ofisini kwake.
Ni utafiti uliofanyika mwaka 2009/10 ulibaini kuwa Jiji la Dar es Salaam pekee hutumia magunia 40,000 kwa siku, kiwango ambacho kwa sasa inaelezwa kuongezeka hadi gunia 50,000, huku bei iliyokuwapo wakati huo wa utafiti kwa gunia moja lenye uzito wa kilo 104 ilikuwa shilingi 50,000.
Mkazi wa Jiji la Dar es Salaam, aliyejitambulisha kwa jina la Mama Cathy Milunga anathibitisha kuhusu bei ya mkaa jijini hapo akisema hununua kati ya shilingi 45,000 hadi 50,000 kwa gunia na kwamba iwapo utatumia ule unaouzwa kwa mafungu basi itakugharimu hadi shilingi lakini moja kwa gunia.
Wakitumia kipimo cha nishati cha “Giga Jouls” kulinganisha ufanisi katika matumizi ya mkaa na gesi asilia, wataalamu hao wanabainisha kuwa gunia moja la mkaa, ambalo kwa wastani hutumika na kaya moja mijini, ni sawa na nishati kiasi cha GJ moja, wakati gesi asilia ya kiwango hicho hicho cha nishati huuzwa shilingi 9,120.
Kwa mujibu wa utafiti huo, uliozingatia zaidi watumiaji mkaa wa kawaida mwenye kununua kwa kipimo cha gunia, mtumiaji mkaa hulazimika kutumia shilingi 40,880 zaidi ikilinganishwa na yule mwenye kutumia gesi asilia.
Katika uzalishaji umeme, utafiti huo unabainisha kuwa Taifa linatumia gharama kubwa zaidi kutokana na matumizi ya mafuta yanayoagizwa kutoka nje kwa ajili ya uzalishaji umeme, ambapo Shirika la Taifa la Ugavi wa Umeme (TANESCO) hulazimika kununua kwa senti 45-55 za dola ya Kimarekani kwa uniti badala ya senti nane iwapo unazalishwa kwa kutumia gesi asilia.


