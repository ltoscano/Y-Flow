Kikwete, kweli nchi iko salama?
Aug 01, 2013

WAKATI wa maadhimisho ya Siku ya Mashujaa, Rais Jakaya Kikwete alizungumza na kuwahakikishia Wa tanzania kuwa nchi iko salama na kuwa mtu yeyote ambaye atachezea mipaka yetu basi atapigwa kama tulivyompiga Idi Amin katika Vita ya Kagera.

Rais Kikwete alizungumza na kushangaliwa na habari za kauli yake hiyo kali ambayo ilionekana kuwalenga Joyce Banda wa Malawi na Paul Kagame wa Rwanda, ilipewa kipaumbele kwenye vichwa vya magazeti na habari siku zilizofuata. Wapo ambao waliamini kauli hiyo ya Kikwete na kuipokea wakifikiria kuwa kwa vile Rais kasema basi ndivyo ilivyo. Naomba kupendekeza kuwa ni wajibu wetu kama raia kuhoji kauli kama hiyo hasa katika mwanga wa matukio mbalimbali ambayo yamehusisha vyombo vya usalama.

Vyombo vya Usalama na Ufisadi
Ni vigumu sana kwa nchi kuwa salama hasa kama vyombo vya usalama na maofisa wa usalama wanahusishwa katika uhalifu na ufisadi. Hili ni muhimu kulifikiria, kulijadili na kuliweka wazi. Wananchi wanapoambiwa kuwa nchi iko salama wanatarajia kuona usalama kweli upo; lakini kama matukio mbalimbali yanaonesha kulegalega kwa usalama huo kuambiana kuwa nchini “salama” ni sawa sawa na kuvalishana mashada ya mawaridi kwenye jua kali na kupakana poda kwenye maji! Na wapo ambao wanaweza kuimba kwa sauti “tumependekeza”!

Yapo matukio mbalimbali ambayo yanatufanya tuhoji ukweli na umakini wa kauli hii; matukio ambayo yanaashiria siyo tu kulegalega kwa hali ya usalama nchini na hasa kuingiliwa kwa vyombo vya usalama na wahalifu wa kimatiafa. Our security organs have been deeply and strategically compromised. Naomba mpendwa msomaji nigusie kwa juu juu tu matukio machache ambayo yanaashiria kuwa japo tuna watu wanavaa sare za jeshi, wanapigiana saluti, na kuzungumza kama wenye mamlaka ukweli wa mambo ni kuwa tuna hali mbaya sana katika vyombo vya usalama ambavyo vimekaa kisiasa zaidi.

Kashfa ya Meremeta
Hii ni mojawapo ya kashfa ambazo zinadokeza tu jinsi ambavyo vyombo vya usalama vimeingiliwa. Kwa wanaokumbuka serikali imekataa katakata kuchunguza kashfa hii kwa jina la “usalama wa taifa”. Machache yanayojulikana ni kuwa kikundi cha mamluki wa Afrika Kusini wakishirikiana na mamluki wa kimataifa wa uhalifu waliingia nchini na inaaminika walishirikiana na vigogo wa JWTZ/Serikali kuingia kwenye machimbo ya Meremeta, wakachota dhahabu na kufanya shughuli nyingine ambazo ziliwaingizia pesa haraka haraka.

Ni Meremeta hii ndiyo iliyozaa Tangold na Deep Green Finance kwa wanaokumbuka. Majina ya wahusika wake ni vigogo wa CCM na serikali. Pamoja na jitihada za Mbunge wa Musoma Vijijini, Nimrod Mkono na wabunge wengine na wanaharakati kutaka serikali ichunguze jambo hili serikali imekataa katakata. Maajabu yake ni kuwa watu wale wale waliopewa Meremeta miaka michache baadaye wamerudi tena nchini na kupewa mikataba mingine –safari hii katika kutafuta mafuta – kwenye Ziwa Tanganyika na huko Mkuranga. Ni hao hao ambao walichunguza na kupata mafuta huko Uganda na baada ya muda wakauza hisa zao na kutokomea kwingine. Sasa hivi mgodi wa Meremeta umefungwa, waliochuma wamechuma na waliolindwa wamelindwa; halafu tunaambiwa nchi iko salama!

Ujangili wa nyara na dawa za kulevya
Hivi karibuni tumesikia jinsi baadhi ya maofisa wa serikali hasa majeshi yetu wakikamatana wenyewe kwa wenyewe wengine wakijihusisha na biashara ya dawa za kulevya na wengine wakifanya ujangili. Tayari kuna taarifa nyingi tu za maofisa ambao wamekamatwa wakiwa na shehena za meno ya tembo zenye thamani ya mamilioni kama siyo mabilioni ya shilingi. Na hili halijabagua; wapo maofisa wa JWTZ, wapo wa Polisi, na wapo wa Magereza.

Na dalili zote zinaonesha kuwa wahusika hawa si wa vyeo vya chini tu kwani wapo ambao wenye vyeo vya juu ambao wamehusishwa na kashfa hizi. Na hapa ni lazima tukumbushie tu kuwa tunaowazungumzia ni wale waliokamatwa tu na nyara zile zilizokamatwa tu; je zile zilizofanikiwa kuuzwa na kupelekwa nje na wale ambao wamefanikiwa kujificha na hadi hivi sasa hawajulikani ni wangapi? Jibu lake kulifikiria tu inatisha! Ni wazi kuwa upo mtandao uliozama kwenye uhalifu na umezama hadi sehemu ambazo kuzitaja mtu unaona jasho linajaa viganjani. Halafu mtu anasema kuna usalama! 


