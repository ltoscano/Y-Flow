
Serikali ikubali maoni pinzani
MSWADA tata wa marekebisho ya sheria ya usalama usiposhughulikiwa vyema huenda ukasababisha mikosi itakayohasiri taifa hili.
Mijadala kuhusu mswada huo tayari imechukua mkondo ambao unaibua hisia kali miongoni mwa wananchi na viongozi wa pande tofauti.
Hali hii imepelekea hekima kupuuzwa katika mijadala hiyo na badala yake makabiliano ya kisiasa kadamnasi kuzuka.
Wakati mwingi suala lolote linapochukua mkondo wa kisiasa huwa ni sharti kinachofuata kiwe mgawanyiko wa wananchi kwa mirengo ya kikabila.
Hatari inayotokana na mgawanyiko aina hii si jambi geni kwa wananchi na hata kwa jamii ya kimataifa, kwani ghasia zilizotokea mnamo 2007 na kupelekea Wakenya kushtakiwa katika Mahakama ya Kimataifa ya Uhalifu (ICC) zilichochewa na mgawanyiko wa kisiasa.
Inaeleweka kila mmoja wetu anatamani kuishi katika nchi ambapo hapashuhudiwi mashambulio ya mara kwa mara yanayotendwa na magaidi au wahalifu wengineo.
Lakini pia haitakuwa busara kujaribu kutatua tatizo kwa upande mmoja hali kwa upande mwingine tatizo lingine tofauti linabuniwa.
Serikali iliyo na viongozi wenye busara huchukua muda na kuzingatia maoni ya wananchi na hata yale ya upinzani.
Tunachoshuhudia humu nchini ambapo viongozi serikalini hujipiga kifua na kutojali maoni yanayotofautiana na yake ni tabia ya kiimla ambayo haifai kamwe kuendelezwa katika taifa la kidemokrasia kama Kenya. 
Ni matumaini yetu kwamba Kamati ya Bunge kuhusu Usalama na Utawala wa Kitaifa itazingatia maoni yote yaliyotolewa kuhusu mswada huo kufikia sasa, ikiwemo pendekezo kuwa muda zaidi utolewe kwa Wakenya kusoma na kuelewa marekebisho yaliyopendekezwa.


