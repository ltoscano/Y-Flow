
TANZANIA YAINGIA USHIRIKIANO KUFUNGUA BIASHARA EA

June 11, 2013
Tanzania imeingia katika ushirikiano wa Jumuiya za Afrika Mashariki na Kusini mwa Afrika kwa makubaliano ya pamoja na kufungua mipaka kwa ajili ya biashara huru. Akizungumza katika maadhimisho ya siku ya viwango Duniani Mkurugenzi Mtayarishaji wa Viwango wa Shirika la Viwango Tanzania (TBS), Leandri Kinabo, alisema kuwa nchi wanachama wamekubaliana kuwa na viwango vya kodi vinavyofanana Alisema kama jamii ya Kitanzania itakuwa nyuma katika kukidhi viwango biashara yao haitaweza kufanikiwa katika nyanja zote ikiwemo kiuchumi mazingira na kiteknolojia. “Tutabaki kuwa watazamaji,hivyo tunatakiwa kuwa wabunifu na kutumia viwango katika kuzalisha,” alisema Kinabo. Aliongeza kuwa Shirika la Biashara Duniani (WTO) hutumia viwango kama njia ya mawasiliano na ushindani kiuchumi, viwango pia ni njia ya kusambaza teknolojia, kusaidia biashara na kupanuka kwa biashara ya ndani na nje. Hata hivyo alisema suala la utayarishaji wa viwango huleta uwanja sawa kwenye ushindani wa masoko ya kikanda na Kimataifa na pia huchochea ubunifu pamoja na kupanua wigo wa ajira. Alisema mapinduzi makubwa yanatokea katika uchumi, biashara na huduma huhitaji kwenda sanjari na matakwa ya viwango ili kuleta mabadiliko chanya katika jamii. Hata hivyo alitoa wito kwa wafanyabiashara wazalishaji na waagizaji wa bidhaa nchini kuwa mwamko kwa jamii kuhusu viwango unakua kwa kasi sasa. Hivyo aliwataka wakae mkao wa kurekebisha na kuboresha viwango vya bidhaa zao kwani kwa mwako huu unaoendelea, matangazo ya kunadi biashara hayatakubalika bali viwango ndivyo vitakavyouza bidhaa zao.


