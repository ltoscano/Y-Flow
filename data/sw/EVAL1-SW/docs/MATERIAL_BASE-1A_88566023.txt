
Mwanamke anaswa na dawa za kulevya JIKA
MWANAMKE raia wa Afrika Kusini jana alikiri kwamba alipatikana akisafirisha dawa za kulevya kinyume cha sheria, nao wanaume watatu raia wa Kenya wakakanusha shtaka la kupatikana wakiuza pembe za ndovu katika kesi tofauti.
Tara Loiuce Chukwu huenda akahukumiwa kufungwa jela maisha kulingana na sheria za kukabiliana na ulanguzi wa dawa za kulevya. Alikiri kwamba alipatikana na gramu 38.7 za Kokeini alizomeza alipowasili katika uwanja wa Kimataifa wa Ndege wa Jomo Kenyatta jijini Nairobi Februari 10 mwaka huu.
Mahakama iliambiwa kwamba dawa hizo ni za thamani ya Sh152,200. Hata hivyo, Hakimu JKIA Mwandamizi wa Kibera Bw Lukas Onyina aliahirisha kumhukumu baada ya upande wa mashtaka kusema haukuwa na ushahidi mahakamani.
Wakili wa serikali Bi Judy Koech alisema polisi walishuku huenda alimeza vidonge zaidi vya dawa hizo na walikuwa wakimchunguza. Bw Onyina aliagiza kesi hiyo itajwe Ijumaa wiki hii ili amhukumu.
Katika kesi ya ulanguzi wa bidhaa za wanyama pori, Bw Gibson Kariuki, James Irungu na Peter Otieno walidaiwa kupatikana wakiwa na kilo 22 za pembe za ndovu bila kibali.
Ilidaiwa kwamba walipatikana na vipande 18 vya pembe hizo zenye thamani ya Sh2.2 milioni katika duka la Naivas Eastend wakiwa na nia ya kufaidika kifedha na bidhaa za wanyama pori.
Na BENSON MATHEKA


