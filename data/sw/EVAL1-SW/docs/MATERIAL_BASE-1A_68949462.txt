
Kampeni kuhusu haki za wanawake yazinduliwa
Na LUCY KILALO
MASHIRIKA yanayotetea afya ya uzazi yamezindua kampeni inayolenga kuhakikisha kuwa masuala ya haki za afya ya uzazi na ngono yanajumuishwa katika harakati za maendeleo miongoni mwa jamii.
Mashirika hayo ya Family Health Options Kenya na International Planned Parenthood Federation (IPPF) yalizindua “Ruwaza ya 2020” mwaka jana ambayo inalenga kuona kuwa masuala 10 yanayohusiana na haki hizo yanajumuishwa katika juhudi za kuwasaidia wananchi kufanya chaguo bora kuhusiana na masuala ya uzazi.
“Kuna changamoto nyingi zinazokabili jamii hasa wanawake na watoto. Ni sharti haki za mtu kuwa na chaguo lake ziheshimiwe?” akasema mkurugenzi wa IPPF eneo la Afrika, Bw Lucien Koukakou.
UPANGAJI UZAZI Jana, mashirika hayo yalianza kampeni yake nchini ya “Nimeamua” inayolenga kukusanya sahihi milioni moja ambazo zitawasilishwa kwa Katibu Mkuu wa Umoja wa Mataifa mwaka ujao ambapo Malengo ya Milenia yaliyoazimiwa kufikiwa 2015.
Akizindua kampeni hiyo nchini, Chansela wa Chuo Kikuu cha Moi, Prof Miriam Were alisema juhudi za kuwahamasisha wanawake kukubali kutumia mbinu za upangaji uzazi zinastahili kupewa kipaumbele ili kusaidia kuimarisha afya ya uzazi pamoja na kustawisha familia.
Prof Were alisema kuna haja ya kuhakikisha kuwa wanawake wanapata habari zinazostahili kuhusiana na mbinu za upangaji wa uzazi.
Hata hivyo, Dkt Kigen Bartilol wa kitengo cha masuala ya afya ya uzazi katika Wizara ya Afya alikiri kuwa kuna haja ya kutoa hamasisho zaidi kuhusu masuala ya uzazi na sio kwa wanawake pekee bali kwa wanaume na vijana.
Alisema kuwa wizara hiyo ina akiba ya kutosha ya mbinu za upangaji uzazi ambazo zitatumika kwa kipindi cha mwaka moja na nusu.
K a t i k a malengo yake ya 2020, mashirika hayo yanataka kufikia 2015 kuwe na mpangilio mpya wa kimataifa unaojumuisha afya ya uzazi na ngono na haki kama masuala muhimu, kuongeza uwezo wa kupata haki hizo na kusaidia kuondoa pengo lililopo kati ya maskini na matajiri kwa asilimia 50 kufikia 2020,.
Pia yanalenga kuondoa ubaguzi wa aina yoyote dhidi ya wanawake na wasichana ili kuweza kuwa na nafasi sawa kwa wanaume na wanawake, kutambua haki za ngono na uzazi kama haki za binadamu, kuwahusisha vijana katika maamuzi ya sera yanayohusu maisha yao.
Maazimio mengine ni kutoa huduma za pamoja za afya ya uzazi, HIV katika hospitali za umma na kibinafsi kufikia 2020, kupunguza pengo angalau kwa asilimia 50 la ukosefu wa mbinu za upangaji uzazi na kutoa elimu ya masuala ya ngono na kijinsia kwa wote. 


