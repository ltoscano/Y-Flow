
Uingereza kujenga kituo cha Ebola
Na AFP
LONDON, UINGEREZA inatarajiwa kuanzisha kituo cha matibabu kwa wahasiriwa wa mkurupuko wa Ebola nchini Sierra Leone, katibu wa maendeleo ya kimataifa wa nchi hiyo alisema Jumatatu.
Kituo hicho kitakachokuwa na nafasi ya vitanda 62 karibu na mji mkuu wa Freetown kimepangiwa kufunguliwa katika kipindi cha miezi miwili ijayo na kitajengwa na kuendeshwa na wahandisi na maafisa wa matibabu wa kijeshi .
Mkurupuko mbaya zaidi wa ugonjwa huo kuwahi kutokea umesababisha vifo vya watu 491 katika taifa la Sierra Leone, ambalo ni mojawapo wa nchi tatu ambazo zimeathiriwa zaidi na mkurupuko huo ambao kufikia sasa umesababisha vifo vya watu zaidi ya 2,000 kote duniani.
“Uzito wa changamoto hii unahitaji jamii yote ya kimataifa kuchangia zaidi katika kusaidia mataifa yaliyoathiriwa, na ndiyo sababu Uingereza inafanya kazi na serikali ya Sierra Leone kujenga kituo kipya cha matibabu karibu na jiji kuu la Freetown,” alisema katibu wa maendeleo ya kimataifa, Justine Greening.
“Kituo hicho kitakapokuwa tayari na kuanza huduma zake kitawezesha Uingereza kutoa matibabu kwa wafanyakazi wa nchi hiyo na wa kimataifa, pamoja na watu wote kwa jumla.” Baada ya muda, shirika la kutoa msaada la Save the Children huenda likasimamia kituo hicho, ambacho kitakuwa na vitanda 12 vilivyotengewa wahudumu wa afya wa kujitolea kutoka taifa hilo na wa kimataifa, serikali ilisema.


