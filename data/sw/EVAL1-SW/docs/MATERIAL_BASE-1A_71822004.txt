
Liverpol, Chelsea kusaka Capital 1
VIONGOZI wa Ligi Kuu ya Uingereza, Chelsea na Liverpool ni baadhi ya klabu zinazopigiwa upatu kutamba katika mashindano ya League Cup yanayoingia awamu ya robo-fainali leo. 
Wote wawili wanakutana na klabu za daraja ya pili.
Chelsea inapambana na wenyeji Derby Couny leo usiku nayo Liverpool icheze dhidi ya viongozi Bournemouth hapo kesho.
Katika mechi nyingine itakayohusisha klabu za Ligi Kuu, Tottenham Hotspur wataalika Newcastle United nayo klabu ya daraja ya tatu Sheffield United ikaribishe Southampton.
Kombe hili ni muhimu kwa kocha wa Chelsea, Jose Mourinho kwani alilishinda katika msimu wake wa kwanza mwaka 2005 na tena miaka miwili baadaye.
Chelsea wamekuwa wakipepea tangu kuanza kampeni yao mwezi Agosti, wakipoteza mechi moja tu kati ya 24 walizocheza katika mashindano yote. Hata hivyo, kipa Petr Cech amekataa kulinganisha kikosi cha wakati huu na kile cha awali mpaka washinde angalau kikombe. “Kwa sasa hatujashinda chochote na singependa kulinganisha timu ya misimu kadha iliyopita na ile ya sasa mpaka msimu huu utakapotamatika,” alisema Cech.
Derby inatafuta kufuzu kwa nusu-fainali ya kombe hilo kwa mara ya kwanza tangu 2009.


