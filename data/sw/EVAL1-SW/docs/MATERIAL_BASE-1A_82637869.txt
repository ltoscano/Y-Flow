
Wakazi wasifu miradi ya kuwapa vijana ajira
Na FRANCIS MUREITHI
WAKAZI wa eneo la Olenguruone, Kaunti ya Nakuru wamesifu miradi ya ufugaji ng’ombe wa maziwa na kilimo cha majani chai kwa kuwapa vijana ajira.
“Katika chama cha kutoa mikopo cha Solitarian tulianza na wanachama 90 lakini tangu kampuni ya maziwa ya Brookside ijenge mtambo wa barafu wa maziwa katika eneo la Olenguruone idadi ya wanachama wetu imeongezeka hadi 1,200,” mwenyekiti wa Solitaran, Bw Johana Kogo alisema.
Pia kuna vyama vingine vya ushirika ambavyo vimeweza kushamiri katika sekta ya ufugaji wa ng’ombe wa maziwa ambavyo ni pamoja na Kiptenden na Olenguruone ambavyo hutoa zaidi ya lita 2,000 za maziwa kila siku.
“Tangu nianze kuleta maziwa yangu katika mtambo huu wa barafu wa Brookside nimeweza kuchukua mkopo wa Sh100,000 kutoka benki kwa kutumia stakabadhi za malipo yangu ya maziwa,” akasema mkulima mmoja Bw Henry Amalo.
Meneja wa mauzo wa kampuni ya Brookside, Bw John Gethi alidokeza kuwa eneo la Olengurone lina uwezo wa kutoa maziwa ya kuwalisha wakazi wote wa kaunti ya Nakuru.
“Utoaji wa maziwa kwa wingi katika eneo la Olenguruone umetokana na mafunzo ambayo kampuni ya Brookside huwapa wafugaj,” alieleza. 


