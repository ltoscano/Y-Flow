
Sauti Sol kiboko yao, asema Alikiba
HAO Sauti Saul kiboko, achana nao kabisa! Staa wa Bongo Flava Alikiba amesifia kiwango cha muziki kinachofanywa na kundi la muziki Sauti Sol akiwataja kuwa wasanii kutoka Kenya anaowaamini sana kikazi na kisanaa zaidi ya wote. 
Yapata wiki mbili zilizopita, Alikiba alisafiri kutoka Tanzania hadi Mombasa ambako walitengeneza video ya kolabo yao mpya ijapokuwa amedai kwamba sio kolabo mbali ni wimbo wa ushirikiano wao.
Aidha amesema kuwa kiwango cha muziki wanaoufanya Sauti Sol ndicho kilimshawishi kukubali kufanya kazi nao na pengine hili linaelezea ni kwa nini japo Alikiba ni mwepesi sana wa kufanya kolabo, bado hajaweza kufanya kazi na wasanii wengi wa nyumbani tangu alipoanza muziki wake zaidi ya miaka 10 iliyopita.
"Wale Sauti Sol wapo tofauti sana kisanaa, mimi husikiza sana kazi zao. Hii sio kwamba wanamuziki wengine Wakenya sio wazuri ila hawa wapo katika kiwango tofauti kabisa na ndio sababu nimefanya kazi nao, wimbo ambao nina uhakika ni mzuri sana na mtapenda," akasema.
Aidha Alikiba ambaye aliachia wimbo wake mpya Lupela mwezi huu wa mapenzi, amefunguka kuhusiana na ugumu wa `mahaterz' katika tasnia ya muziki kwa kusema njia bora ya kujibizana nao ni kutopingana nao.
"Wajua katika maisha na hasa kwenye gemu kuna watu ambao daima watakuwa ni `mahaterz', hata ufanye nini kizuri wao hawatahi kukiona hivyo, lazima tu watafutie kosa la kukukashifu. Watu kama hao njia salama ya kubijibizana nao ni kutopingana nao, unawaacha wachonge watakavyo kwa sababu huwezi kuwabadilisha. Lengo lao huwa ni kumrudisha mtu nyuma na hilo ni lazima uwelewe sana.
Mimi mwenyewe natukanwa sana ila najielewa zaidi kwamba mimi ni mchapakazi hivyo huwa siharibu muda wangu kuwazia kibaya kinachosemwa kunihusu," akaongeza.


