
Wambui aidhinishwa Mbunge Othaya
Na RICHARD MUNGUTI
MAHAKAMA ya Juu jana ilibadilisha uamuzi wa Mahakama ya Rufaa na kumrejeshea Bi Mary Wambui kiti cha ubunge cha Othaya, kaunti ya Nyeri.
Kufuatia uamuzi huo, uchaguzi mdogo uliokuwa umetangazwa na tume huru ya uchaguzi na mipaka (IEBC) hautafanyika.
Sasa wakazi wa Othaya wataendelea kuhudumiwa na Bi Wambui ambaye alitwaa kiti hicho baada ya kustaafu kwa Rais Mwai Kibaki aliyekuwa mbunge wa eneo hilo kwa zaidi ya miaka 40. Mahakama ya Rufaa ya Nyeri ilikuwa imefutilia mbali kuchaguliwa kwa Bi Wambui baada ya rufaa iliyokuwa imewasilishwa na wakili Peter King’ara aliyewania kiti hicho kwa tiketi ya DP. Baada ya uamuzi huo, IEBC ilitangaza Aprili 29 kuwa tarehe ya uchaguzi na kuanza maandalizi, lakini Mahakama ya Juu ikasimamisha shughuli hiyo.
Mbunge Othaya Akizungumza baada ya uamuzi huo, Bi Wambui alisema: “Hii ni siku kubwa kwangu na kwa wakazi wa Othaya walionichagua. Mahakama ya juu imeidhinisha uamuzi wa wapiga kura.” Wakiongozwa na Jaji Mkuu ambaye ni rais wa mahakama hiyo Dkt Willy Mutunga, majaji Kalpana Rawal, Philip Tunoi, Jacton Ojwang, Mohammed Ibrahim, Njoki Ndung’u na Smokin Wanjala walisema mahakama ya rufaa ilikosea ilipokataa kutupa kesi ya Bw King’ara. “Mahakama imetilia maanani tetezi za Bi Wambui kwamba rufaa aliyowasilisha inazua masuala tata ya kikatiba. Hii kesi iko na umuhimu wa kitaifa na Bi Wambui anapasa kupewa fursa kukosoa uamuzi wa Majaji Alnashir Visram, Martha Koome na Otieno Odek waliofutilia mbali ushindi wake.” Mahakama iliamuru kila upande ujigharamie kesi hiyo.
Bi Wambui alitetewa na wakili Cecil Miller.


