
Dhihaka za Zitto kwa Prof. Muhongo!!
Oct 05, 2012

KWA mtazamo wangu, baraza la sasa la mawaziri la Rais Jakaya Kikwete lina mawaziri ambao kiutendaji unaweza kuwatenga katika makundi matatu tofauti.

Kundi la kwanza ni la mawaziri ambao wameingia na kukalia viti vya uwaziri huku wakiwa hawana visheni au matamanio yoyote ya kubadilisha chochote katika wizara zao.

Hawa ni wale mawaziri ambao wapo kama hawapo. Husikii vishindo vyao, husikii maelekezo yao, na wala husikii sifa zozote za uchapaji kazi kutoka katika wizara wanazoziongoza.

Kwao, ilimradi ni mawaziri na wanapata malipo na marupurupu yote yanayohusiana na nafasi hiyo, basi yatosha. Hawataki kujishughulisha, hawataki makuu!

Kundi la pili ni la mawaziri ambao wanaendeleza mambo yale yale ya mawaziri waliowatangulia na kwa staili ile ile, na si hoja yalikuwa mazuri au mabaya.
Kwa ufupi, utendaji wa hawa unafuata nyayo za mawaziri waliowatangulia. Hawana ya kwao mapya, bali wanaendeleza yale yale ya waliowatangulia (narudia, hata kama ni mabaya au potofu).

Unaweza kusema kundi hili ni la mawaziri ambao utendaji kazi wao ni ule wa “business as usual”. Hawa, kwa hakika, huwezi kuwaita kuwa ni mawakala wa mabadiliko.

Ni katika kundi hili la pili na lile la kwanza unakowakuta mawaziri ambao wanaochukulia uwaziri kama njia ya mkato ya kupata utajiri wa haraka. Na kwa sababu hiyo, humo ndimo unakowakuta mawaziri wanaotuhumiwa kwa ufisadi.

Kundi la tatu ni la mawaziri ambao unaweza kusema ya kuwa ni mawakala wa mabadiliko. Yaani, wameingia katika wizara zao na dhamira kwamba hawatarudia makosa yale yale ya mawaziri waliowatangulia, na kwamba wataleta mambo mapya mazuri kiutendaji ili kwayo wakumbukwe nayo miaka mingi ijayo watakapohamishwa katika wizara hizo au watakapostaafu utumishi serikalini.

Hawa ni mawaziri wanaothubutu kutenda, ni mawaziri wasiongoja mpaka wapate ‘ridhaa’ kutoka Ikulu ya Rais Kikwete ndipo watende jambo ambalo ni zuri kwa wananchi, na ambalo limo katika mamlaka zao za kiutendaji.

Siwezi kubisha kwamba katika safari ndefu ya utendaji ya mawaziri wetu, inaweza kutokea waziri wa kundi hilo la tatu akaanguka kiutendaji na kujikuta anahamia katika kundi la pili au hata la kwanza. Yaweza pia kutokea waziri wa kundi la kwanza ‘akajirekebisha’ na kufanikiwa kuingia kundi la pili au hata la tatu.

Yote hayo yawezekana, lakini vyovyote vile; mawaziri ambao ni tegemeo la Wa tanzania katika nchi yetu hii ambayo imeharibika kiutendaji kwa sababu ya ufisadi, ni mawaziri wa kundi hili .

Kwa mtazamo wangu, ni katika kundi hili la tatu ambako unakutana na mawaziri wanaothubutu kiutendaji – nawazungumzia mawaziri kama vile Profesa Sospeter Muhongo, Dk. Harrison Mwakyembe, Balozi Khamis Kagasheki, Profesa Anna Tibaijuka, Dk. John Pombe Magufuli nk.

Katika hali ya kawaida, na katika busara za kawaida kabisa, Wa tanzania tunapaswa kuwaunga mkono mawaziri hawa; angalau mpaka hapo ‘watakapotetereka’ na ‘kuangukia’ kundi la pili au la kwanza. Tunapaswa kuwaunga mkono mawaziri wa kundi hili ili kuwatia moyo kutenda zaidi na kutuletea mabadiliko chanya tunayoyalilia.

Lakini kwa bahati mbaya, hali sivyo ilivyo. Uzoefu unaonyesha kwamba siasa za ki-chama au za kulipiza visasi au hata chuki binafsi tu, zinatutia upofu wa kujitakia tusiuone ujasiri wa uthubutu wa mawaziri hao wa kutaka kuleta mabadiliko ya kiutendaji katika wizara zao.

Na kwa sababu hiyo, badala ya kuelekeza shutuma zetu na makombora yetu kwa wale mawaziri wa kundi la kwanza na la pili la “business as usual”, tunawarukia hawa wa kundi la tatu kwa kuwakejeli na kukebehi kila wanachokifanya katika wizara zao kujaribu kuboresha mambo ili kuleta ahueni kwa mamilioni ya Wa tanzania wanaotegemea huduma za wizara zao.

Na napenda nieleweke kwamba sishadidii kuwa tusiwakosoe kabisa (nitakuwa mtu wa mwisho kufanya hivyo); bali ninachosisitiza ni kwamba tuwakosoe kwa hoja nzito na kwa nia njema; huku tukitambua kuwa wanajitahidi kutenda vyema kuliko wale wa kundi la kwanza au la pili.

Na pia tuwakosoe inapobidi, na tena tufanye hivyo tu tukiwa tunaongozwa na ukweli, na si kwa kuongozwa na jazba za ki-chama, chuki binafsi au jazba za kulipiza visasi.

Mfano mzuri ni shutuma anazorushiwa mitandaoni, hivi sasa, Waziri wa Nishati na Madini, Profesa Sospeter Muhongo. Chanzo cha shutuma hizo ni agizo lake kwa bodi mpya ya Shirika la Maendeleo ya Petroli nchini (TPDC) kupitia upya mikataba yote 26 ya utafutaji mafuta na gesi asilia nchini.

Hatua yake hiyo imewaudhi wenzetu kadhaa akiwemo Mbunge wa Kigoma Kaskazini (CHADEMA), Zitto Kabwe ambaye andiko lake la kumshutumu kwenye mtandao wa jamiiforum limeibua mjadala mkubwa.

Amemshutumu kwamba agizo lake ni mbinu au ujanja wa kujitafutia sifa za haraka na umaarufu!

Nimelisoma andiko hilo, na japo mimi si mtaalamu wa masuala ya mafuta na gesi, na wala si mchumi, lakini naona wazi kwamba mbunge huyu kijana hakumtendea haki Profesa Muhongo; hasa pale anapotumia maneno makali dhidi yake kama vile kwamba kauli yake (Muhongo) ya kutaka mikataba hiyo ipitiwe upya ni “irresponsible statement” , na kwamba eti waziri huyo ni “totally ignorant” na ana “cowboy approach” katika utendaji wake.

Kwa sisi ambao tumekuwa tukifuatilia kwa muda mrefu safari ya kisiasa ya mbunge huyu kijana wa CHADEMA, lazima tukiri kwamba maudhui ya andiko lake hilo na baadhi ya hoja zake dhidi ya Profesa Muhongo, zimetushangaza, na hisia ni kwamba zina historia yake katika lile sakata la kusimamishwa kwa bosi mkuu wa TANESCO, Injinia William Mhando, siku chache kabla wizara ya Profesa Muhongo haijawasilisha bajeti yake bungeni.

Nasema hivyo; maana huwezi kuamini kuwa ni Zitto Kabwe yule yule aliyesimama bungeni zama zile na kupiga kelele za nguvu kuhusu mkataba wa mgodi wa Buzwagi ndiye Zitto Kabwe huyu huyu wa sasa ambaye anadai kwamba eti Waziri Muhongo kuagiza kupitiwa upya mikataba ya utafutaji mafuta na gesi nchini kutakimbiza wawekezaji wa kigeni!

Jamani, hivi yeye Zitto alipokuwa wakati ule akiupigia kelele bungeni mkataba ule wa mgodi wa Buzwagi, hakujua kwamba kwa kufanya hivyo alikuwa anahatarisha Tanzania kukimbiwa na wawekezaji? Tuamini kwamba amelijua hilo leo?

Isitoshe, yeye mwenyewe amekiri katika andiko lake kwamba kamati yake ya POAC anayoiongoza ilishawahi kuiagiza TPDC (kupitia CAG) kukagua mikataba yote 26 ya mafuta na gesi, na kwamba ni minne tu ndiyo iliyokaguliwa na mmoja ukiwa na mapungufu mengi yanayoinyima serikali mapato.

Kama hivyo ndivyo, kwa nini sasa anaona ni vibaya kwa Profesa Muhongo kuagiza naye mikataba ipitiwe upya? Si kweli kwamba kwa kufanya hivyo, Profesa Muhongo anakaza tu kamba kwa kile ambacho Zitto na wenzake katika POAC walishakianza? Kwa nini sasa Zitto hafurahishwi na hilo?

Na kwa mtazamo wake, ni lini ambapo hatutahatarisha kukimbiwa na wawekezaji wa kigeni ndipo tupitie upya mikataba hiyo ya gesi na mafuta, na pengine hata ya madini? Au aonavyo yeye hatupaswi kamwe kuthubutu kuipitia upya mikataba hiyo maana tutasababisha kwa wawekezaji un-necessary uncertainty (hali ya shaka na hofu) bila sababu ya msingi?

Nimesema kwamba mimi si mtaalamu wa sekta ya gesi au mafuta, na wala si mchumi, lakini sihitaji vyote hivyo kujua kwamba kuhakiki (kwa kupitia upya) mikataba ya wawekezaji ni jambo la kawaida kabisa katika utendaji wa serikali nyingi duniani; hasa za Dunia ya Tatu. Hata miaka ya karibuni tu nchi za India, Venezuela na Brazil zimefanya hivyo.

Kama hivyo ndivyo, sasa kuna ubaya gani kwa Profesa Muhongo kuiagiza bodi mpya kuipitia upya mikataba ya gesi na mafuta? Mbona hatujasikia India, Brazil na Venezuela zikikimbiwa na wawekezaji katika sekta hiyo kwa sababu tu ya kupitia upya mikataba?

Ni dhahiri wawekezaji ambao watakimbia kwa sababu hiyo au watakaoshindwa kuwekeza nchini kwa sababu hiyo, ni wale waovu ambao nchi yetu haiwahitaji.

Ni nani asiyejua kwamba sekta za mafuta, gesi na madini duniani zimekamatwa na wawekezaji wa kimataifa wenye mitandao yenye hulka za ki-Mafia, na ambao wanazigeuza nchi masikini kama Tanzania kuwa shamba la bibi kizee?

Kwa mtazamo wangu, ni heri kukimbiwa na wawekezaji wote na tukabaki na hazina yetu ya mafuta na gesi kwa ajili ya matumizi ya vizazi vyetu vijavyo kuliko kuwakaribisha nchini kwa mikataba ya ki-Karl Peters inayoigeuza nchi yetu kuwa shamba la bibi kizee!

Hoja nyingine ya Zitto Kabwe kwamba mikataba ilishawahi kupitiwa huko nyuma na hakuna lolote la maana lililopatikana, haina uzito wa kutosha wa kumzuia Profesa Muhongo naye asiagize mikataba hiyo ipitiwe upya; hasa ikizingatiwa kuwa yeye ni waziri mpya katika wizara hiyo na bodi hiyo ya TPDC nayo ni mpya, na kwa maana hiyo nao wanahitaji kujiridhisha kwamba maslahi ya taifa yamelindwa katika mikataba hiyo.

Nihitimishe safu yangu kwa kukubaliana na Zitto Kabwe katika hoja zake nyingine kama ile ya kupigania uwazi katika mikataba hiyo.

Hilo ni kweli kabisa. Umma unapaswa kuifahamu mikataba hiyo, na si kusikia tu kwamba inapitiwa upya kisiri.

Hoja yake nyingine kwamba tatizo letu katika sekta hizo ni la kimfumo zaidi na kisera ina uzito, na nadhani ndiyo maana Profesa Muhongo anahaha hivi sasa ili tuwe na Rasimu ya Sera ya Gesi na Rasimu ya Sheria ya Gesi mapema iwezekanavyo.

Hayo, hata hivyo, hayawezi kuwa kisingizio cha kutoipitia upya mikataba hiyo.

Tuipitie upya huku mchakato wa kufanya mabadiliko ya kisera na kimfumo ukiendelea ili, hatimaye, tuijue ile ambayo “tumelizwa”, na tuwajue waliolisaliti taifa kwa kusaini mikataba hiyo ili pia sheria zichukue mkondo wake.

Halikuwa lengo langu kumtetea Profesa Muhongo, lakini hata katika mazingira yetu ya sasa anapojitokeza waziri mchapakazi, lazima tumpe sapoti hadi pengine atakapotuthibitishia pasi shaka yoyote kwamba naye ni ‘msanii’ tu kama mawaziri wengine waliomtangulia.

Kwa maana hiyo, mpaka hapo atakapoangukia makundi yale ya kwanza na pili ya mawaziri niliyoyaeleza mwanzoni mwa safu hii, Profesa Muhongo anabakia kwangu kuwa ni waziri anayethubutu, na asiyekubali kuyumbishwa na mafisadi.

Hivi ni nani asiyejua kwamba, chini ya uongozi wake wizarani, makali ya mgao wa umeme yamepungua sana mwaka huu kuliko ilivyokuwa mwaka jana?

Yawezekana Profesa Muhongo ana cowboy approach katika kuiongoza wizara hiyo kama anavyodai Zitto, lakini kama hilo linasaidia kulinda mafuta na gesi yetu na maliasili zetu nyingine dhidi ya wawekezaji nyang’au, na kama hilo linasaidia pia kutupunguzia makali ya mgao wa umeme, basi na iwe hivyo – idumu approach ya ki-cowboy ya Profesa Muhongo!


