Vigogo kumvua ubunge Shibuda
Jan 10, 2013

MBUNGE wa Maswa Magharibi, John Shibuda, anaweza kupoteza ubunge wakati wowote , Raia Mwema, limeelezwa.
Hiyo inatokana na chama chake, Chama cha Demokrasia na Maendeleo (CHADEMA) kumtuhumu kwa kukihujumu na hivyo kupanga kumvua uanachama. Mbunge akikoma kuwa mwanachama wa chama kilichomsimamisha, anakoma kuwa mbunge.
Lakini mwenyewe anasema hajaelezwa rasmi kuhusu mpango huo na Katibu Mkuu Dk. Wilbroad Slaa amesema yeye ni mtendaji mkuu wa chama na kwa hiyo hawezi kuzungumzia masuala yanayoweza kuwa yameamuliwa kwa vile yanaweza kufikishwa kwake kama rufaa.
Kwa mujibu wa taarifa zilizopatikana, baadhi ya vikao vya kitaifa vya chama hicho vimekwishakufanya uamuzi wa kumvua Shibuda uanachama, uamuzi ambao unadaiwa kuungwa mkono na baadhi ya viongozi waandamizi wa CHADEMA na wakati huo huo, wengine wakiupinga.
Katika ‘mvutano’ huo, Shibuda kwa baadhi ya wanachama na viongozi waandamizi wa CHADEMA anaaminika kuwa ni kiongozi mwenye nia ya kukivuruga chama hicho, lakini wanaomtetea wanajenga hoja kwamba; uhuru wa mawazo ni lazima uheshimiwe ndani ya CHADEMA na zaidi ya hapo, uvumilivu wa kisiasa upewe pia nafasi.
Vyanzo kadhaa vya habari vimedokeza kwamba taarifa za hizo za kufukuzana ni ishara ya mpasuko ndani ya CHADEMA unaotokana na kambi mbili zinazokinzana kuelekea uchaguzi wa viongozi ndani ya chama hicho.
Inadaiwa ya kuwa Shibuda amekuwa akitoa kauli za kukinzana na baadhi ya misimamo ya viongozi wa chama hicho, ikiwamo misimamo inayotokana na vikao vya chama hicho.
Kati ya mambo ambayo Shibuda amewahi kwenda kinyume na chama chake ni suala la kutokuunga mkono kufutwa kwa ulipaji wa posho za vikao kwa wabunge. Katika msimamo huo, Shibuda aliwashangaa wenzake na kuita posho hizo kuwa ni “ujira wa mwiha” hivyo na wabunge wanastahili kulipwa. Pia Shibuda amewahi kutangaza kugombea urais kwenye mkutano wa Halmashauri Kuu ya CCM (NEC) alipohudhuria humo kama Mjumbe wa Kamati ya Kujitathmini katika Utawala Bora (APRM).
Ndani ya CHADEMA uamuzi wake huo ulihojiwa na kuzua mjadala, lakini pia Shibuda mara kadhaa amekuwa akitoa lugha zinazoashiria vijembe kwa baadhi ya viongozi wa CHADEMA.
Lakini ‘rafu’ hizo za Shibuda zinatetewa na baadhi ya viongozi wa CHADEMA wakisema huo ni uhuru wa mawazo. Uchunguzi unaonyesha kuwa endapo Shibuda atafukuzwa CHADEMA, chama hicho kinaweza kupata wakati mgumu kuendesha siasa zake Kanda ya Ziwa, hususan katika Jimbo la Maswa Magharibi.
Hali hiyo ya CHADEMA kuwa katika mazingira magumu inaongezwa nguvu na hali ya mivutano inayoendelea miongoni mwa viongozi wa chama hicho jijini Mwanza, ambako viongozi kadhaa, wakiwamo baadhi ya madiwani wamekwishakufukuzwa.
Taarifa zaidi zinadai ya kuwa kambi mbili zinazokinzana zimekita operesheni zao katika Baraza la Vijana la CHADEMA (BAVICHA). Huko, Makamu Mwenyekiti wa BAVICHA aliyevuliwa uanachama wa baraza hilo, Juliana Shonza, na baadhi ya vijana wenzake, akiwamo Habib Mchange wanahusishwa na kambi ya Mbunge wa Kigoma Kaskazini, Kabwe Zitto, katika harakati za kisiasa ndani ya chama hicho.
Zitto anatajwa pia kuungwa mkono na baadhi ya wabunge na kwa upande mwingine, kunadaiwa kuwapo kwa kambi ya Mwenyekiti wa CHADEMA, Freeman Mbowe ambayo pia imamhusisha Dk. Slaa na kundi jingine la wabunge.
Ndani ya BAVICHA, Mwenyekiti, John Heche, anatajwa kuwapo upande wa Mbowe na Dk. Slaa na hiyo imekuwa kati ya mambo yanayoleta msuguano na Makamu wake Mwenyekiti Shonza.
Chanzo chetu cha habari kimefichua harakati hizo za kisiasa kuelekea uchaguzi wa ndani wa chama hicho kwa kueleza; “Tunaotaka kuwatoa wanatumia rushwa, uwongo, majungu, fitina na ubabe dhidi yetu. Tunaotaka kuingia tunatumia njia hizo hizo.
“Yanayoendelea CHADEMA ni masuala ya kupanga. Kuna (anatajwa jina) mke wa kiongozi mwandamizi wa chama hicho aliajiri kijana (anatajwa jina) akampandikiza kwenye kundi la kina (anatajwa-wa kambi nyingine) kupeleleza kama Zitto anafanya hujuma kwa chama. Akawa wakikutana analazimisha mbona Zitto haji? Mbona Zitto hatupi hela. Huyo aliyekodiwa akaanzisha kundi linaloitwa Patriotic Movement,” kinaeleza chanzo chetu cha habari.
Mvurugano huo ndani ya BAVICHA umekwisharipotiwa na vyombo mbalimbali vya habari nchini, ikiwamo mitandao ya kijamii, ambamo katika mtandao wa Jamii Forum, Juliana Shonza aliandika; “Nimepokea kwa masikitiko makubwa kashfa zinazoenezwa dhidi yangu kama mmojawapo wa kundi la Zitto kuwachafua viongozi wa chama pamoja na kuratibu mipango ya kuhujumu chama.


