Ivory Coast: Tutaibuka tukicheza karata vyema
May 30, 2012

‘IS TZ’ ni njia rahisi lakini ya ajabu ya kulielezea kundi letu la A kwenye mashindano ya fainali ya mataifa ya Afrika kwa Wachezaji wanaochezea Ligi za Nyumbani (CHAN).
Kwa nini hili kundi litakalomenyana kwenye jiji la Abidjan, Ivory Coast kuanzia Februari 22, 2009 ‘IS TZ’ ambapo TZ ni kifupi rasmi cha Tanzania?
Ni kwa sababu kundi hilo linaundwa na Ivory Coast inayoanza na herufi "I", Senegal inayoanza na "S", Tanzania inayoanza na "T" na Zambia inayoanza na "Z". Ukizipanga herufi hizo kwa mpangilio huo, utapata maneno mawili, moja la Kiingereza na moja kifupi cha jina la nchi yetu ya Tanzania, yaani utapata maneno "IS TZ".
Neno la kwanza linatengenezwa na herufi za kwanza za majina ya nchi jirani huko Afrika Magharibi na neno la pili linatengenezwa na herufi za kwanza za majina ya nchi jirani huku Afrika Mashariki!
Haya ni maajabu lakini hayaishii hapo. Ukitaka sentensi kamili ya kulielezea kundi letu, taja Ivory Coast, Tanzania(IT) halafu Ivory Coast, Senegal(IS) na kamilisha kwa Tanzania, Zambia(TZ), ukiwapa wenyeji nafasi mbili za kutajwa na sisi wenye nchi ya Tanzania tukijipa nafasi mbili za kutajwa. Kwa mpango huo, utapata sentensi kamili,"IT IS TZ" ikimaanisha "NI TZ" yaani NI TANZANIA!
Wakati hili kundi la ‘IS TZ’ litamenyana kwenye jiji la Abidjan, makao makuu ya nchi ya Ivory Coast, kundi B lenye Ghana, Libya, Zimbabwe na Kongo litaonyeshana kazi kwenye mji wa pili kwa ukubwa nchini humo wa Bouake.
Msanii mwenye kipaji kikubwa zaidi anaweza kucheza na neno la Kiingereza na herufi za kwanza za majina ya nchi za kundi letu kutengeneza sentensi THIS IS TZ(HII NI TZ au HILI(ukizungumzia kundi) NI TZ).Maneno ya kutumia hapa ni:- Tanzania, Hosts Ivory coast, Senegal (THIS) Ivory coast, Senegal (IS) Tanzania, Zambia (TZ). "Hosts" inamaanisha "Wenyeji". Kwa hiyo kundi letu ni TZ (Tanzania), hivyo naomba nitoe rai kwamba twende Ivory Coast tukiwa na nguvu kubwa ya kisaikolojia ya kufanya vizuri kwenye kundi hilo kwa sababu ni kundi letu!
Ni imani yangu kwamba, kama wachezaji wetu wa timu ya Taifa hawataendelea kuchoshwa kwa mashindano makubwa makubwa na kupata muda wa kutosha wa kujiweka sawa kwa mapambano hayo, kweli kundi letu litakuwa la Tanzania kama jina lake linavyotabiri.
Nikizungumzia suala la uchovu wa wachezaji, hapa naomba niungane na Mwenyekiti wa Yanga, Imani Madega kwamba ushiriki usio wa kuridhisha wa timu yake kwenye mashindano ya Tusker ya mwaka huu uliathiriwa na uchovu wa wachezaji wake wengi. 
Wachezaji hao wamepigana kwa nguvu sana kwenye mzunguko wa kwanza hadi kuongoza ligi kwa umbali wa kutosha. Wengi wao wakaenda kwenye mechi za kimataifa na timu ya Taifa dhidi ya Cape Verde mechi moja, Mauritius mechi moja, Msumbiji mechi moja, na Sudan mechi mbili, zote za kuua mtu halafu ghafla wanaibukia kwenye kombe la Tusker!
Kama hiyo haitoshi, sasa hivi wako kwenye mashindano ya kombe la Chalenji Uganda, mara watakuwa kwenye mzunguko wa pili wa ligi kuu, kisha safari ya kwenda Abidjan,Ivory Coast! Hawa ni watu au mashine?
Si utani, moja ya mikakati ya kufanya vizuri Ivory Coast, ni kutafuta namna ya kupunguza kuwachosha wachezaji wetu, vinginevyo badala ya "It is TZ"(Ni TZ) itakuwa "It is not TZ"(Si TZ) jambo ambalo si mahitaji yetu, hata kama tutajifariji kwa kufika tu kwenye fainali hizo.


