MATATA MABANDI O MOSALA

Ntɔ́ngɔ́ esílí kotána kala. Ngonga esílí ekómí zómi na ndámbo, kási ezalí koyébana tɛ̂ mpɔ̂ mbúla eyíndísí likoló. Mbúla ya mokɔlɔ môná ezalákí makási míngi mpenzá. Matangá ma mbúla mpé mazalákí makási. Sɔ́kí ozalí likoló lya nkínga mpé ozalí kotámbola, okoyóka ndéngé matangá mazalí kobɛ́ta yɔ̆ na makási nyɔ́nsɔ na nzótu.

Eténi ya ngonga esílí elekí, útá Mákalámbá abimákí o ndáko ya yĕ. Akómí mpé o mosálá. Moto moyíndo ya Kongó sé Mákalámbá. Ekɔ́tí yĕ na mokóto mwa yĕ mwa mbúla, moye mosílí mopɔlí na matangá ma mbúla mpé emɔ́ní mindɛ́lɛ́ yĕ, bawéí na •komóseka• mpɔ̂ apɔlí na mbúla ndéngé ya nsósó.

Mɔ̆kɔ́ wa mindɛ́lɛ́, ôná abéngámí Roy, amólobélí te, "Bóní bokoyá lokóla bísó mindɛ́lɛ́ tɛ̂ atá mbúla ezali@ Bokolíya sé falánga ya pámba na boyéi nsima boye@ Oyo ntángo níni, moyíndo@ Sɔ́kɔ́ Mpótó ndé bakátí yɔ̆ mokɔlɔ mobimba. Ndé lokóla áwa Kongó tosála..."

Mákalámbá mpé amóyánólí te, "Ngáí ndé moto wa libosó. Mbúla ezalí konɔ́ka makási míngi mpenzá epái ya bísó. Oyébí malámu mbúla ya mbóka óyo ekonɔ́kaka ndéngé mɔ̆kɔ́ ya nsɔ́mɔ. Sɔ́kí epái óyo enɔ́kí makási, epái óyo mosúsu ekonɔ́kɔ mokɛ́ mokɛ́. Ndé ya lɛlɔ́ esálí sé motíndo mɔ̆kɔ́ epái na epái na bonɔ́ki makási."