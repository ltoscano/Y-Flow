
Serikali ibuni mikakati na mipango ya kunusuru vilema kutoka kwa matatizo
RAMSEY KIGWA KEBEYA, Chuo Kikuu cha Mt Kenya.
NI jambo la kuhuzunisha sana kuwaona vilema wanavyoteswa nchini kila uchao.
Licha ya matatizo yao ya kimaumbile, wanapitia changamoto kubwa kama vile kuanikwa kwenye jua, na vile vile kupigwa na baridi kali kila asubuhi.
Utafiti umeashiria kwamba wengi wa hao vilema katika miji yetu ni vitega ushuru kwa mabwenyenye fulani nchini.
Inaaminika kwamba mabwenyenye hao huwatumia vilema ili kukusanya pesa kwa wapita njia.
Haki zao zimekiukwa kwani wanafanyishwa kazi ngumu kwa kuanikwa kwenye jua mchana kutwa huku wakinyimwa chakula, jambo ambalo linawaweka katika hatari ya kuambukizwa magonjwa.
Ni jukumu la mwakilishi wa walio wachache katika Bunge la Taifa, Bw Issac Mwaura, kuhakikisha kwamba anabuni mpango wa kuwasaidia vilema ili kuwanusuru kutoka kwa changamoto hizi ambazo zinawakabili kwani wana haki ya kuishi maisha mazuri kama Wakenya wengine. 


