Mauaji ya ajabu ya mtoto JonBenet Ramsey II
Jan 17, 2014

KATIKA majumuisho yake kuhusiana na kifo cha mtoto JonBenet, Dk. Wecht alisema kwamba mtu aliyemuua mtoto huyo anaonekana ni mtu ambaye JonBenet alimfahamu na kumuamini.

Dk. Wecht aliendelea kusema kwamba, mtoto JonBenet alikamatwa kama mateka na kuteswa lakini nia ya mtesaji ilikuwa ni kumnajisi jambo ambalo mtoto huyo hakulikubali, hivyo wakati anaendelea kumtesa ndipo akapoteza maisha, hali ambayo mhusika hakukitarajia. “Kwa kifupi ni kwamba, ulikuwa ni mchezo ambao ulitoa matokea mabaya,” alimalizia kusema Dk. Wecht. 

Kwa kawaida kesi yoyote ya mauaji, polisi huanza kuitupia macho familia husika au mtu wa karibu na rafiki wa familia hiyo. Familia ya Ramsey haikuweza kuepuka hilo. Siku iliyofuata baada ya taarifa za kitaalamu kutolewa kuhusiana na kifo cha mtoto huyo, John na Patsy Ramsey walihojiwa kwa muda mrefu katika kituo cha Polisi cha Boulder na pia walitoa vielelezo vya nywele na damu kwa ajili ya vipimo vya DNA na pia mwandiko wao kwa ajili ya kufananisha na mwandiko wa kwenye barua ya muuaji.

John Ramsey na mkewe waliwaambia polisi kwamba siku hiyo ya Krismasi familia nzima ilikwenda kulala mapema kwa sababu siku inayofuata asubuhi walikuwa na mpango wa kusafiri kwenda katika mji wa Minneapolis, kwa ajili ya mapumziko ya Krismasi.

Walimlaza JonBenet saa mbili kamili usiku na usiku huo hawakusikia purukushani yoyote. Jambo lililowashtua asubuhi ni pale mkewe alipoona barua iliyoachwa na watekaji nyara ya madai ya fedha. Hata hivyo kutokana na polisi kutokuwa na ushahidi wa kutosha wa kuwafungulia mashitaka ilibidi wawaachie.

Siku iliyofuata asubuhi ya Desemba 29, baada ya misa ya kifamilia iliyofanyika katika Kanisa la St. John’s Episcopal lililoko katika mji huo wa Boulder wanafamilia hao walisafiri kwa ndege na mwili wa JonBenet hadi katika mji wao wa zamani Atlanta Georgia ambapo walifanya mazishi ya mtoto wao ambayo yalihudhuriwa na waombolezaji zaidi ya 200. JonBenet alizikwa na moja kati ya magauni yake aliyowahi kushiriki nalo kwenye mashindano ya urembo.

Wakati huo huo, polisi walikuwa wakiendelea kuipeleleza familia ya Ramsey kuhusiana na mauaji hayo na baada ya siku kadhaa walikuja na taarifa zenye viashiria ambavyo vilikuwa vikionesha kwamba kati ya John Ramsey au mkewe Patsy Ramsey au wote kuna uwezekano walihusika na mauaji ya JonBenet.

Polisi walipata vielelezo kadhaa katika nyumba yao ya Boulder. Mojawapo kilikuwa ni kijidaftari kidogo kilichotumiwa na mtekaji nyara kuandika barua ya ujumbe kwa familia ya Ramsey lakini kukiwa na karatasi kadhaa zlizotumiwa kuandika ujumbe huo lakini zikaachwa kutokana na kukosewa.

Polisi walishangaa kwa sababu waliamini kwamba mtekaji nyara yeyote angeandaa barua ya kudai malipo ya utekaji nyara (Ramsom Letter) muda mrefu kabla ya kutekeleza utekaji nyara. Hivi inawezekana kweli mtekaji nyara huyo akae muda wote huo kwenye nyumba ya mtu aliyemteka nyara na apate muda wa kuandika barua yenye kurasa tatu kwa mkono kisha aondoke, tena akiwa amefanya jaribio la kuandika barua hiyo mara mbili baada ya kukosea? Hili ni swali ambalo liliwaumiza vichwa polisi.


