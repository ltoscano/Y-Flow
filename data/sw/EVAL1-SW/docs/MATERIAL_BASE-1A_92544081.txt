
Ni bajeti ya lala salama
Jun 14, 2013

ALHAMISI wiki hii, Waziri wa Fedha, Dk. William Mgimwa, atasoma bajeti ya serikali kwa mwaka wa fedha 2013/2014, ikiwa ni bajeti yake ya pili, akiwa katika wadhifa huo na ni bajeti ya tatu, tangu Rais Jakaya Kikwete aingie muhula wake wa pili wa urais.
Pia hii ni bajeti ya lala salama (au kwa wacheza soka ni bajeti ya dakika za majeruhi) kwa awamu hii ya pili ya uongozi wa Rais Jakaya Kikwete, kwa sababu imesalia bajeti nyingine moja tu ya mwaka wa fedha 2014/2015.
Inawezekana, yapo mengi yaliyoboreshwa katika bajeti ya mwaka huu ikilinganishwa na miaka ya nyuma, lakini bila shaka, yapo mengine yatakayoendelea kuwapo, iwe kwa mazoea au kwa sababu nyingine zozote zile.
Bajeti hii ya lala salama kwa Kikwete ndiyo inayoweza kutumiwa kama dira ya awali ya kupima ufanisi wake na serikali alizopata kuunda, tangu aingie madarakani mwaka 2005.
Jambo moja la uhakika ni kwamba, bajeti zote za nyuma kwa miongo kadhaa sasa zimekuwa zikibebwa na wanunuzi wa sigara, soda na vileo vya aina mbalimbali, kuanzia mvinyo hadi bia.
Na jambo jingine la uhakika pia ni wizara nyingi kutopewa fungu lao la bajeti la kutosha kama inavyoidhinishwa na Bunge. Maswali ya msingi ni je, bajeti hii ya lala salama itauma na kupuliza kwa namna gani?
Je, itauma zaidi wanunuzi wa soda, sigara na pombe kama kawaida? Je, italeta unafuu wowote kwa wananchi wa kawaida?
Je, ni bajeti ya kushabikia misamaha ya kodi hata ile isiyo na ulazima? Katika bajeti zilizotangulia, tumewahi kutangaziwa kwamba kipaumbele cha bajeti ni elimu, lakini elimu ndiyo hiyo tena iliyozua sokomoko mwaka huu, tukishuhudia kwa mara ya kwanza, matokeo ya kidato cha nne kwa mwaka 2012 yakifutwa na kupangwa upya.
Tunajiuliza kipaumbele cha bajeti ya mwaka huu kitapewa nafasi gani kwa kuzingatia kuwa tulikwishatangaziwa kipaumbele chetu ni elimu? Kwamba licha ya kipaumbele kuwa elimu, wanafunzi walifeli kwa kishindo tuna uhakika gani na kipaumbele cha bajeti ya mwaka huu? Ewe raia mwema mwenzetu, tena sikio, sikiliza bajeti kisha timiza wajibu wako.


