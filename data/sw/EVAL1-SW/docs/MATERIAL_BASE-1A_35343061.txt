Lowassa Thailand, Kikwete Nigeria
May 15, 2014

JOSEPH Stalin, kiongozi wa Umoja wa Kisovieti kati ya mwaka 1920 hadi 1953 alipouawa; amewahi kusema; “Nguvu za kutafakari ni zaidi ya nguvu za bunduki.
Nimevutiwa na mtazamo huo wa Stalin, kwamba kufikiri kwa usahihi ni zaidi ya kila kitu. Fikra sahihi ndizo zinazojenga uchumi imara, ndizo zinazoibua mafanikio katika sekta yoyote.
Lakini tofauti na nchi nyingi zilizoendelea, tatizo kubwa kwa baadhi ya nchi za Afrika ni baadhi ya viongozi wake kushindwa kumudu kuchuja kati ya fikra sahihi na fikra zisizo sahihi. Kuchuja kati ya fikra zenye manufaa kwa nchi dhidi ya fikra zisizo na tija, tena bila kuzingatia matakwa ya wakati husika.
Kwa hapa Tanzania, yapo mengi yaliyofanyika katika mkondo wa fikra sahihi katika awamu zote za uongozi, lakini pia yapo mengine yaliyofanyika kwa makosa na kinachoshangaza zaidi ni kwamba, makosa yamekuwa yakijirudia.
Yaani makosa yanatumika kutengeneza makosa mengine ya ziada. Makosa ya waziri fulani yanaweza kutumika kubuni makosa ya waziri mwingine na katikati ya makosa hayo, kumejifisha maslahi ya wachache dhidi ya maslahi ya taifa.
Kwa kuzingatia hayo, nitajadili kuhusu ziara ya Rais Jakaya Kikwete nchini Nigeria hivi karibuni. Kwamba Mei 9, mwaka huu, Rais Kikwete alitembelea kiwanda cha saruji cha Dangote Cement Obajana Plant, kinachomilikiwa na Aliko Dangote.
Kwa mujibu wa taarifa ya Ikulu iliyosambazwa kwa vyombo vya habari, Rais alitumia siku nzima ya Mei 9, kutembelea kiwanda hicho kilichoko Obajana, Jimbo la Kogi, kilomita 400 kaskazini mashariki mwa mji maarufu wa kibiashara wa Nigeria, Lagos.
Kama ilivyo kawaida kwa ziara za mafunzo, kuna mengi ya kujifunza na wakati mwingine kujipanga kuyatekeleza. Hata hivyo, mengine kati ya hayo ni kwa ajili ya kujifunza na kuyaacha kwa sababu manufaa yake si ya masafa mapana kwa taifa.
Kati ya mambo ambayo Rais Kikwete na msafara wake wanapaswa kuyaacha huko huko Nigeria, tena kuyaacha ndani ya uzio wa kiwanda cha Dangote ni uamuzi wa tajiri huyo kuagiza vibarua kutoka nchini China, kwa ajili ya ujenzi wa upanuzi wa kiwanda chake hicho.
Kwamba ili kuhakikisha kuwa upanuzi wa kiwanda hicho unakwenda kwa kasi kubwa zaidi, taarifa ya Ikulu iliyotumwa kwa vyombo vya habari ilieleza ya kuwa Dangote ameagiza maelfu ya vibarua kutoka China kushiriki katika ujenzi huo na kuukamilisha kwa haraka.
Uamuzi huo wa Dangote ambaye anajenga kiwanda cha saruji hapa mkoani Mtwara haupaswi kutekelezwa hapa nchini. Kikwete na msafara wake bila shaka wamejifunza mengi lakini hili la kuagiza vibarua ni ‘darasa’ la kupuuzwa.
Naandika hapa ili kutoa hadhari kwa sababu inawezekana tayari Kikwete na msafara wake wamevutiwa na ‘wazo’ hilo la kiwanda cha Dangote kuagiza vibarua kutoka nchi nyingine. 
Ndiyo si ajabu kwa Kikwete na msafara wake kuvutiwa na wazo hilo na hata kupendekeza au kushinikiza kulegezwa kwa sheria za kazi dhidi ya raia wa kigeni nchini. Hayo yanawezekana hasa tukizingatia uzoefu kutoka kwa viongozi wetu hao hao ambao wamekuwa hodari kuiga masuala yenye utata katika matumizi ya rasilimali za nchi.
Ushahidi wa uzoefu huo wa baadhi ya viongozi wetu kuiga mambo yenye kuzua utata ni dhahiri, tena katika utawala huu wa Rais Kikwete. Kwa mfano, itakumbukwa kwamba mwaka 2007, aliyekuwa Waziri Mkuu kwa wakati huo, Edward Lowassa alifanya ziara nchini Thailand.
Akiwa huko, naye akavutiwa na ‘wazo’ la kuagiza wataalamu wa kutengeneza mvua kuja nchini kwa ajili ya kutengeneza mvua. Kwa wakati huo, nchi ilikuwa ikikabiliwa na ukame uliopunguza kina cha maji katika mabwawa ya kuzalisha umeme nchini, kuanzia Bwawa la Mtera hadi Kidatu na mengine.
Kwa upeo wao wa kutafakari, Lowassa na msafara wake wakajua kutengeneza mvua ndiyo suluhu. Wakawasili nchini kutoka ziarani Thailand, ofisi ya Waziri Mkuu ikatangaza mpango kabambe wa kutengeneza mvua.
Kwamba wataalamu kutoka nchini Thailand wako tayari kuja kutengeneza mvua nchini, baadhi ya Wa tanzania wenye upeo wa masafa marefu na wa kina katika kufikiri wakapuuza mpango huo ‘kabambe’ lakini ofisi ya Waziri Mkuu ikaja juu kufanya utetezi.
Na zaidi ya hapo, katika kuthibitisha tofauti na uwezo wa viongozi katika kutafakari, suala hilo hilo la “mvua za Lowassa” likaibuka tena bungeni Septemba, mwaka 2013.
Ilikuwa Septemba 2, mwaka jana, ndani ya Bunge mawaziri wawili wa Serikali ya Kikwete, walijikuta wakibishana kuhusu mvua hizo.
Ulikuwa ubishi kati ya Waziri wa Nchi, Ofisi ya Makamu wa Rais – Mazingira, Dk Terezya Huvisa na Waziri wa Nchi, Ofisi ya Waziri Mkuu (Sera, Uratibu na Bunge), William Lukuvi. Hawa walikuwa wakivutana juu ya ukweli kuhusu utengenezaji mvua.
Katika mvutano wao, Waziri Huvisa alisema hakuna utaalamu wa aina hiyo, lakini Lukuvi naye akasimama bungeni na kumpinga, akisisitiza jambo hilo lipo.
Kwa kauli yake, Waziri Huvisa alisema: “Mimi ni Rais wa Mazingira wa Afrika, nasema hakuna kitu kama hicho (mvua za kutengeneza), si Marekani wala Malaysia ambao wanaweza kutengeneza mvua, hayo ni mabadiliko ya tabianchi tu.”
Ni kwa kuzingatia haya, Kikwete na msafara wake Nigeria watafakari mambo gani ya kuzingatia kwa manufaa ya nchi na mengine ya kupuuzwa kwa maslahi hayo hayo ya nchi.


