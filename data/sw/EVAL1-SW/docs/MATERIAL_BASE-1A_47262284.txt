
Wakuzaji majani chai walia hasara
Na JAMES NGUNJIRI
Wakuzaji WAKULIMA wa majani chai katika Kaunti ya Nyeri wamelalamikia gharama ya juu ya ukuzaji, wakisema kwamba inaathiri mapato yao.
Katika eneo la Othaya, mmoja wa wakulima, Bw Njoroge Wachira, 52, ambaye hupeleka majani chai yake katika kiwanda cha Gitugi, alisema juhudi zinapasa kufanywa kupunguza gharama hizo.
“Uchumaji majani chai ni ghali.
Tunalipa Sh10 kwa kilo, mbolea ni ghali pia na kuna gharama nyingine kwa vibarua na upaliliaji. Ukijumlisha gharama hii yote kisha unalipwa Sh14 pekee kwa kilo, unapata hasara tupu,” akasema Bw Wachira.
“Siku hizi hatuna uhakika wa kulipwa bonasi. Kwa hivyo sisi wakulima tunachotegemea ni zile Sh14 ambazo tunapata kwa kilo kutoka kwa shirika la majani chai nchini (KTDA) kila mwezi,” akasema walia hasara Bw Wachira ambaye amepanda majani chai kwenye ekari 32, alisema kuendelea kudhibiti usimamizi wa kilimo cha majani chai ni jambo gumu mno.
Alisema kilimo cha majani chai ni biashara ambayo yeye na familia yake wanaitegemea, sawa na wafanyibiashara wengine wanavyotegemea biashara zao.
“Kwetu sisi hii ni biashara kama biashara nyingine. Kwa hivyo gharama ya kuiendeleza inapokuwa juu, inatuwia vigumu kuendelea kuwa katika biashara,” akasema.
Wakuzaji wa zao hilo katika maeneo ya kati mwa nchi, Rift Valley na Kisii wanakabiliwa na kipindi kigumu kutokana na malipo duni ambayo wanapata, kinyume na awali ambapo faida ya kilimo hicho ilikuwa juu. 
Serikali imesema hali hii imesababishwa na kupungua kwa masoko hasa katika mataifa ya Uarabuni ambayo yanakumbwa na mizozo kwa sasa.


