MANDAI AWASHAURI WAJASIRIAMALI

July 31, 2013

Wajasiriamali wameshauriwa kuiga mifano kwa vikundi vingine vilivyokuwa na maendeleo kwa ajili ya kusaidia kuongeza ufanisi wa maendeleo endelevu kwenye vikundi, anaripoti Mwandishi Wetu. Hayo yalisemwa na mgeni rasmi Dkt.Abdalah Mandai ambaye ni Mkurugenzi wa Kituo cha Tiba Asili cha Mandai kilichopo Mongo la Ndege, Ukonga jijini Dar es Salaam wakati wa hafla fupi ya kuchangia fedha kwa kikundi cha Ujasiriamali ambacho kipo chini ya A Food People Network Tanzania (Apeneta). Katika risala yao kikundi hicho kiliomba msaada kwa ajili ya ujenzi wa kisima, Dkt.Mandai alikuwa mgeni rasmi. Dkt. Mandai alisema ni vyema jamii ikawa na mwamko wa uanzishaji wa vikundi vya ujasiriamali ili kusaidia kupata maendeleo ya haraka. Alisema kuwa, jamii inapaswa kutambua kuwa hakuna njia fupi ya kupata maendeleo bila ya kujishughulisha na ujasiriamali. “Maendeleo hayapatikani kwa urahisi hivyo ni vizuri vikundi vya ujasiriamali vinavyoanzishwa vikawa na umoja ikiwa ni pamoja na kuhakikisha kuwa fedha zinazopatikana zinakuwa katika matumizi sahihi,” alisema. Alisema kuwa, kwa kutambua umuhimu wa vikundi vya ujasiriamali na kuviendeleza hana budi kutoa mchango wa sh. milioni moja ili kusaidia kupunguza matatizo madogo madogo ya kikundi hicho. “Mimi nimeona umuhimu wa vikundi hivyo na nimedhamiria kuchangia sh. milioni moja, lakini hakikisheni kuwa fedha mlizoomba zinatumika kwa matumizi yaliyokusudiwa na si kununua simu za mkononi ama khanga jambo ambalo litarudisha nyuma maendeleo,” alisema. Naye Mkurugenzi wa Apeneta, Gratian Mutashobya alisema kikundi hicho kinakabiliwa na changamoto mbalimbali ikiwemo ubinafsi miongoni mwa baadhi ya wanakikundi. Hata hivyo alisema, kikundi hicho ni moja ya vikundi 70 vilivyoko chini ya Apeneta


