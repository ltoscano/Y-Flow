Hofu ya wageni kusajiliwa yatanda Mbeya
Feb 08, 2013

HUKU maandalizi yakiendelea ya zoezi la kusajili watoto wote wenye umri chini ya miaka mitano, hofu imetanda miongoni mwa baadhi ya maafisa wa serikali mkoani Mbeya kuhusu wageni kutumia mwanya huo kujipenyeza kwenye idara nyeti hapa nchini.

Hofu ya maafisa hao wa serikali inatokana na hali halisi ya sasa katika mipaka ya nchi iliyopo mkoani humo, ambako hakuna udhibiti wa wageni wanaoingia, hatua iliyosababisha wengi kuishi na kutambulika kama raia.

Mkoa wa Mbeya ni miongoni mwa mikoa mitano itakayohusika katika utekelezaji wa awali wa mkakati huo wa kitaifa kuhusu usajili wa watoto walio na umri chini ya miaka mitano. Mikoa mingine ni Mwanza, Geita, Simiyu na Shinyanga.

Hofu hiyo inajengwa katika misingi ya usalama wa nchi kutokana na mianya iliyopo katika mfumo wa utekelezaji wa zoezi hilo, mianya ambayo inatoa nafasi kubwa kwa raia wa kigeni nao kujiandikisha au kuandikisha watoto wao.

“Mipakani ni rahisi sana watu ambao si Wa tanzania kupata vyeti vya kuzaliwa, vyeti vya kupigia kura, nafasi za shuleni na vyuoni, kisha huhalalishwa kuwa raia, hivi sasa wamejaa vyuoni na hakuna anayejali,” anasema Afisa Uhamiaji mwenye uzoefu wa mipaka ya Ileje, Tunduma na Kasumulu mkoani Mbeya.

Afisa Uhamiaji huyo analiona zoezi la usajiri wa watu kutopewa uzito
unaostahili nchini, na kwamba kutokana na hatua hiyo, anasema wageni wengi wameweza kupenya kwenye idara nyeti za serikali.

“Unaweza kusema hali ya mipakani kama Ileje, Kyela na Tunduma ni shwari, lakini ni rahisi wageni kupenya kwenye nafasi nyeti kutokana na kukosekana kwa mchujo thabiti, wanaomba juu kwa juu,’ anasema afisa huyo.

Katika kukabiliana na tatizo hilo, afisa huyo anashauri Kamati za Ulinzi na Usalama za Wilaya zitumike kufanya mchujo wa wanaomba kazi katika idara za TRA, TAKUKURU na Uhamiaji kama ilivyo kwa Jeshi la Polisi na la Wananchi.

Tatizo la kukosekana umakini katika suala zima la usajiri wa watu nchini linabainishwa pia na afisa mwingine wa serikali wilayani Kyela, akisema ya kuwa ni mwanya uliochangia wageni wengi kutoka nchi jirani kupenya katika utumishi wa umma nchini wakitambulika kuwa ni Wa tanzania.

“Hivi sasa watu hawahojiwi kama ilivyokuwa huko nyuma, pale wanapokuja kujisajili au kusajili watoto, kwa maeneo kama yetu huku mipakani ni rahisi sana wageni kujipenyeza na kujisajili kama nao ni wenyeji,” anasema afisa huyo ambaye hata hivyo aliomba kutotajwa jina lake gazetini.

Katika taarifa zake, Wakala wa Usajili na Ufilisi (RITA) unakiri juu ya kusuasua katika zoezi la usajili wa watu nchini
ambapo inabainisha kuwa kiwango cha waliosajiliwa na kupata vyeti kimeendelea kuwa kidogo sana ikilinganishwa na nchi nyingine za Afrika.

Udhaifu huo katika usajili wa watoto na watu wazima, unaelezwa na baadhi ya maafisa uhamiaji mkoani humo kwamba umesababisha wageni wengi kujipenyeza nchini nao wakiishi na kutambuliwa kama raia, kitendo kinachowapa mwanya wa kusajili watoto wao kama Wa tanzania na si kama wageni.

“Bado upo umuhimu wa zoezi la kuhakiki wanaosajiliwa kuanzia ngazi ya kijiji hadi Mkuu wa Wilaya kisha wathibitishwe na uhamiaji kama kweli ni raia, kipengere hiki hivi sasa kimeondolewa,” anabainisha afisa uhamiaji huyo.

Afisa Mtendaji Mkuu wa RITA, Philipo Saliboko anazitaja sababu za usajili mdogo kuwa ni pamoja na umbali wa vituo vya usajili kutoka maeneo ya makazi ya wananchi, ambapo kwa sasa hulazimika kwenda kwenye ofisi za Wakuu wa Wilaya.

Anazitaja sababu nyingine kuwa ni ukiritimba katika taratibu za usajili ambapo humchukua mwananchi zaidi ya siku tatu kujisajili hadi kupewa cheti, usajili kubaki na umuhimu wa kisheria bila kuwa sehemu ya mfumo wa takwimu muhimu za kiraia, uhaba wa rasilimali fedha na watu kwa ajili ya huduma ya usajili na ada ya usajili kuwa kikwazo kwa wananchi walio wengi nchini kutokana na vipato vyao duni.

Katika kukabiliana na tatizo la kiwango kidogo cha usajili, RITA imekuja na mkakati wa kusajili watoto wote wenye umri chini ya miaka mitano (Under Five Birth Registration Initiative), ambao kwa mujibu wa takwimu zilizopo ni asilimia 14 tu ya watoto walio chini ya umri huo nchini wamesajiliwa na kati yao ni asilimia sita tu ndio wamepatiwa vyeti vya kuzaliwa.

Kwa mujibu wa Afisa Mtendaji Mkuu huyo wa RITA, mkakati huo mpya unashusha huduma ya usajili hadi ngazi ya kata, lengo ni kuwezesha watoto kusajiliwa katika ngazi ya mtaa, kijiji na kwenye vituo vya afya, vikiwamo vituo vya chanjo.


