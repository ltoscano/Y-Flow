
Ndereba astaaafu kuiwakilisha Kenya
Na FRED MAINGI
BINGWA mara nne wa Boston Marathon na mara mbili wa dunia Catherine Ndereba amestaafu kuiwakilisha Kenya katika mashindano ya kimataifa.
Ndereba alisema amejivunia kuwakilisha Kenya na kuiletea sifa na kwa hivi sasa kuwapisha wanariadha wengine fursa ya kubeba bendera ya nchi katika safu ya kimataifa.
Ndereba alisema amestaafu kuiwakilisha Kenya lakini bado atahusika katika mashindano ya marathon ya kibinafsi na ya kujipima nguvu.
Mwanariadha huyo alisema hatawakilisha Kenya kwenye mashindano ya Olimpiki, Jumuiya ya Madola na za dunia akisema amewachia wanariadha kama Edna Kiplagat na wengine kuchukua usukani..
Ndereba alisema Kenya ina talanta ya kutosha na hana wasiwasi ya kwamba hata akistaafu kabisa hakutakuwa na shida ya kupata wakimbiaji wa kumrithi.
Ndereba alikuwa akizungumza baada ya kumaliza katika nafasi ya tisa kwenye mbio za mita 10,000 alipokuwa akiwakilisha mkoa wa Nairobi katika mashindano ya mbio za Magereza ambako Nancy Kimaiyo wa Nyanza aliibuka mshindi kwa muda wa dakika 33:29.00.
Ndereba alisema alishiriki katika mashindano hayo kama njia ya kuonyesha imani yake kwa idara ya Magereza.


