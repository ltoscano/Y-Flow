
Natarajia makundi zaidi CCM!
May 31, 2012

KWA takriban miaka minne sasa, viongozi akiwamo Rais Jakaya Kikwete, wamekuwa wakizungumzia makundi ndani ya Chama Cha Mapinduzi (CCM). Wamelaani na kukemea makundi hayo bila mafanikio yoyote.
Hakuna jibu la moja kwa moja kwa nini ukemeaji wao umefeli japokuwa kuna uwezekano baadhi yao hawana uhalali au hadhi ya kukemea.
Hawana uhalali huo kwa kuwa nao ni sehemu ya makundi hasimu mawili yanayosuguana ndani ya chama hicho kwa upande wa Tanzania Bara.
Kundi la kwanza linajitambulisha kupambana na ufisadi wakati kundi jingine likionekana kutofurahishwa na kasi ya wenzao hao. Hata hivyo, kundi linalotaka vita ya ufisadi iendeshwe kidiplomasia ndilo linaloathiriwa japokuwa linajumuisha baadhi ya viongozi.
Licha ya ukemeaji wa muda mrefu, mpasuko unazidi na kuna uwezekano mkubwa wa idadi ya makundi kuzidi.
Kwa nini idadi ya makundi ndani ya CCM iongezeke badala ya kufutika? Kwa nini kauli za ukemeaji makundi zisizae matunda kwa muda wa miaka minne sasa?
Tatizo limezidi kuwa kubwa. Kile kilichotajwa kuwa mpasuko kimegeuzwa au kugeuka uhasama. Rais Kikwete anaamini uhasama upo bungeni na ukisawazishwa, basi, CCM shwari. Sidhani kama itakuwa hivyo, nitaeleza baadaye.
Ukweli ni kwamba, tatizo la makundi bungeni miongoni mwa wabunge wa CCM limeanza mara baada ya kashfa ya Kampuni ya kufua umeme ya Richmond.
Kabla ya kashfa hii hapakuwapo mpasuko wala uhasama miongoni mwa wabunge katika Bunge linaloendelea kuongozwa na Spika, Samuel Sitta na Naibu wake, Anne Makinda.
Chanzo cha mpasuko au uhasama bungeni kimekuwa kikizungumzwa kwa kificho, kwa kunong’ona pembeni. Lakini ukweli ni kwamba, chanzo cha mpasuko na uhasama ni kuangushwa kwa serikali bungeni.
Itakumbukwa, baada ya Waziri Mkuu Edward Lowassa kujiuzulu kutokana na kashfa ya Richmond kama ilivyo kwa mawaziri wengine wawili, Nazir Karamagi na Ibrahim Msabaha, serikali nzima ilivunjwa.
Rais Kikwete akalazimika kuunda serikali mpya, chini ya Waziri Mkuu Mizengo Pinda. Ni dhahiri wapo wabunge waliokuwa wakinufaika binafsi na serikali iliyovunjwa iwe kwa kujuana katika safari za nje au ndani ya nchi, maslahi ya kibiashara au matamanio ya kushika madaraka makubwa zaidi baadaye.
Ni dhahiri serikali iliyoanguka ilikuwa na maslahi kwa baadhi ya wabunge. Wapo waliotekelezewa ahadi zao majimboni kwa haraka zaidi na wengine kinyume chake, na kwa hiyo wapo waliohakikishiwa ufalme wa muda mrefu wa kisiasa.
Katika mazingira hayo, si ajabu kutokea wabunge wenye uhasama dhidi ya waliosababisha kuanguka kwa serikali inayowanufaisha kama kundi lenye maslahi au malengo yanayofanana. 
Suala la kujiuliza ni je, nini malengo ya kundi hilo? Je, ni kuendelea kuimarisha mitandao binafsi ya kibiashara kwa kutumia dola kama ilivyo Richmond? Au kupandikiza mgombea urais? Au yote mawili?
Kwa nini tujiulize maswali hayo? Kwa sababu si mara ya kwanza kwa viongozi ndani ya Baraza la Mawaziri kujiuzulu kutokana na kazi ya Kamati Teule ya Bunge.
Mawaziri Profesa Simon Mbilinyi pamoja na Iddi Simba walijiuzulu pia baada ya kuundiwa Kamati Teule ya Bunge kuchunguza kashfa ya sukari. Walijiuzulu bila kuibua uhasama au mpasuko bungeni.
Hata aliyekuwa Rais wa Zanzibar, Aboud Jumbe, ambaye alishurutishwa na Halmashauri Kuu ya CCM kujiuzulu urais, aliiacha halmashauri hiyo bila uhasama wala mpasuko.
Kiini cha mpasuko, uhasama CCM Nimekwishagusia uwezekano wa kuongezeka makundi katika CCM. Ndiyo, makundi yataongezeka CCM ingawa pia juhudi zinaweza kufanywa ili uhasama wa hadharani utoweke.
Inawezekana uhasama wa hadharani ukatoweka lakini mpasuko ukashamiri chini kwa chini bungeni na kwenye vikao vingine ngazi za mikoa na wilaya, bila kusahau ngazi ya taifa kumekwishapasuka.
Asili au kiini cha matatizo haya na mengine yatakayoibuka baadaye ni mchakato wa kumpata mgombea urais wa chama hicho.
Kwa wafuatiliaji wa masuala ya kisiasa watakubali kuwa mbinu za kuendesha mchakato wa kumpata mgombea urais wa CCM zimebadilika mara baada ya kinyang’anyiro cha mwaka 1995, kilichoshuhudiwa na Baba wa Taifa Mwalimu Nyerere.
Kwa wakati ule (1995), upatikanaji wa mgombea urais ulizingatia zaidi sifa za uadilifu wa mhusika. Uhakiki wa kina wa uadilifu wa muhusika katika maisha yake ya nyuma na ya wakati huo ulifanywa, chini ya mwongozo wa watu wasiotiliwa shaka na umma kama Mwalimu Nyerere.
Ingawa wapo wanaosema Nyerere alisaidia kupata Rais aliyejizolea kashfa baadaye (Benjamin Mkapa), ni vema tukatambua kuwa kama taifa hakuna mfumo maalumu wa kudhibiti na kuhakiki maadili ya kiongozi husika (rais) kila baada ya kipindi fulani ndani ya miaka mitano.
Ni watu wachache kama Mwalimu Nyerere ambao wameumbwa na uwezo binafsi wa kujiratibu na kujisimamia kimaadili bila kutegemea kushurutishwa na mfumo rasmi wa udhibiti.
Ikumbukwe hii ni nchi yenye ushawishi wa kumgeuza mtu fisadi ndani ya dakika mbili, ushawishi unaoweza kutoka pande zote kuanzia wafanyabiashara, wawekezaji na hata wanasiasa.
Hivyo kwa wasio na uwezo binafsi wa kujiratibu kimaadili ni lazima wadhibitiwe na chombo rasmi; kwani pengine kwa muda mrefu tusipate kiongozi mwenye uwezo huo kama Mwalimu Nyerere.
Kosa lililofanyika ni kumwamini Mkapa kuwa ataweza kujiratibu na kujisimamia kimaadili kama ilivyo kwa Mwalimu Nyerere. Tulisahau kuwa uwezo wa kiongozi kujiratibu na kujisimamia kimaadili ni kipaji cha kuzaliwa, si kuambukizwa.
Hili ni suala linalohitaji mjadala zaidi.
Sasa mwaka 1995, CCM ilikuwa ikimpata mgombea wa urais kwa kuzingatia sifa mahsusi na wanachama walitambua na kuheshimu hilo.
Lakini baadaye na hususan Uchaguzi Mkuu 2005, mchakato wa kumpata mgombea ulibadilika kutoka sifa mahsusi za kimaadili hadi nguvu ya kundi (mtandao).
Kwa vyovyote vile, chama kinachotegemea kupata mgombea kwa nguvu za makundi (mitandao) hakiwezi kuepuka maisha ya makundi. Hili ni jambo la dhahiri, ni suala la kanuni za mchezo husika.
Tofauti na awali, kwa kila mwanachama anaamini kundi (mtandao) lenye nguvu ndani ya Kamati ya Usalama na Maadili, Kamati Kuu, Halmashauri Kuu na hata mkutano mkuu ndiye mwenye kujihakikishia ushindi kugombea urais.
Mabadiliko haya ya mchakato ndiyo kiini cha makundi, mipasuko na uhasama.
Anayeamini anaweza kuwa Rais lazima aunde kundi vinginevyo azma haitatimia.
Kwa vigogo wanaotaka urais na wenye fursa za kuteua wa viongozi wengine, wana fursa kubwa ya kutimiza azma hiyo.
Kwa kuzingatia malengo yake ya baadaye (urais) ni lazima kiongozi mwenye madaraka ya kuteua, ateue kwa lengo la kutengeneza kundi.
Mfano, Waziri Mkuu anaweza kuhakikisha wakuu wa wilaya ambao hata hivyo hutangazwa na Rais, ameshiriki kuwapata na wanatambua hivyo.
Kwa kofia hiyo ya Waziri Mkuu na kwa kuzingatia mwingiliano wa kibabe kati ya CCM na Serikali, ni wazi kutajengwa kundi kubwa la kisiasa kati ya anayetaka kuwania urais na kiongozi au viongozi wa chama kwa makubaliano maalumu.
Kwa mfano, ni rahisi kwa Waziri Mkuu anayeutaka urais kuunda kundi linalomshirikisha Katibu Mkuu wa chama au viongozi wengine. Ushirikiano huo unaweza kudhibitiwa kwa ahadi za kuwapa uongozi washirika pindi azma itakapotimia.
Njama kati ya Waziri Mkuu na Katibu Mkuu kwa mfano, matokeo yake yanaweza kuwa ni pamoja na kupachika wenyeviti wa mikoa wa CCM na hata makatibu wakuu ili kuongeza nguvu ya kundi ndani ya Halmashauri Kuu ya CCM au vikao vingine vya chama.
Mfano huo wa Waziri Mkuu pia unaweza kufanywa na kiongozi mwingine yeyote mwenye malengo ya kutaka urais. Kama nilivyoeleza awali, kubwa ni lazima ajenge kundi mapema kwa kadiri inavyowezekana.
Katika mazingira haya, mgombea mtarajiwa wa kundi fulani lililoamini hakuna kikwazo katika kutimiza lengo lake anapoanguka, ni lazima mpasuko wenye uhasama utokee.
Kwa hiyo ni dhahiri kuwa kiini cha mpasuko, makundi na hata uhasama ni mchakato wa kumpata mgombea urais, uliobadilishwa kutoka uzingatiaji wa nguvu za sifa mahsusi na maadili ya mhusika hadi nguvu za kundi la kisiasa.
Katika hali kama hiyo haitawezekana kufuta makundi bila kutumia maarifa ya kiwango cha juu, yatakayokubaliwa na kila upande.
Wengi watakumbuka kinyang’anyiro cha mwaka 1995 ndani ya CCM. Walikuwapo waliojiimarisha kwa nguvu za makundi badala ya misuli ya kimaadili, wakaangushwa.
Jambo moja tu kwa wakati huo ni kwamba nguvu za makundi zilizimwa kutokana na uhodari wa Baba wa Taifa Mwalimu Julius Nyerere.
Ni wazi kuwa, kutokana na hali hiyo makundi hayawezi kufutika ingawa pia yanaweza kufutwa hadharani na huku yakiendeleza mapambano chini kwa chini.
Nini kifanyike?
Jambo la kufanya ni pamoja na kuundwa kwa Kamati ya Rais mstaafu Ali Hassan Mwinyi, kwa kuwashirikisha viongozi wengine kama akina Abdulrahaman Kinana na Pius Msekwa.
Lakini kuunda kamati ni jambo moja na matokeo ya kazi ya kamati ni jambo jingine. Katika kamati hii kunaweza pia kutokea mgongano kati ya matarajio ya waliopendekeza kamati iundwe na wana-kamati binafsi au wana-CCM kwa ujumla.
Binafsi nadhani kamati hii inaweza kuwa na nafasi ya kufuta makundi si kwa kutoa mapendekezo ya kufurahisha baadhi ya watu bali kupendekeza namna ya kurekebisha mchakato wa kumpata mgombea urais wa chama hicho.
Kamati inapaswa kupendekeza namna ya kukiwezesha chama kuwa na Kamati ya Usalama na Maadili imara, isiyotiliwa shaka na wanachama. Kamati hii ipewe nguvu kubwa za kikatiba, kutotanguliza nguvu za makundi na badala yake nguvu za maadili wakati wa mchakato wa kumpata mgombea.
Lakini pia nje ya chama hicho, katika mfumo wa dola ni lazima sasa taifa liwe na chombo cha kufuatilia utekelezaji wa kiongozi mkuu ili kupima viwango vya uadilifu wake kiutendaji.
Hatuwezi kuendelea kuamini kuwa kila Rais tunayempata atakuwa na kipaji kama cha Mwalimu Nyerere cha kujiratibu na kujisimamia kimaadili. Nimeelezea uwezekano wa muda mrefu kuwa na marais wanaopaswa kushurutishwa kisheria ili wabaki kwenye maadili.
Ni wazi katika vyama vya siasa ambavyo wakati wowote vinaweza kutoa urais, taifa likawa na mfumo wa kimaadili utakaodhibiti mhusika baada ya kuapishwa.
Mungu ibariki Tanzania, Mungu ibariki Afrika


