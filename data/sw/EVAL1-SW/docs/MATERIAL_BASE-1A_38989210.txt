
Klose jazba tele kumpiku Ronaldo katika ufungaji
BERLIN, Ujerumani MSHAMBULIAJI wa taifa la Ujerumani, Miroslav Klose ameapa kuvunja rekodi ya Ronaldo ya kuwa mfungaji bora wa nyakati zote katika historia ya kombe la dunia.
Ronaldo mstaafu anayejihusisha na ubalozi wa soka wa taifa lake, aliiwakilisha Brazil kwenye makala matatu ya dimba la dunia na kupachika jumla ya mabao 15, rekodi ambayo haijawahi kufutwa.
Hata hivyo Klose mwenye umri wa miaka 35, analenga kuvunja rekodi hiyo atakaposhiriki kwenye makala ya mwaka huu baada ya kupangwa na kocha Joachim Loew.
Mkongwe huyo ambaye amekuwa na msimu mgumu kutokana na majeraha katika klabu yake ya Lazio, Italia, atakuwa akishiriki kwenye dimba lake la nne la dunia na atahitaji bao moja pekee kufikia idadi ya Ronaldo na nyingine ya ziada kuweka rekodi mpya.
“Kwa yeyote yule anayenifahamu vizuri hili ni jambo nilolenga kufaulisha.
Ninahitaji bao moja kutoshana naye (Ronaldo) na mawili kuwa kileleni,” Klose alisema.
Klose pamoja na raia kigogo mwenzake Gerd Muller wanashikilia nafasi ya pili ya wafungaji bora wa nyakati zote kila mmoja akiwa na mabao 14 huku jagina wa soka ya Ufaransa Just Fontaine mwenye umri wa miaka 80, akiwa watatu na mabao 13. 
Fowadi huyo ambaye atatimiza umri wa miaka 36, Ujerumani itakapokuwa ikikutana na Ureno kwenye mechi yao ya kwanza hatua ya makundi, ana imani tosha kuwa atapata fursa hiyo ikiwa wenzake timuni watacheza mpira wa mashambulizi.
Mbali na kutazamia rekodi hiyo, Klose ana nyingine; ya kuvunja yake mkongwe Muller ambaye ni mfungaji bora wa nyakati zote wa Ujerumani akiwa na jumla ya mabao 68 kutokana na mechi 62 alizochezea taifa lake. Ni rekodi ambayo imedumu kwa miaka 40 sasa na Klose amelifungia taifa lake jumla ya magoli 67 kutokana na mechi 131.


