
Mke abururwa kuja kumpakulia mume
BUDA wa kijiji hiki aliwashangaza majirani na waombolezaji alipomfurusha mkewe kutoka matanga katika boma la jirani ili akampakulie chakula nyumbani.
Buda huyo anafanya kazi mjini na mkewe hana kazi na humtegemea mumewe kwa mahitaji yake.
Juma moja lililopita, kulitokea msiba katika kijiji hiki baada ya bwayenye mmoja jirani yao kuaga dunia.
Ni kutokana na hayo ambapo majirani waliungana na marafiki kufariji familia ya marehemu.
"Kwa sababu marehemu alikuwa mtu maarufu, watu walifurika katika boma lake kufariji familia na kutayarisha mazishi," akasema mdokezi wetu. 
Na kwa sababu mke wa jamaa ni mwanamke anayeheshimiwa sana katika kijiji hiki, alitwikwa wajibu wa kuwapokea wageni katika boma la mwenda zake.
"Kila siku tangu kifo cha mkulima huyo, mama huyo alikuwa akitayarisha chakula na kumwachia mumewe nyumbani kabla ya kuelekea kwa matanga hayo," akasema mdokezi.
Siku ya kisanga hicho, kalameni alitoka kazini na kama ilivyokuwa kawaida yake, alipitia klabu ya ulevi na kubugia chupa kadha za pombe.
Ilikuwa baada ya kutuliza koo lake, ndipo alipoelekea kwake na kupandwa na hasira si haba alipokosa kumpata mkewe nyumbani.
"Bila kusita alielekea moja kwa moja hadi kwenye boma la mwenda zake ambapo mkewe alikuwa akihudumia waombolezaji," akasema mdokezi.
Alipomwona mkewe alimwendea mara moja na kumkabili.
"Wewe mwanamke umepagawa na pepo la wafu au nini siku hizi?" akachemka jamaa.
"Yaani kwa sababu ya kifo umeamua kuacha familia yako ikisononeka? Rudi nyumbani saa hii ili ukanichemshie chakula na unipakulie la sivyo sitakubali ukanyange kwangu tena," akasema buda huyo na kumzaba mkewe kofi kabla ya kumshika na kumtoa nje ya boma hilo huku akiwaacha waombolezaji midomo wazi.


