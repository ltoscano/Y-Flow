
Jubilee yatishia Cord kivumbi kikali chaja
NA MWAKERA MWAJEFA
MUUNGANO wa Jubilee umetoa wito kwa viongozi wa Cord kujitayarisha kwa kivumbi kikali wakati wa uchaguzi mdogo katika eneobunge la Kajiado ya Kati wadhifa ulioachwa wazi baada ya uteuzi wa Joseph Nkaissery kuwa Waziri wa Usalama wa Ndani.
Katika mahojiano ya simu, Katibu Mkuu wa chama cha The National Alliance(TNA) Onyango Oloo aliwaambia vinara wa Cord Raila Odinga (ODM), Kalonzo Musyoka (Wiper) na Moses Wetangula (FordK) kutayarisha vikosi vyao katika kinyang’anyiro cha Machi 16.
“Badala ya kulalamikia uteuzi wa waziri na wadhifa ulioachwa tukutane katika kinyang’anyiro ili tutambue nani anajua kushawishi wafuasi wake,” alisema Bw Oloo na kuongeza kuwa Bw Odinga anapaswa kusahau kuwa nafasi hiyo ilikuwa ya chama chake. 
Kulingana na mbunge wa Kajiado ya Kati anayeondoka, aliteuliwa katika serikali si kama mwanachama wa ODM lakini kama raia wa Kenya.
“Lazima tutofautishe kati ya nyadhifa za kisiasa na zile za kitaifa na tukishindwa kufanya hivyo tutaendelea tu kutoa taarifa zisizo na msingi wowote,” alisema Bw Nkaissery.
Waziri huyo alisistiza kuwa haifai kwa upinzani kusema chama tawala kinapaswa kuachana na nafasi hiyo na kusema kuwa nyadhifa za maeneobunge zinapaswa kuwa wazi kwa mtu au chama chochote cha kisiasa.
WABUNGE Wabunge wa TNA ambao ni pamoja na Moses ole Sakuda (Kajiado Magharibi), George Muchai (Kabete) and Kanini Kega (Kieni) walisema kuwa nafasi hiyo itasaidia kuhakikisha kuwa eneo hilo lote lina wabunge kutoka TNA.
“Katika utamaduni wa jamii ya Maasai, mtu akikufanyia mambo mazuri lazima urudishe mkono na tutafanya hivyo kama jamii kwa kuhakikisha kuwa kiti hiki kinaenda kwa TNA,” alisema Bw Sakuda katika mahojiano mjini Mombasa.
Mbunge huyo alimshutumu Bw Odinga kwa kudai kuwa wadhifa huo unapaswa kuachiwa chama chake.
“Hauwezi kukaa Nairobi na kuagiza watu wa Kajiado kuchagua mtu yule unataka bila kuwapa haki yao ya kikatiba kufanya uamuzi,” akasema.


