
Hali tete Ukraine, vita yanukia,Rais aliyetoroka aomba ulinzi

April 3, 2014

NCHI ya Ukraine imesema kuwa endapo wanajeshi wa Urusi watavuka mpaka wa kituo cha jeshi lake la majini katika mji wa Sevastopol
itaichukulia hatua hiyo kama kitendo cha uvamizi.
Kauli hiyo imetolewa jana bungeni na Rais wa mpito wa Ukraine, Oleksander Turchinov, baada ya watu wenye silaha kuliteka jengo la bunge la Mkoa wa Crimea, ambao wakazi wake wengi ni wa jamii ya Kirusi wanaotaka jimbo lao liunganishwe na Shirikisho la Urusi.
Kwa mujibu wa DW, jana shirika la Habari la Urusi, Interfax limeinukuu Wizara ya Ulinzi ya
nchi hiyo ikisema ndege za kijeshi zimewekwa katika hali ya kivita kwenye mpaka wa Magharibi mwa nchi hiyo na kwamba zinafanya
doria za mara kwa mara.
Kabla ya hapo, Wizara ya Mambo ya Nchi za Nje ya Urusi ilisema kuwa nchi hiyo itawalinda watu wa jamii yao kwa nguvu zote na bila kusita.
Wakati huo huo, rais aliyetoroka madarakani Victor Yanukovych ameitaka Urusi kumlinda kutoka kwa watu wenye siasa kali ambao walitiwa kizuizini nchini humo.
Amesema watu wa Kusini na Mashariki ya Ukraine na katika eneo la Crimea hawatakubali hali mbaya ya kisiasa ambapo mawaziri wa serikali wanaidhinishwa na makundi ya watu na kuonya kutokea vita vya wenyewe kwa wenyewe siku zijazo.
Kiongozi huyo alikanusha madai kuwa, aliamuru wanajeshi kuingilia mzozo wa kisiasa nchini
humo na kueleza kuwa hatafanya hivyo kamwe na ataendelea kutafuta suluhu.


