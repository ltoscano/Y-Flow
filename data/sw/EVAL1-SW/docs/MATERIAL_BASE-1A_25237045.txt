
UFA WATIKISA JUMUIYA EAC

January 11, 2013
Tanzania imewapiga marufuku mawaziri wake kuhudhuria vikao vya Jumuiya ya Afrika Mashariki ambavyo vinafanyika huku nchi za Kenya, Uganda na Rwanda zikiwa zimeshafikia maafikiano ya hoja husika. Pia imewaagiza watendaji wanaohudhuria vikao vya kiutendaji kutokutoa msimamo wa Tanzania badala yake washiriki na waishie kusikiliza na kuja kueleza yote yaliyoafikiwa ili nchi iweze kuchukua hatua. Kauli hiyo ilitolewa Bungeni jana mjini Dodoma na Waziri wa Ushirikiano wa Afrika Mashariki, Samuel Sitta, wakati akijibu maswali mbalimbali ya wabunge yaliyoelekezwa katika wizara yake wakati wa kipindi cha maswali na majibu. Alisema ni muhimu ieleweke kuwa Tanzania haiko kimya ili kuruhusu mambo yaendelee na badala yake inachukua hatua ili kutokuendelea kwa michezo ya kuigiza katika Jumuiya hiyo. Alisema kutokana na mikutano inayoendelea ambayo Kenya,Uganda na Rwanda wanafanya, Tanzania haitahudhuria ndiyo maana Waziri Membe (Bernard) hakushiriki katika vikao vyote ambavyo nchi hizo haziko katika msimamo wa maridhiano. Sitta alisema Serikali ya Tanzania iko makini kusimamia maamuzi na masilahi muhimu. Alisema masilahi ya nchi yatalindwa kwa namna yoyote ile, hivyo msimamo wa Tanzania huko pale pale kuhakikisha masuala yanayojadiliwa nje ya EAC hayatekelezwi katika umoja huo. “Mbali na Waziri Membe wapo Mawaziri wengine akiwemo Naibu Waziri (hakumtaja jina) tumemwambia kutohudhuria mikutano inayoendelea kwani hali ya kusuasua kwa ushirikiano wa EAC ilianza ghafla mjini Entebe, Uganda” Alisema Juni 25 kulikuwa na kikao nchini Rwanda, Agosti 28 kulifanyika kikao kingine Mombasa pasipo Tanzania kushirikishwa kwa kigezo kuwa kikao hicho ni cha kujadili uzinduzi wa gati. Aliongeza kuwa katika kikao hicho masuala ya ushuru wa forodha yalijadiliwa, matumizi ya visa za kusafiria, matumizi ya hati za kusafiria na harakati za uanzishaji wa shirikisho la nchi tatu ndani ya jumuiya “Kwakuwa masuala hayo yapo kwenye majadiliano mkutano wa 27 wa Baraza la Mawaziri wa nchi wanachama EAC Tanzania iliomba ufafanuzi na tukaahidiwa katika mkutano unaotarajia ambao utaanza mapema mwezi ujao huko Arusha tutapatiwa majibu ya kina mbivu, mbichi zitajulikana tusubiri majibu na yatakayoamuliwa tutarudi hapa Bungeni ili kutoa maamuzi,” alisema. Akijibu swali la Mbunge wa Viti Maalum, Rukia Ramadhani, aliyetaka kujua kama Serikali inaweza kuchukua hatua haraka ya kujitoa kwenye jumuiya badala ya kusubiri talaka katika umoja huo kama alivyo kaririwa Waziri wa Mambo ya Nchi za Nje, Bernard Membe,akisema. Sitta alisema ieleweke kuwa kama ni talaka nchi wanachama zielewe kuwa Tanzania ndiyo waoaji kwa kuwa ndiyo yenye sehemu kubwa ya muungano ikiwa na asilimia 52 ya eneo la nchi hizo. Alisema ni muhimu ushauri wa Rais Mstaafu wa Awamu ya Pili, Alhaji Hassan Mwinyi, ukazingatiwa kwani unatoa taswira ya ushindi katika kuhakikisha kuwa hila za wenzetu hazichukui muda mrefu bila kubainika. Alisema hila hizo zimeendelezwa kwa mara nyingine juzi kwa nchi hizo kukutana tena, hivyo hazitavumilika Serikali haitakubali utoto unaoendelea. Aidha alibainisha kuwa Tanzania ni sehemu muhimu ya mtengamano na changamoto chache zinazotokea hazijafikia kiwango cha kutaka kujitoa, hivyo ni muhimu nchi wanachama kushughulikia kwa uwazi na weledi masilahi yaliyopo, kwani inakera kuona wabia waliopo wanaizunguka Tanzania. Akieleza kuhusu uwepo wa hali ya amani katika ushirikiano huo kabla ya kujiunga kwa nchi za Rwanda na Burundi, Sitta alisema nchi hizo zilifanyiwa uhakiki na zikafuzu na zilipitishwa kwa maridhiano ya wakuu wa nchi wanachama. Naye Mbunge wa Mbinga John Komba, alitaka kujua kwanini Jumuiya hiyo inashindwa kulaani vitendo vya uundaji wa jumuiya mpya ndani ya jumuiya na kwa nini Tanzania inashindwa kuunda jumuiya na nchi zilizobaki na kuachana na marais wa ajabu. Sitta alisema Tanzania inaelewa kuwa matatizo ya nchi za EAC yanaletwa na viongozi wakuu wa nchi na inafahamika kwa nini Rwanda inainunia Tanzania. Alisema viongozi wanapita lakini nchi zitaendelea kuwepo. Alisema nchi hizo bado zipo katika harakati na maandalizi yasiyojulikana hivyo Tanzania haina haraka na imetulia ili kufichua uongo na chuki na hatuwezi kuchukua hatua kwa dalili… na sisi kama nchi hatujakaa kimya badala yake mazungumzo na DRC Kongo na Burundi yanaendelea


