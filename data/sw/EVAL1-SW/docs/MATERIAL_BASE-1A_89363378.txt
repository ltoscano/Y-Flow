
Inapotokea ‘donor’ wetu naye anakopa IMF May 31, 2012

KATIKA toleo Na. 027 la Raia Mwema niliandika kuihimiza serikali yetu ichukue hatua madhubuti kukabiliana na athari za anguko kuu la uchumi wa dunia ambalo lilikuwa njiani.
Niliandika katika makala hiyo kwamba serikali inapaswa kuchukua hatua haraka za kuweka mkakati maalumu utakaowezesha kupunguzwa makali ya athari za anguko hilo la uchumi wa dunia, na kwamba viongozi wanapaswa pia kuwaelemisha wananchi juu ya hatari hiyo, iliyoko njiani, ili nao wajihami kungali mapema.
Lakini kama ilivyo kawaida ya serikali yetu, hakuna hatua zozote za maana zilizochukuliwa. Kwa hakika, iliichukua serikali miezi sita kamili kuwafahamisha tu wananchi kwamba kuna anguko kubwa la uchumi wa dunia na kwamba litatuathiri.
Hiyo ilikuwa ni kwenye hotuba ya Rais Jakaya Kikwete aliyoitoa, mwaka jana, mjini Tanga, Oktoba 14 wakati wa sherehe za kuzima Mwenge na maadhimisho ya miaka 9 ya kifo cha Mwalimu Nyerere.
Lakini hata katika hotuba yake hiyo ya Tanga ambapo, kwa mara ya kwanza, aliuambia umma wa Tanzania juu ya kuanguka huko kwa uchumi wa dunia, Rais Kikwete hakutaja mikakati yoyote iliyoandaliwa na serikali yake kukabiliana na hali hiyo! 
Hata alipolizungumzia suala hilo kwa mara ya pili katika hotuba yake kwa Taifa ya Oktoba 31, 2008, Rais bado hakutangaza mikakati yoyote ya kukabiliana na hali hiyo; licha ya kusema tu kwamba tutaathirika kwavile mauzo ya nje yatapungua, mapato yatokanayo na utalii yatashuka, uwezo wa nchi tajiri kutoa misaada utapungua, mikopo kutoka nje ya kibiashara itapungua sambamba na kupungua kwa uwekezaji wa kigeni.
Hata pia kwenye hotuba yake kwa Taifa ya mwaka mpya wa 2009, Rais Kikwete hakuzungumzia juu ya kuwepo kwa mkakati wowote madhubuti wa serikali yake kukabiliana na hali hiyo. Nadiriki kusema kwamba kama mkakati huo upo, basi, ni siri yake mwenyewe na kabineti yake; maana sisi wananchi hatujatangaziwa, na hivyo hatuujui.
Ukweli, hata hivyo, ni kwamba hali ni mbaya sasa kuliko ilivyokuwa miezi minane iliyopita, na kwamba kama bado serikali yetu haina mkakati wa kukabiliana na hali hiyo, basi, itakuwa ni kilio na kusaga meno nchi nzima.

Na tayari vilio vya uhaba wa chakula vimeshaanza kusikika kutoka katika baadhi ya wilaya nchini!
Hata Rais Barack Obama, ambaye ameapishwa majuzi tu kuwa Rais wa Marekani, alizungumzia anguko hilo kuu la uchumi wa dunia kwa kusema kuwa mambo ni mabaya mno kuliko ilivyokuwa ikionekana huko nyuma, na kwamba zitahitajika kuchukuliwa hatua zisizo za kawaida kujinasua kutoka katika hali hiyo.
Lugha hii ya kuhitajika kuchukuliwa kwa hatua zisizo za kawaida kujinasua kutoka katika hali hiyo, ndiyo pia inayozungumzwa hivi sasa nchini Uingereza, Japan na kwingineko katika dunia ya kwanza.
Wala mtu hahitaji kuwa na shahada ya uchumi au ya biashara kuona kwamba anguko hili la uchumi wa dunia ni dhahiri na ni la kweli (real). Zahama hii ya kiuchumi, iliyosababishwa na kusambaratika kwa mifumo ya fedha na mitaji ya mabepari, inapoyumbisha majabali kama kampuni ya Toyota ya Japan na General Motors ya Marekani; kiasi cha kusimamisha uzalishaji na kupunguza wafanyakazi, ujue kweli mambo si lele-mama.
Au inapofikia hatua nchi kama Uingereza, ambayo kwa hakika ni donor wetu, nayo inafikiria kukopa IMF, basi, ujue maji yamefika shingoni.
Kutokana na kusambaratika huko kwa mifumo yake ya fedha, Pato la Taifa katika Uingereza limeshuka kwa asilimia 1.5, nakisi katika bajeti ni kubwa kupita kiasi kinachokubalika, deni la serikali limefikia pauni trilioni 3, idadi ya wasio na ajira imefikia milioni 1.9 na thamani ya pesa yao ya pauni inashuka kwa kasi! Kwa ufupi, hali ya wananchi katika Uingereza ni ya ku- panick.
Marekani hali ni hiyo hiyo. Licha ya serikali (enzi za George W. Bush) kutumbukiza zaidi ya dola bilioni 800 kuokoa mabenki ya nchi hiyo, mambo bado hayajatengemaa, na sasa Obama naye ameomba Congress liidhinishe mabilioni mengine takriban 800 kujaribu kuokoa asasi hizo na kufufua uchumi. Na usisahau kwamba tayari Marekani inadaiwa na China karibu dola trilioni 6!
Chukua pia hali ya donor wetu mwingine – Japan. Uchumi wa nchi hiyo nao unasambaratika kwa kasi; kiasi kwamba viwanda vinafungwa na idadi ya wasio na ajira imeongezeka hadi kufikia watu milioni 2.7.
Sasa, kama hali ni hiyo kwa donors wetu, nirudie kuiuliza Serikali ya Kikwete swali lile lile nililoiuliza miezi minane iliyopita: Je, sie tu salama kiasi gani?
Lakini nisiishie hapo, niiulize pia swali la pili; nalo ni hili: Kama lugha inayozungumzwa hivi sasa na donors wetu ni moja; nayo ni ya kuchukua hatua zisizo za kawaida kukabiliana na anguko hilo la uchumi; je sisi katika Tanzania hatupaswi nasi kuchukua hatua zisizo za kawaida kukabiliana na hali hiyo?
Nauliza hivyo kwa sababu mpaka sasa sijasikia serikali ikitangaza hatua zozote madhubuti za kukabiliana na hali hiyo kama wafanyavyo wenzetu. Kwa hakika, ukiachilia mbali hatua ya serikali kusimamisha ununuzi wa magari ya kifahari (mashangingi) na kubana semina na warsha, mambo ni business as usual.
Pamoja na kutosikia hatua zozote kubwa za kubana matumizi ya serikali zikitangazwa, dalili, hata hivyo, zinaonyesha kwamba mambo si shwari. Tayari tumeshasikia kwamba kuna mpango wa kuchapa noti mpya!
Japo Gavana wa Benki Kuu, Profesa Ndulu anatutoa hofu kwamba hilo ni jambo la kawaida, lakini wenye kuona mbali wanajua kwamba hiyo ni ishara ya mwanzo tu ya mambo kutokuwa shwari; kwani hata Zimbabwe ilianza hivyo hivyo kwa kuchapa noti mpya na wananchi wakaambiwa hilo ni jambo la kawaida!
Ninachojaribu kueleza katika tafakuri hii ya leo ni kwamba bado Wa tanzania tunasubiri kuusikia mkakati wa serikali yetu wa kukabiliana na anguko hili kubwa la uchumi wa dunia.

Bado tunasubiri kuchukuliwa kwa hatua zisizo za kawaida kukabiliana na tatizo hili lisilo la kawaida.
Haitoshi kuchukua tu hatua ya kusimamisha ununuzi wa mashangingi au kupunguza semina na warsha za wizara. Kwa mtazamo wangu, tunahitaji kuwa na package nzima ya hatua zisizo za kawaida zitakazochukuliwa kukabiliana na tatizo hili lisilo la kawaida.
Na zipo nyingi tu zinazoweza kuchukuliwa. Kwa mfano; kwa nini Kikwete asilete mabadiliko katika serikali yake kwa kui-structure upya? Hivi katika anguko hili la uchumi wa dunia ambalo athari zake zitadumu kwa zaidi ya miaka mitano, bado tunaihitaji structure hii ya sasa ya uongozi yenye mawaziri, manaibu mawazi, makatibu wakuu, manaibu makatibu wakuu, wakurugenzi, manaibu wakurugenzi, wakuu wa mikoa, wakuu wa wilaya, ma-DED, ma-Ras nk?
Hivi bado tunahitaji kuwa na ofisi za kibalozi katika nchi zote hizo duniani?
Kwa nini tusizifunge nyingine na nyingine tukapunguza wafanyakazi?
Hivi safari za nje kwa maofisa wa serikali haziwezi kupunguzwa na pesa zikaelekezwa kwenye safari za kuhimiza maendeleo vijijini?
Natoa mapendekezo haya nikijua kwamba muda si mrefu serikali itaanza mchakato wa kutayarisha bajeti yake ya mwaka 2009/2010. Utayarishaji wa bajeti hiyo hakika utakuwa mgumu; kwani si tu kwamba donors wetu wako katika hali mbaya kiuchumi; lakini pia vyanzo vyetu vya ndani vya mapato vinadidimia kwa kasi kwa sababu ya kuathiriwa na anguko hilo la uchumi wa dunia. Ni bajeti inayoweza kuwa na nakisi inayotisha na isiyotekelezeka.
Lakini hata kama watapatikana donors wachache wa kutusaidia katika kipindi hiki kigumu, bado naamini kwamba watatoa vipesa kidogo kuliko ilivyokuwa huko nyuma, na kwamba safari hii watakuwa wakali mno na vipesa vyao hivyo kuliko huko nyuma, na masharti yao nayo yatakuwa magumu zaidi. Kwao, haiwezi kuwa business as usual.
Sitashangaa (kwa mfano) donors hao wakitaka matumizi ya serikali yapunguzwe kwa kui-structure upya kama nilivyopendekeza hapo juu. Lakini pia sitashangaa kama watashinikiza kupunguzwa matumizi mengine ya serikali kama vile safari za nje, na hata marupurupu mengine ya wakubwa.
Sasa, kama hivyo ndivyo itakavyokuwa; kwa nini tusianze wenyewe kwa kujichukulia hatua ambazo si za kawaida za kukabiliana na hali hiyo badala ya kusubiri tushinikizwe kufanya hivyo na donors kama sharti la kutupa pesa za walipa kodi wao? Au kwetu ni mpaka Mzungu (donor) aagize?
Vyovyote vile; ukimwona donor mwenyewe sasa naye anajitayarisha kukopa fedha IMF, ujue naye maji yako shingoni; hivyo tusitegemee atatubeba kama alivyokuwa akitubeba huko nyuma.
Tafakari.


