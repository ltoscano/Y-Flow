
Ni lini watawala wataacha kumkumbuka Nyerere kinafiki?
Oct 21, 2012

LEO, Jumapili ya Oktoba 14, 2012, Taifa linatimiza miaka 13 kamili tangu kifo cha Baba wa Taifa, Mwalimu Julius Nyerere, kilichotokea jijini London, Uingereza, katika hospitali ya Mtakatifu Thomas.

Kama ambavyo imekuwa kwa miaka 12 iliyopita, Wa tanzania wataitumia pia siku ya leo kumkumbuka mpendwa wao huyo; huku wakitafakari, kama Taifa, zile “T” tatu maarufu: Tulikotoka, tulipo na tunakokwenda.

Na kama ilivyokuwa kwa miaka 12 iliyopita, Taifa litaiadhimisha Jumapili hii ya Oktoba 14, kwa makongamano, semina na matamasha yenye mahusiano na maisha ya Baba wa Taifa. Kama ilivyokuwa kwa miaka 12 iliyopita, maadhimisho hayo ya kumbukumbu ya Nyerere yatapambwa na kauli nzito kuhusu mchango wake katika kujenga Taifa letu, mawazo yake na visheni yake.

Wengi wataonyesha kwa dhati hisia zao za mapenzi waliyokuwanayo kwa mtu huyo ambaye, kwa jinsi alivyoipenda Tanzania, mimi naamini itatuchukua miaka 51 mingine kumpata anayemkaribia japo kwa asilimia 60 tu!

Lakini watakuwepo pia viongozi (au tuseme watawala) wanafiki ambao watasimama majukwaani na, kwa unafiki, kuisifu visheni na uongozi wa Nyerere; huku kiutendaji wakiendelea kuibomoa misingi yote ya Taifa ambayo mzee wetu huyo alitujengea. 

Ndugu zangu, ni kipindi kama hiki ambapo tutawasikia hata wale waliokuwa wafuasi wake wakubwa katika kuitekeleza siasa ya Ujamaa na Kujitegemea katika Tanzania, lakini baadaye wakaitelekeza siasa hiyo, wakitoa kauli za kumsifu Mwalimu Nyerere kwa yale yote aliyoyasimamia. Ni Oktoba 14 ya kila mwaka wanapodhihirisha unafiki wao huo!

Ngoja tuwakumbushe unafiki wao watawala hawa wanafiki ambao zamani walikuwa wafuasi wa Nyerere, lakini sasa ni wafuasi wa Ubeberu wa Magharibi unaozidi kuwakamua wakulima na wafanyakazi masikini wa nchi hii.

Tuanze na Siasa ya Kujitegemea: Nyerere aliwaambia hivi kuhusu hilo, na wakajitia wako naye: “Tutaijenga nchi hii kwa faida yetu wenyewe. Akipatikana mtu wa kutusaidia, tutamshukuru. Lakini kazi ya kujenga nchi hii kwa manufaa ya Wa tanzania wote, ni kazi ya Wa tanzania, si kazi ya mtu mwingine.”

Natujiulize; baada ya kifo cha Mwalimu, Oktoba 14, 1999, wafuasi wake hao; hasa wale ambao bado wapo madarakani au wale wenye ushawishi mkubwa kisiasa nchini, ndivyo kweli wanavyofanya? Je; wanaamini na kutekeleza dhana hiyo ya kujitegemea? Jibu langu ni “hapana.” Angalau bado tunamkumbuka mtawala wa sasa (Rais Kikwete), kwenye kampeni za urais za mwaka 2010 alipoomba apewe kura kwa sababu yeye ni hodari wa “kuhemea vibaba Ughaibuni.” Mtawala mwenye mtazamo huo hawezi kamwe kuwa muumini wa kweli wa Siasa ya Ujamaa na Kujitegemea, ambayo Mwalimu Nyerere aliipigania kuijenga nchini wakati wote wa uhai wake.

Kwa hiyo, si siri kwamba watawala wetu wa sasa si waumini wa kweli wa dhana ya kujitegemea, na ndiyo maana safari zao kwenda Ughaibuni kutembeza bakuli la ombaomba zimekuwa nyingi tangu Mwalimu afariki. Hata sasa niandikapo haya, yawezekana kabisa mtawala wetu huyo hayupo nchini! Vyovyote vile, kama wafuasi hawa wa zamani wa Mwalimu Nyerere watazungumza lolote la kumkumbuka Jumapili hii ya leo ya Oktoba 14, 2012, na kusema kuwa wanafuata nyayo zake katika suala hilo la kujitegemea, watakuwa wanadhalilisha uwezo wetu wa kufikiri, na kwa hakika, watakuwa wanauanika tu hadharani unafiki wao!

Kuhusu ujenzi wa Ujamaa na kuupiga vita Ubepari; wafuasi hao wa Mwalimu wanaonyesha unafiki huo huo. Si siri kwamba Ujamaa aliouhubiri Nyerere sasa umebaki kwenye Katiba tu; huku wakubwa wakiimba na kucheza ngoma ya Ubepari.

Haikuwachukua hata miaka saba tangu Nyerere aondoke madarakani kwa wafuasi wake hao kuliua Azimio la Arusha la mwaka 1967 kwa kuweka Azimio la Zanzibar mwaka 1992. Na bado leo, Jumapili hii ya Oktoba 14, kina Kingunge Ngombale Mwiru wetu watakuwa na ujasiri wa kupanda jukwaani na kutoa kauli za kulisifu Azimio la Arusha alilolipigania Nyerere; ilhali ndio hao hao walioliua kwa azimio lile la Zanzibar!

Wafuasi hao wameliua Azimio la Arusha na Siasa ya Ujamaa na Kujitegemea wakaamua kuukumbatia Ubepari, lakini sote tunajua jinsi Mwalimu alivyouchukia Ubepari, kiasi cha kuuita ni unyama. Alipata kusema hivi: “Ni majitu (mabepari) yanayokaa na uwezo wao na yanatumia wengine kama vyombo vya uzalishaji. Kwa hiyo, kwao mfanyakazi na randa ni sawa sawa. Nasema nchi ya namna hiyo inaitwa ni nchi ya kibepari.”

Katika suala la fursa sawa kwa wote, pia matendo yao hayaendani na ya Mwalimu.
Enzi za Mwalimu, kila mwananchi alikuwa na fursa sawa, na haikujalisha utajiri au umasikini wake, kabila lake, elimu yake, dini yake au rangi yake. Lakini tangu Mwalimu aondoke, mambo yamebadilika kwa kasi. Hivi sasa kuzungumzia fursa sawa kwa mtoto wa kiongozi (tajiri) na mtoto wa masikini, kunahitaji ujasiri wa ‘ki-uendawazimu’.

Hata kwenye chaguzi cha chama chake, CCM, hali ni hiyo hiyo. Watoto wa masikini hawana nafasi ya kuwa viongozi. Chukulia mfano wa uchaguzi wa wiki hii wa Umoja wa Vijana wa CCM (UVCCM) na angalia majina haya ya walioshinda na upime kama mtoto wa masikini ana nafasi: Dickson Membe, Fred Lowassa, Ridhiwan Kikwete, Ashura Hussein Mwinyi, Ben Samwel Sitta, Deborah Mwandosya, Irean Pinda, Felister Ndugai, Christopher Ndejembi, Sharifa Bilal, Hawa Kigoda, Judith Mukama, Jarome Msekwa na kadhalika!

Hiyo ndio CCM ya sasa ya chama hicho cha Mwalimu Nyerere. Hali hii imewafanya wananchi waanze kukikejeli chama hicho kwamba linapokuja suala la uchaguzi, basi, mtindo ni wa BMW; yaani ni wa “Baba, Mama na Watoto” kubebana!. Mfano; Kikwete, Salma na Ridhiwan sasa wote ni wajumbe wa NEC ya CCM! Enzi za Nyerere mambo hayo yalikuwa nadra.

Ndugu zangu, hali imebadilika mno. Mfano mwingine mzuri ni katika elimu.
Wakati watoto wa wakulima masikini wanakalia ndoo shuleni kwa sababu ya ukosefu wa madawati, watoto wa watawala ama wanasoma nje ya nchi au katika shule za binafsi zenye kila kitu.

Hata katika suala la ujenzi wa uchumi wa viwanda nchini pia, wameitelekeza visheni ya Mwalimu. Mwalimu alisema hivi kuhusu viwanda: “Maana ya maendeleo ya leo ya uchumi wenye nguvu, ni maendeleo ya viwanda. Nchi yenye viwanda tunasema ni nchi iliyoendelea. Nchi haiwezi kuendelea bila kuwa na viwanda vya kisasa.”

Ili kulitekeleza hilo kwa vitendo, Mwalimu alisimamia ujenzi wa viwanda vingi nchini. Kwa mfano, mpaka wakati anaondoka madarakani mwaka 1985, nchi ilikuwa na viwanda vya nguo 12. Lakini alipong’atuka madarakani, hao waliokuwa wafuasi wake wakaanza mbio za kuuza viwanda hivyo vya umma kwa watu binafsi; tena kwa bei ya kutupa. Ilikuwa ni katika kutekeleza sera yao mpya ya uchumi wa soko huria.

Matokeo yake ni kwamba hivi sasa ni kama vile sekta ya viwanda haipo kabisa katika Tanzania! Kutoka kwenye viwanda 12 vya nguo (kwa mfano) sasa nchi ina viwanda vitatu tu vya nguo! Leo hii, hata leso tu za kujifutia jasho zinatoka Beijing kwenye viwanda vya Wachina! Lakini, pamoja na usaliti huo mkubwa, bado watawala wetu watakuwa na ujasiri Jumapili ya leo ya Oktoba 14, 2012 kupanda jukwaani na kutudanganya kuwa wanaifuata sera ya Mwalimu ya ujenzi wa uchumi wa viwanda! Unafiki mtupu!

Hata katika suala la kudumisha amani na usalama ambao ndio umekuwa wimbo wao mkubwa siku hizi wa kuwatisha wapinzani, ni vivyo hivyo. Watasimama majukwaani na kutuongopea kwamba wanaijenga misingi iliyowekwa na Mwalimu ya kudumisha amani na usalama nchini!

Uongo mtupu; maana sote tunakumbuka kwamba Mwalimu alisema kuwa “usione vinaelea, vimeundwa”; kwamba amani tuliyonayo inatokana na misingi ya usawa iliyojengwa, na kwamba hatuwezi kubaki nayo kama tutaachia pengo kati ya walio nacho na wasio nacho liongezeke.

Kwa hali ilivyo hivi sasa, pengo hilo limekuwa kubwa mno. Wakati wanavijiji wengi nchini wanaishi katika nyumba za mbavu za mbwa, viongozi mijini wanamiliki majumba kadhaa ya kifahari. Wakati masikini wanakula mlo mmoja kwa siku, matajiri wanakula na kusaza, na wakati Wa tanzania wengi wanashindwa kumudu kununua hata baiskeli moja tu, viongozi na matajiri wanamiliki misururu ya magari ya kifahari na kadhalika.

Mwalimu alipata kututahadharisha kuhusu hali hiyo kwa kusema hivi: “Wachache wanapoonekana waziwazi wakiogelea katika utajiri wa wizi na magendo na unyonyaji, wakati wengi wanakabiliana na dhiki ya kweli kweli, si rahisi kulinda amani na umoja wetu.”Je; watawala wetu wa sasa wanazingatia tahadhari hiyo ya Mwalimu kwamba tusiruhusu pengo kati ya matajiri na masikini liongezeke? Jibu unalo mwenyewe mpenzi msomaji.

Tukija kwenye suala la ardhi na maliasili zetu nyingine ni vivyo hivyo.
Mwalimu alitambua na kuthamini haki ya wananchi kumiliki ardhi, lakini baada ya kifo chake sote tumeshuhudia ekari kwa ekari za ardhi za wananchi wakipewa wawekezaji. Hali hii imeibua misuguano mikubwa kati ya wananchi na wawekezaji hao huko Loliondo, Babati, Manyara, Mbarali na kwingineko nchini.

Katika sekta ya madini, stori ni hizo hizo. Mwalimu hakuwa na pupa kubinafisha migodi yetu kwa wageni. Alitaka Wa tanzania wajiandae vyema kabla ya kuchimba migodi hiyo ili iweze kuwaletea maendeleo. Lakini alipokufa, sote tuliiona kasi ya kina Ben Mkapa kuibinafsisha migodi hiyo kwa wawekezaji wa kigeni! Na sasa, muda si mrefu watatuachia mashimo matupu!

Ndugu zangu, ninaweza hata kuandika vitabu vitatu kueleza mambo mengi mema ambayo Mwalimu alituwekea misingi na kutuonyesha njia, lakini wale waliokuwa wafuasi wake wakaamua kumsaliti kwa kuyatelekeza na kutuchagulia njia potevu baada ya kifo chake.

Hata hivyo, itoshe tu kusema kwamba laana yake itawashukia. Nina hakika kama muujiza ungetendeka na Mwalimu akafufuka leo, na kuyaona hayo yanayofanywa na waliokuwa wafuasi wake, atawakana mara moja kwa kusema: “Hakika, siwajui watu hawa waovu!”

Nihitimishe kwa kukumbusha tena kwamba, huu ni msimu mwingine kwa viongozi wanafiki kumkumbuka Mwalimu Nyerere ki-nafiki. Kwa mwaka mwingine tena, watapanda majukwaani, Jumapili ya leo ya Oktoba 14, 2012 na kumpamba Nyerere na kusifia sera na miongozo yake; huku wakijua mioyoni mwao kwamba si waumini wa kweli wa fikra zake, na kwamba wanachokifanya ni kinyume kabisa na mafundisho yake.

Hata hivyo, unafiki huo wanaoufanya ni kwa maangamizi ya afya zao wenyewe!
Niwakumbushe wanafiki hao maneno ya Yurii katika riwaya ya Doctor Zhivago ya mwandishi mahiri wa kale wa Urusi, Boris Pasternak. Yurii anasema hivi: Your health is bound to be affected if day after day, you say the opposite of what you feel, if you grovel before what you dislike.” Maana yake kwa tafsiri yangu ni kwamba; utaathirika kiafya iwapo siku hadi siku utazungumza kinyume ya kile unachokiamini.

Kama hivyo ndivyo, basi, nawashauri wanafiki hawa ambao zamani walikuwa wafuasi wa kweli wa Mwalimu Nyerere lakini wakayatosa mafundisho yake baada ya yeye kufariki, kuzijali basi afya zao na kuepuka Jumapili ya leo ya Oktoba 14 kuyasifia mafundisho yake na yale yote aliyoyasimamia wakati wa uhai wake; ilhali mioyoni mwao wanajua kwamba hawayaamini!

Ujumbe wangu kwao ni huu: Watakuwa wanazilinda afya zao kama watakuwa wakweli kuhusu waguswavyo na Nyerere. Waache unafiki. Lakini kwa waumini wa kweli wa Mwalimu Nyerere, niwakumbushe tu kwamba wana kila sababu ya kusimama kijasiri majukwaani na kumtetea Mwalimu kwa nguvu zao zote; maana hata kama alifanya makosa ya hapa na pale, yake yalikuwa ni makosa ya kibinadamu. Yake hayakuwa ni makosa yaliyochochewa na uchu wa kutajirika zaidi na zaidi katikati ya mamilioni ya watu masikini kama ilivyo kwa watawala wetu wa sasa.

Sehemu kubwa ya makala haya ilichapishwa kwa mara ya kwanza katika Raia Mwema, Toleo Namba 207\. Hata hivyo, makala imeboreshwa na mwandishi kwa kuongeza mambo kadhaa.


