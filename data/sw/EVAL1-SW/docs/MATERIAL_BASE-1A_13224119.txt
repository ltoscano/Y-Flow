
Uchimbaji bauxite balaa tupu Kilimanjaro II Jun 28, 2012

KAMPUNI inayochimba madini ya bauxite katika vilele vya milima ya Shengena, wilayani Same, imekuwa ikifanya uchimbaji huo kwa kutumia cheti cha tathmini ya athari za mazingira (EIA) “feki” ambacho hakikutolewa na Baraza la Taifa la Uhifadhi wa Mazingira (NEMC), Raia Mwema limebaini.
Kwa kutokuwa na cheti halali cha tathmini ya mazingira (Enviromental Impact Assesment) kampuni hiyo imevunja sheria ya usimamizi wa mazingira ya mwaka 2004 inayobainisha kuwa mradi wowote wa aina hiyo ni lazima ufanyiwe tathmni ya athari za kimazingira. 
Taarifa za uhakika zilizofikia gazeti hili na kuthibitishwa na vyanzo mbalimbali imebainisha kwamba, kampuni hiyo iliandaa taarifa yake ya tathmini hiyo ya mazingira kwa kutumia wataalamu wa kampuni moja ambayo, hata hivyo, haikuwahi kusajiliwa na (NEMC) kama sheria inavyoagiza hivyo kuwa na mapungufu.
Uchunguzi wa Raia Mwema unaoonyesha kuwa pamoja na taarifa ya kampuni hiyo ya Arusha kuandaliwa na wataalamu wasiosajiliwa, pia haikuwa na taarifa shirikishi katika uandaaji wake na kufanywa katika maeneo mawili tofauti kwa kutumia taarifa moja.
“Kwa ujumla walikuwa wanatumia taarifa “feki” ya (EIA) na wamekuwa wakiitumia kuwaonyesha viongozi na wadau wa mazingira waliokuwa wanahoji uhalali wa shughuli za kampuni hiyo kuchimba madini hayo”, kilieleza chanzo chetu kutoka Baraza la Taifa la Hifadhi ya Mazingira (NEMC).
Aidha, uchunguzi zaidi wa Raia Mwema umebainisha kuwa hata leseni ya uchimbaji ambayo kampuni hiyo inadai kumiliki ina utata mkubwa kutokana na taarifa kuwa leseni hiyo awali ilikuwa inamilikiwa na kampuni ya Abanyambo, na kwa mujibu wa sheria za uchimbaji madini umiliki wa leseni hauhamishwi.
“Leseni waliyonayo ni ile iliyoko kwa jina la Abanyambo ambayo imetolewa kwa ajili ya kuchimba bauxite katika kijiji cha Marien, na kisheria leseni ya uchimbaji haihamishiki umiliki wake”, aliongeza mtoa taarifa wetu.
Taarifa zaidi zinabainisha kuwa kampuni hiyo inamiliki leseni nane za uchimbaji lakini si katika kijiji cha Marie; bali vijiji vingine vilvyoko kata ya Vudee, Mbaga, Mteke na leseni hizo zina namba ML 234/2005,PL 4426/2009, ML
366/2009, ML 372/2009, ML 370/2009, ML 371/2009, ML 367/2009 na ML 373/2009.
Aidha, kampuni hiyo pia imemilikishwa leseni ya utafutaji mkubwa wa madini (namba 6640/2010 ndani ya msitu wa hifadhi ya Shengena, na taarifa zinadai kuwa leseni zote hizo zimetolewa kwa njia zinazoelezwa kuwa za kifisadi.
“Msitu wa Shengena ni chanzo cha maji na rasilimali nyinginezo muhimu kwa ajili ya maisha ya wananchi wa wilaya nzima ya Same. Milima hiyo huhusisha maeneo ya hifadhi asilia ya Chome (Chome Nature Reserve) hivyo tunashindwa kuelewa maafisa wa Wizara ya Nishati na Madini walitoa vipi leseni ya uchimbaji ndani ya hifadhi?”alihoji ofisa huyo.
Kampuni hiyo pia inadaiwa kutokuwa na leseni ya biashara ambayo hutolewa na Wizara ya Viwanda na Biashara, na hivyo kukosa uhalali wa kulipa tozo na kodi mbalimbali kwa Mamlaka ya Mapato (TRA) kama sheria inavyoelekeza.
“Hawa jamaa (anataja jina la kamopuni) hawakuwa na leseni ya biashara kutoka Wizara ya Viwanda na Biashara na kwa kawaida unapomiliki leseni ya uchimbaji lazima uwe na leseni ya biashara itakayokupa uhalali wa kulipa kodi, lakini kwa kampuni hiyo ilikuwa kinyume”, aliongeza Afisa mwingine kutoka Wizara ya Viwanda na Biashara aliyeomba jina lake lisitajwe. 
Hifadhi hiyo ni mojawapo kati ya misitu iliyopo katika ukanda wa milima ya inayofahamika kama “Tao la Mashariki” na safu yake huanzia eneo la Taveta nchini Kenya hadi uwazi wa makambako nchini Tanzania. Msitu huo una ukubwa wa hekta 14,283 na urefu wa Kilomita 67.
Aidha, imebainika kuwa msitu huo ni makazi ya viumbe adimu duniani kama ndege aina ya White Eye (zosterops winifridae) na ina miti ya asili ambayo haipatikani popote duniani ispokuwa katika misitu hiyo na pia ni vyanzo vya maji ya mito inayojaza maji katika mto Pangani ambao hutegemewa sana kwa ajili ya kuzalisha umeme.
“Kwa mantiki hiyo utagundua kuwa kuna mkono mrefu wa mwekezaji umetumia ushawishi usio wa kawaida (rushwa?) katika kupata leseni hizo za uchimbaji madini ndani ya msitu wa hifadhi ya Shengena”, aliongeza.
Utata mwingine katika mradi wa uchimbaji wa madini hayo ni ule wa kampuni hiyo kutokuwa na leseni ya bishara inayotolewa na Wizara ya Viwanda na Biashara hivyo kukosa uhalali wa malipo ya kodi na tozo zingine za serikali.
Taarifa zinaeleza kuwa Wizara ya Viwanda na Biashara iliwahi kuandika barua kwenda ofisi ya Waziri Mkuu kufahamisha kuwa hawana taarifa ya biashara ya madini ya bauxite inayofanyika wilayani Same kwa kuwa mwekezaji huyo hakuwa na leseni ya biashara hiyo kama sheria inavyoagiza. 
Aidha, taarifa zaidi zineleza kuwa hata katika ripoti ya mapato katika ofisi za Mamlaka ya Mapato Mkoa wa Kilimanjaro zinaonyesha kuwa kampuni hiyo ilikuwa inasafirisha nje ya nchi udongo na wala si madini ya bauxite.
Hali hiyo inaelezwa kuwa iliwashangaza baadhi ya maafisa wa Wizara ya Viwanda na Biashara waliokuwa wamehoji suala hilo kwa wenzao wa TRA mkoani Kilimanjaro na ripoti kuonyesha kuwa kampuni hiyo ilisafirisha udongo nje ya nchi na wala si madini.
Pia imebainika kuwa kumekuwa na hali ya inayoonyesha kuwepo kwa udanganyifu katika usafirishaji wa madini hayo kwani takwimu zilizopo TRA, Halmashauri ya Wilaya ya Same na Wizara ya Nishati na Madini zimetofautiana sana kati ya mwaka 2009 hadi 2011.
Takwimu hizo ambazo Raia Mwema ilifanikiwa kuzipata kutoka ofisi za TRA Mkoani Kilimanjaro zinaonyesha kuwa walianza kusafirisha madini hayo nje ya nchi mwaka 2008 ambapo walisafirisha tani 13,061 lakini hakukuwa na taarifa zozote Wizara ya Nishati na Madini na Halmashauri ya Wilaya Same kuwa madini yalisafirishwa nje.
Mwaka 2009 ilisafirisha tani 23,105 kwa takwimu za TRA, wakati takwimu za Wizara ya Nishati na Madini zinaonyesha tani 18,552 na Halmashauri ya Wilaya ya Same takwimu zinaoonyesha hakuna madini yaliyosafirishwa.
Mwaka 2010 takwimu za TRA zinaoonyesha kuwa kampuni hiyo ilisafirisha tani 42,610,Wizara ya Viwanda na Biashara tani 41,326 na Halmashauri ya Wilaya ya Same tani 44,060.
Aidha mwaka 2011 takwimu za TRA ni tani 41,040,Wizara ya Nishati na Madini ni tani 30,520 na Halmashauri ya Wilaya Same takwimu zake zinasomeka kuwa ni tani 23,000 tu.
Kwa ujumla, takwimu hizo zinaonyesha kuwa katika miaka hiyo minne walisafirisha tani 119,816 na Wizara ya Nishati na Madini ni tani 90,398 na Halmashauri ya Wilaya Same ni tani 67060 tu.
Takwimu zinaoonyesha tofauti kubwa na pengine kuna udanganyifu mkubwa katika utoaji wa takwimu hizo hali inayotia shaka kuwa mamlaka zinazohusika hupoteza fedha nyingi ambazo zingepatikana katika tozo na kodi mbalimbali.
Aidha, taarifa hiyo inafichua kuwa kiwango cha tofauti za kitakwimu ni kubwa mno ambapo kwa upande wa Wizara ni tani 29,417 na tani 52756 kwa upande wa Halmashauri ya Wilaya ya Same, hali ambayo ingeifanya Halmashauri hiyo kujipatia kiasi cha Shilingi milioni 119.
“Takwimu hizi zinaoonyesha tofauti kubwa na pengine kuna udanganyifu mkubwa katika sekta ya usafirishaji wa madini hayo nje ya nchi na haileweki kwanini takwimu hizi zitofautiane kwa kiwango hicho”, anaeleza mmoja wa maafisa wa TRA Mkoani Kilimanjaro.
Akizungumza hali hiyo, Meneja wa TRA Mkoa wa Kilimanjaro, Bi.Patience Minga, aliliambia Raia Mwema kuwa suala hilo asingeweza kulizungumzia kutokana na kutokuwepo ofisini kwa muda kwa sababu za kifamilia.
“Nipo nje ya ofisi kwa wiki tatu, kwa hiyo naomba unipe muda wa kutosha ili niweze kulifanyia kazi kwani suala lenyewe ni tete sana ila pia naomba uwasiliane na watu wa Wizara ya Nishati na Madini; hasa Afisa Kanda ya Kaskazini ,” alisema meneja huyo.
Taarifa zaidi za karibuni zilizopatikana kutoka Chome, wilayani Same, zinaeleza kuwa baada ya Raia Mwema kufichua habari za uchimbaji wa madini hayo, viongozi wa serikali wa ngazi mbalimbali mkoani Kilimanjaro wamekuwa wanahaha kutafuta ufumbuzi wake.
Ijumaa iliyopita, Juni 22, Mkuu wa Wilaya ya Same, Herman Kapufi, aliitisha kikao cha Kamati ya Maendeleo ya Kata ya Chome (WDC) kujadili taarifa za uchimbaji huo na uhalali wa nyaraka za kampuni hiyo ya Arusha kuchimba bauxite kwenye maeneo yao.
Habari zinaeleza kuwa mkuu huyo wa wilaya aliwahoji wajumbe wa kikao hicho waliokuwa wanaitetea kampuni hiyo kuwasilisha nyaraka na mihutasari ya vikao vilivyoidhinsha kampuni hiyo kupewa baraka za kuchimba madini hayo. 
“Waliokuwa wanatetea walipobanwa na DC walishindwa kutoa vielelezo na ilikubaliwa kuwa vielelezo hivyo viwasilishwe kesho Alhamis katika kikao kingine kitakachofanyika kijijini hapo”, alieleza mtoa taarifa wetu.
Hata kikao hicho kinaelezwa kuwa na dosari baada ya Mtendaji wa kijiji cha Marien, ambaye pia ni Kaimu Mtendaji wa Kata ya Chome, Niwael Mgonja, kuwaalika baadhi ya watu ambao si wajumbe halali wa mkutano wa WDC.
Miongoni mwa waliolalamikiwa ni Mwenyekiti wa Kitongoji cha Miguna, John Ezekiel Miguna ambaye anaelezwa kuwa ni mtumishi wa kampuni hiyo akiwa na cheo cha Msimamizi wa Kazi (Foreman) katika migodi ya kampuni hiyo.
Madini ya bauxite yanayochimba wilayani Same husafirishwa kwa malori yenye ukubwa wa tani kati ya 30 na 40 kwenda Kenya ambako baadhi hutumika katika kiwanda cha saruji cha Bamburi kilichoko Mombasa na mengine husafirishwa nje katika nchi za Japan, China nk. Wakazi wa vijiji vya wilaya ya Same yanakochimbwa madini hayo wamekuwa wakilalamikia malori hayo makubwa kuwa yanaharibu barabara zao.
Wakati ambapo Halmashauri ya Wilaya ya Same hutoza Shilingi 1,000 tu kwa kila tani ya bauxite inayopelekwa Mombasa, Kenya, mwekezaji huyo huiuza huko tani moja kwa dola za Kimarekani 2,500 sawa karibu na Sh. milioni tatu.


