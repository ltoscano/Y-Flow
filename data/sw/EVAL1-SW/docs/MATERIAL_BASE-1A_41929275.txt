
Jumuiya ya Madola, LHRC watuma rambirambi

Imeandikwa na Mwandishi Wetu

Imechapishwa: 15 Septemba 2016

JUMUIYA ya Madola, Ubalozi wa China nchini pamoja na Kituo cha Sheria na Haki za Binadamu (LHRC), wametoa salamu za rambirambi na misaada kutokana na tetemeko la ardhi lililotokea mkoani Kagera na kusababisha vifo na uharibifu wa mali. 

Katibu Mkuu wa Jumuiya ya Madola, Patricia Scotlanda ametoa salamu za rambirambi kwa Wa tanzania na Serikali ya Tanzania kutokana na tetemeko hilo.
Scotland alisema kwa niaba ya jumuiya hiyo, anatoa pole kwa familia ambazo zimepoteza ndugu na jamaa kutokana na tetemeko na kusema wako pamoja na wote waliojeruhiwa na kuharibikiwa kwa nyumba na vifaa mbalimbali.
“Jumuiya ya Madola iko pamoja na Serikali ya Tanzania katika jitihada kusaidia waathirika, nimeridhika kuona nchi wanachama wa jumuiya za jirani zimeanza kusaidia na ni matarajio yangu nchi nyingine zitaungana kusaidia waathirika hao,” alisema.
Na Ubalozi wa China nchini na jamii ya Wachina waliopo Tanzania, wamechangia misaada mbalimbali ya kibinadamu pamoja na Sh milioni 100. Taarifa kutoka Kitengo cha Mawasiliano cha Ubalozi wa China nchini, imesema misaada hiyo imewasilishwa katika Kitengo cha Maafa kilichopo katika Ofisi ya Waziri Mkuu.
Ilisema misaada hiyo ni pamoja na mahema, vyakula na dawa ambazo zimesafirishwa kupelekwa mkoani humo na zilitarajiwa kufika leo asubuhi na watakabidhi katika Ofisi ya Mkuu wa Mkoa huo.
Pia timu ya madaktari sita wa Kichina, tayari wako Kagera kufanya kazi na hospitali za mkoa huo kuwapa matibabu waathirika wa tetemeko hilo. Ilisema timu hiyo ya madaktari inaongozwa na Profesa Jiang Yonghua pamoja na Dk Zhou Zhongxiang, bingwa wa upasuaji Dk Song Shuguang, daktari bingwa wa watoto Dk Wang Xin na daktari wa masuala ya uzazi kwa wanawake, Dk Li Qiang.
Madaktari hao walikutana na Mganga Mkuu wa Mkoa huo kwa lengo la kujadili kuhusu hali zilivyo kwa majeruhi na kupanga jinsi ya kuwapatia matibabu kwa pamoja. Mkurugenzi Mtendaji wa LHRC, Dk Helen Kijo-Bisimba alisema kituo hicho kimepokea kwa masikitiko makubwa taarifa za tetemeko la ardhi, lililosababisha vifo vya Wa tanzania wapato 17 na majeruhi zaidi ya 100 pamoja na upotevu wa mali na kuharibika kwa miundombinu.
Kituo hicho kinatoa mwito kwa wakazi wa mkoa huo, kuendelea kuchukua tahadhari kama inavyoshauriwa na wataalamu na kuzidi kuwa wavumilivu katika kipindi hicho kigumu na kuwashukuru walioanza kutoa misaada akiwemo Rais Uhuru Kenyatta wa Kenya na wengineo.
Kijo- Bisimba alisema wanaiomba serikali kupitia kitengo cha maafa, kuelekeza juhudi mkoani humo kwa waliofikwa na maafa ili waweze kupata msaada wa haraka.
Mwishoni mwa wiki, tetemeko kubwa lenye ukubwa wa kipimo cha “Ritcher” 5.7 lilitokea katika mikoa ya Kanda ya Ziwa, lakini Mkoa wa Kagera ndiyo uliathirika kwa kiasi kikubwa na kuua watu 17 huku wengine 250 wakijeruhiwa na nyumba za watu zaidi ya 800 zikianguka.


