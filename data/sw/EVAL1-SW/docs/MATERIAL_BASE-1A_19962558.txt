Kikwete kawa muumini wa historia mpya Tanganyika?
Mar 08, 2013

Hayo ndiyo maisha ya Wa tanzania na hiyo ndiyo Tanzania yenye amani na utulivu tuliyozaliwa, kukua na kuishi. Nawasihi sana Wa tanzania wenzangu, tuienzi na kuidumisha tunu hii waliyotujengea mababu zetu. – Kikwete (Hotuba ya Mwisho wa Mwezi Februari, 2013)
KUNA kila dalili kuwa Rais Jakaya Kikwete amekuwa muumini wa propaganda ya historia mpya ya Tanganyika ambayo imekuwa ikienezwa chini kwa chini na ambayo imepata mashabiki.

Kwa muda mrefu sasa katika hotuba zake mbalimbali Rais Kikwete amekuwa akijitahidi ama kujilinganisha na Baba wa Taifa, Mwalimu Julius Nyerere na kumuonesha kuwa yeye Kikwete amefanya mengi kuliko Nyerere au kwa namna moja au nyingine kuanza taratibu kulifuta jina la Nyerere na mchango wake wa pekee.

Anaamini kafanya mengi kuliko Nyerere

Mojawapo ya mambo ambayo yanatokea kwenye utawala wowote ambao umebakia na muhula mmoja tu wa kuongoza ni kujaribu kutengeneza kumbukumbu (legacy).

Karibu marais wote katika nchi za kidemokrasia wanapofikia miaka michache kabla ya muhula wao kwisha hujaribu kufanya mambo ambayo jamii zinazokuja nyuma zitawakumbuka. Sasa hivi Rais Kikwete yuko katika wakati kama huo ambapo anajaribu sana kuhakikisha kuwa vizazi vijavyo vitamkumbuka kwa mengi.

Yeye mwenyewe anaamini kuwa amefanya mambo mengi sana ya maendeleo na amejitamba hivyo mara kadhaa akijilinganisha na viongozi waliotangulia.

Katika hotuba yake wakati wa maadhimisho ya kuzaliwa CCM yaliyofanyika kitaifa mkoani Kigoma mwezi mmoja uliopita Rais Kikwete alitangaza kuwa anataka pale atakapoondoka madarakani akumbukwe kama “bwana maendeleo”. Sababu ni kuwa anaamini kuwa utawala wake umeleta maendeleo mengi kuliko wengine waliomtangulia.

Ukimuuliza mtu anayeamini nadharia hii utaona kuwa wote watakuonesha ‘wingi’ wa vitu ambavyo vimefanywa na utawala wa RaisKikwete. Mrundikano wa magari, majengo mapya, barabara, hospitali, vyuo, shule na vingine vingi. Watu wanaoamini maendeleo kama ‘ongezeko la kiasi’ watakimbia kwa haraka kuonesha “vitu” kama dalili ya maendeleo. Hawa husema “mbona wakati wa Nyerere hatukuwa na x, y, na z” na kwa vile hivyo “x, y, na z” vipo chini ya utawala wa Kikwete basi Kikwete kafanya mengi kuliko Nyerere.

Sasa kuna ukweli wa aina yake na usiopingika katika hili. Hata hivyo ni ukweli ambao unavutia watu wasiofikiri. Nyerere ameanza kuongoza Tanzania akiwa na madaktari 12 na wahandisi wawili wazalendo. Nyerere alipoanza kuongoza hakukuwa na chuo kikuu cha Tanganyika, walitegemea Chuo Kikuu cha Makerere ambacho sehemu ya Tanzania ilikuwa ni tawi lake.

Wakati Nyerere anaanza hivyo hakuna rasilimali watu ambazo Kikwete leo anazo. Lakini matokeo yake ni tofauti. Wakati Nyerere anaondoka madarakani uwezo wa kujua kusoma na kuandika ulikuwa umefikia asilimia 91 hivi; leo Kikwete pamoja na shule, vyuo, walimu na misaada lukuki wanaojua kusoma na kuandika ni kama asilimia 69 hivi! Na cha kuudhi zaidi (kama kuna namna ya kuudhika zaidi) ni kuwa pamoja na mabilioni yote ambayo Kikwete ameyatumia kwenye elimu leo hii watoto wetu wanafeli vibaya zaidi kuliko wakati wowote tangu tupate uhuru! Ati bwana maendeleo! 

Lakini kubwa zaidi ni hili la historia mpya ya Tanganyika. Katika hotuba yake ya mwisho wa mwezi Februari ambayo seemu yake nimeinukuu hapo juu Kikwete anajaribu kufanya kiile ambacho kimekuwa kinafanywa na baadhi ya watu sasa hivi cha kuandika upya historiaya Tanganyika ambayo inapunguza, kudharau na kwa namna Fulani kukejeli mchango wa kipekee wa Baba waTaifa MwalimuNyerere.


