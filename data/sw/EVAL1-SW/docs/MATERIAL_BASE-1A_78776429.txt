AJALI za moto Mbeya, wafanyabiashara wanyoshewa kidole
Jan 26, 2013

WANANCHI na viongozi mbalimbali jijini Mbeya wameanza kuhoji matukio ya moto kwenye maeneo ya biashara na sasa wanawageuzia kibao wafanyabiashara wenyewe kuhusika.
Wakati baadhi ya viongozi ndani ya Jiji la Mbeya wakipendekeza kufanyika kwa mabadiliko kwenye sheria inayohusu ajali za moto, Jeshi la Polisi mkoani humo limeamua kuchunguza uwezekano wa kuwapo uhalifu wa kibiashara nyuma ya pazia la ajali za moto.
“Sheria ya sasa inawalinda wahalifu, haiwabani waathirika wa moto,” anabainisha Mkurugenzi wa Jiji la Mbeya, Juma Iddi.
Katika kujenga hoja hiyo, Mkurugenzi huyo anatumia mfano wa mtu aliyenuia kujinyonga lakini akanusurika, kwamba sheria inambana kwa kukusudia kujiua.
Matukio mengine yenye mazingira yanayofanana na uchomaji moto mali, ni pale mtu anapoamua kuchoma moto gari lake, kwamba katika mazingira kama hayo mwathirika, kwa maana ya mwenye gari analazimishwa na sheria kuthibitisha kutohusika kwake, na anaposhindwa anashitakiwa.
“Nina gari langu, nikilipiga moto nina kesi ya kujibu, destruction of property,” anasema Mkurugenzi huyo, kisha anaongeza akishauri: “Sheria lazima ziwe zinapitiwa na zisimamiwe.”
Katika matukio yote ya ajali za moto kwenye masoko mkoani humo, sababu zinazotolewa huwa ni hitilafu za umeme au wapishi wa vyakula, hata hivyo hakuna mtuhumiwa yeyote aliyewahi husishwa na ajali hizo moja kwa moja.
“Inapotokea hizi ajali za moto, serikali ndiyo yenye kubeba mzingo, kuzima na kutengeza upya mazingira ya soko, inachukuliwa kuwa ni ajali tu, waathirika hawahusiki kwa namna yoyote ile,” anasema Mkurugenzi Iddi.
Wakati kwa upande wa serikali wakitumia sababu za umeme na upikaji vyakula kama chanzo cha ajali za moto, wananchi wa upande wao wamekuwa wakiaminishwa kwamba ni mambo ya kishirikina, na mara taarifa za moto zinaposambaa, husikika wakisema:
“Mapaka…., jamaa kama kawaida wataokoa mapaka, na subiri maduka yatavyojaa sasa.”
Mtazamo huo wa kishirikina umejengwa kwenye mawazo ya wananchi jijini Mbeya kwa kiwango cha juu sana, hawakubaliani na sababu nyingine zozote za kisayansi, kwao ajali za moto zinatengezwa kishirikina na baadhi ya wafanyabiashara ikiwa ni njia mojawapo ya kutengeneza utajiri.
Ni kawaida, masoko yanapoteketea kwa moto jijini Mbeya, kuwasikia wananchi wakidai kuwaona baadhi ya wafanyabiashara wakiokoa paka waliowahifadhi kwenye maduka yao, kwa kile kinachodaiwa kuwa ni imani za kishirikina za wafanyabiashara hao kutengeneza utajiri.
Hata hivyo, katika siku za hivi karibuni baadhi ya wakazi wa Jiji la Mbeya wameonekana kutilia shaka taarifa hizo zenye kuhusisha majanga hayo na ushirikina, kwamba huenda zikawa zinaenezwa na baadhi ya wafanyabiashara wahalifu kwa lengo la kuwahadaa watu wasiutazame upande wa pili, ambo ni sababu za kisayansi za majanga ya moto mkoani humo.
“Wafanyabiashara ni wajanja sana, hizi imani za kishirikina wanazisambaza wenyewe, kuwaondoa watu kwenye ukweli,” anabainisha kiongozi mmoja jijini Mbeya.
Miongoni wa ajali za moto zinazokumbukwa zaidi kutokea katika miaka ya hivi karibuni ni pamoja na zile zilizoteketeza Soko la Mwanjelwa Desemba mwaka 2006, Soko Kuu Uhindini Desemba mwaka 2010, SIDO na Forest Septemba 2011, na ya hivi karibuni kabisa ni ile ya ghala la kuhifadhia bidhaa za wafanyabiashara wa Soko la SIDO iliyotokea Desemba 2012 na kufuatiwa na maduka ya nguo eneo la Mwanjelwa Januari mwaka huu.
Mtiririko wa matukio ya ajali za moto kutokea mwezi Desemba, ndio umechangia baadhi ya wakazi wa jiji hilo wakiwemo viongozi kuhoji kulikoni na mwezi huo, hivyo kuja na hoja ya uhalifu wa kibiashara kwa lengo la kujitengezea utajiri zaidi.
“Kuanzia mwezi Novemba biashara huchanganya kutokana na maandalizi ya sikukuu za Krismasi na Mwaka Mpya, mduka hujaa bidhaa, hawa hutegeshea wamemaliza na kubakiza kidogo ndipo huanzisha moto, nyaraka zake ni wazi zitaonyesha kuwa na mzigo mkubwa, kwa hiyo hupiga hasara hewa, hapa pana mchezo mchafu, wanaumiza wenzao,” anasema mfanyabiashara huyo wa Mwanjelwa.
Wakala mmoja wa biashara ya bima mkoani hapa anaelezea hofu yake katika kuwekea bima biashara za Mbeya kutoka na mazingira yake kuwa ya hatari zaidi kwa mashirika hayo.
“Wafanyabiashara wengi Mbeya hawakatii bima biashara zao, lakini kubwa pia ni mazingira hatarishi kwa kampuni za bima, wakala aliye makini hawezi kubali, maduka yameshonana, uwezekano wakuteketezwa na moto ni mkubwa,” anasema Uswege Luhanga ambaye ni wakala wa moja ya kampuni za bima jijini humo.
Jeshi la Polisi kwa upande wake nalo limeonyesha wasi wasi wa kuwapo njama za makusudi kwa baadhi ya wafanyabiashara kuazisha moto kuteketeza mali zao kwa lengo la kulipwa bima au kucheza na mikopo wanayodaiwa na benki wanakokopa.


