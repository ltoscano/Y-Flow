
Wakulima 18, Deng Xiaoping waliiokoa China May 31, 2012

NILIWAHI kuandika juu ya China na jinsi tulivyoifahamu nchi hiyo tokea tukiwa wadogo. Tupo tulioanza kujifunza kusoma kwa kusoma majina ya vitu vilivyotengenezwa China .
Kwa mfano, tulikuwa na taa ya kandili iliyokuwa imeandikwa: Made in Shanghai .
Kwamba imetengenezwa Shanghai . Wakati ule, kwa udogo wetu, tulielewa kuwa taa ya kandili iliitwa Made in Shanghai .
Lakini tukabaini kwamba kulikuwa na vitu vingi zaidi, kama vile, vyombo vya chakula, chupa ya kutunza joto, baiskeli, tochi, n.k., ambavyo pia viliandikwa mahala: Made in Shangai. Pamoja na utoto wetu hatukutaka kuamini kwamba Made in Shanghai lilikuwa ni jina la kitu kimoja. Na isingekuwa jambo la kawaida kama Made in Shanghai lingekuwa jina la vitu vyote pia.
Wakati ule baiskeli iliyokuwa inapendwa na watu walioonekana kuwa na uwezo kule vijijini ilikuwa Phoenix kutoka China . Ilikuwa baiskeli iliyoaminika kwa uimara. Wakati huo Humber (sikuwahi kuziona hivyo huenda nikakosea jina linavyoandikwa) walizokuwa wakizisifia kuwa baiskeli za chuma zilikuwa nadra.
Na hata ilipokuja baiskeli aina ya Swala bado haikufua dafu kwa Phoenix.
Enzi hizo tulikuwa tukiletewa sana majarida kutoka China na Korea ya Kaskazini ili kuona jinsi wenzetu walivyokuwa wamepiga hatua katika maendeleo. 

Tulimfahamu vyema Mao Zeitung (Zedong) kama tulivyomfahamu Mwalimu Julius Nyerere hapa nyumbani. Kwa ujumla tulifahamu jinsi China ilivyokuwa imeisaidia Tanzania, mathalan, katika ujenzi wa reli ya Tazara.
Lakini tulijisikia karibu zaidi na Wachina si tu kwa sababu walitusaidia kujenga Tazara, tuliona walikuwa na siasa zinazofanana na sisi. Tuliwaona wajamaa kama sisi. Tuliamini walikuwa na utu au ubinadamu kama sisi. Hatukuwa tukiunganisha ukweli kwamba pamoja na msaada China iliyokuwa ikituletea bado ilinufaika kwa sisi kuwa soko la Made in Shanghai zao.
Lipo pia jambo jingine lililotuunganisha na Wachina. Baadhi yetu tuliunganishwa na Wachina na mchezo wa Kung Fu. Kwa vile Bruce Lee alikuwa binadamu aliyetokea kuwa maarufu sana kutokana na mchezo wa karate, na kwa vile Bruce Lee alikuwa Mchina, basi wachezaji wa Kung Fu tuliipenda China bila masharti. 
Sikushangaa wiki hii nilivyomsikia Rais wa China Hu Jintao akiisifia Tanzania na akikumbushia jinsi urafiki wa watu wa China na Tanzania ulivyodumu kwa miaka 45 tokea nchi zetu zilipoanzisha uhusiano wa kibalozi. Rais Jintao aliwasifia Wa tanzania kuwa ni marafiki wa kweli, wa kuaminika na wa kudumu.
Wakati tukifurahia ujio wa Jintau labda turejee mfano mmoja tu wa nchi hiyo yenye watu wengi duniani kuona imewezaje kujiondoa katika umasikini. Miaka ya 1960 wao China walikuwa na changamoto kubwa zaidi kiuchumi na kimaisha kuliko hata sisi Wa tanzania kutokana na idadi kubwa ya watu. Wachina wakaja na mfumo wao wa Hukou ambao uliweka sheria kadhaa zilizoifanya serikali kuwa na mamlaka makubwa ya kudhibiti ardhi na maisha ya wakulima.
Mfumo ule ulihakikisha kuwa wakulima wote wanadhibitiwa wasikimbilie mijini.
Na hata pale walipopatikana mijini bila vibali (ambavyo havikuwa vikipatikana kirahisi) walikamatwa na kurejeshwa kwa nguvu vijijini kwao. Wakati huo
wakulima walikuwa wakilazimishwa kulima katika shamba moja la jumuiya. Na kila wakivuna wakulima wale walilazimika kutoa kiasi fulani (kama zaka) cha mavuno yao serikalini. Chakula kilichotolewa serikalini kama zaka kilipelekwa mijini kulisha wakazi wa kule.
Katika kitabu chake cha China Inc. The Relentless Rise of the Next Superpower, Ted Fishman (2006) anasema njaa iliyoikumba China mwaka 1959 iliua mamilioni ya Wachina (lakini iliua wakulima wa vijijini) si wakazi wa mijini. Ilitokea kwamba wakulima wa vijijini walilima kwa juhudi kubwa na kutoa zaka ya mazao serikalini huku wao wakibaki na chakula kidogo kisichowatosheleza mahitaji yao
.
Ilikuwa ni njaa ile ya miaka ya 1960 hadi 1970 iliyochochea mabadiliko ya China katika njia ambazo watu wengi hawafahamu. Moja ya vijiji vilivyokumbwa na dhiki na balaa la njaa ni Xiaogang, kilichopo katika Jimbo la Anhui . Kwa mujibu wa Fishman (2006), wakulima wa kijiji kile walikuwa kapuku ambao pato lao kwa mwaka mzima lilikuwa wastani wa Yuan 20. (sawa na dola za Marekani 2.50, au sawa na shilingi 3,300/-) Yaani kwa maneno mengine, kwa mwaka mzima wakulima wale walikuwa na pato au uwezo wa kununua kilo mbili tu za mchele na kibiriti cha kuwashia moto.
Familia nyingi zilituma watu wake waende barabarani kuomba omba kama ilivyo leo hapa Tanzania .
Na ni katika kijiji hicho ndipo walipotoka wakulima 18 ambao leo hadithi yao imepewa sehemu muhimu katika historia ya China Ilikuwa hivi: Wakuliwa 18 waliokuwa wamechoka na dhiki ya kukosa chakula kutokana na mfumo uliokuwapo wa matumizi ya ardhi kijumuiya waliamua, kwa siri, kuigawa ardhi ile vipande vipande na kila familia ikapata kipande kimoja. Wakati ule wakulima waliolima katika shamba la jumuiya walitakiwa kutoa zaka ambayo ilienda serikalini kwa ajili ya kusambaza kusikokuwa na chakula.

Wakulima 18 wakakubaliana, kwa siri, kinyume cha sheria za nchi, kwamba watalima shamba la jumuiya na kutoa zaka kama kawaida serikalini. Lakini wakasema, kitakachobaki kama ziada wao wataiuza au kubadilishana na mahitaji mengine kwa siri.
Wakakubaliana kwamba kila mtu atawajibika kutunza ziada yake mwenyewe na kutumia atakavyoona inafaa.
Wakulima wale walijua kuwa kwa mujibu wa sheria walichokuwa wakikifanya kilikuwa ni kosa la jinai ambalo adhabu yake ilikuwa kati ya kifungo jela au hata hukumu ya kifo. Kwa hiyo Desemba 1978, wakulima wale wakatia saini makubaliano yao kwa dole gumba. Wakakubaliana kuwa endapo yeyote kati yao angegundulika na wanausalama wa China na kutiwa nguvuni basi waliosalia wangechukua jukumu la kutunza familia yake.
Matokeo ya utukutu wao yalianza kuonekana muda mfupi tu. Fishman (2006) anasema wakulima wale walifanikiwa kuzalisha na kuboresha maisha yao kwa miezi tu kile ambacho mfumo kandamizi uliokuwapo ulishindwa kukifanya kwa miaka mingi.
Kilichokuja kuwashtua wana usalama ilikuwa si kuvuja kwa nyaraka walizotia saini, bali mafanikio ya wazi ya ubora wa maisha na vitu walivyokuwa wameweza kujinunulia wakulima wale. Deng Xiaoping aliyekuwa ameingia madarakani akapata taarifa za wakulima wale. Wakulima wale wakajua sasa walikuwa wakienda kuuwawa. Lakini cha ajabu Deng akawasikiliza na kupitia yale makubaliano yao waliyosaini kwa dole gumba na akasema: “Ni mfano wa makubaliano makini ya kutengeneza faida itokanayo na uzalishaji”. Kumbe kipindi kile haikuwa wakulima 18 tu waliokuwa wakiupiga chenga mfumo kandamizi wa kikomunisti.
Baada ya Deng kuusifia mpango ule, basi ikabidi serikali iurasmishe kwa majaribio. Ndani ya mwaka mmoja ilikuwa dhahiri kwamba mfumo ule ulikuwa na matokeo bora ambayo hayakutoa ahueni kwa wakulima wale tu bali pia serikali yenyewe.
Kwa mujibu wa kitabu cha China Inc., ni kama vile mapinduzi ya kweli ya kiuchumi China yalianzishwa na wakulima na si wanazuoni wa masuala ya uchumi au wanasiasa. Desemba 2003 magazeti ya China yaliandika makala kuadhimisha miaka 25 ya makubaliano ya siri ya wakulima 18. Mmoja wa wakulima wale, Yan Hongchang alihojiwa na moja ya vyombo vya habari akisema wakati wananchi walikuwa na suluhu ya matatizo yao , mfumo uliowekwa na serikali ulikuwa ukiwazuia kuwa wabunifu.
Zipo taarifa kwamba kabla ya kurekebisha mfumo wa kilimo China, taifa hilo kubwa duniani lilikuwa likikabiliwa na tatizo la njaa kila mara ambapo mamilioni ya watu walikufa. China ilikuwa ikikabiliwa pia na tatizo la utapiamlo kutokana na kutojitosheleza kwa chakula. Lakini haya yote leo ni historia. Na iliwachukua China miaka mingi kufanikisha mapinduzi ya kilimo ambayo sasa yameleta mapinduzi ya viwanda.
Hivi leo katika kijiji cha Xiangong kila familia ina trekta, televisheni, nyumba za ghorofa, vyoo vya kisasa na vitu muhimu ambavyo zamani vilipatikana mijini tu, yakiwamo magari ya kutembelea. Leo hii pato la mwaka kwa mkulima wa Xiaogang ni shilingi laki nne (400,000/-) tofauti na miaka ya 1970 ambapo lilikuwa shilingi 3,200/- kwa mwaka. 
Kuna hadithi nyingi zenye mafunzo kuhusu China na watu wake. Na kama lipo ambalo ujio wa Rais Hu Jintao unaweza kuwasaidia Wa tanzania basi ni hizo hadithi za mafanikio ya Wachina. Hadithi zile za mafanikio ni za thamani kubwa kuliko misaada ya fedha au chochote. Binafsi ninamuomba Rais Hu Jintao atakapofika nchini kwake atutumie Wa tanzania hadithi zenye mafunzo ya jinsi China ilivyokataa kuishi na umasikini na ikafanya hivyo bila kutegemea msaada wa mtu.


