
Mazingira na sababu za ushindi wa Rais Jacob Zuma Dec 27, 2012

RAIS wa Afrika Kusini, Jacob Zuma, anauhitimisha mwaka huu (2012) kwa kusherehekea sikukuu za mwisho wa mwaka kwa furaha kubwa baada ya kujipatia ushindi wa kuwa Mwenyekiti (kwa muhula mwingine) wa chama cha ANC kinachoongoza serikali nchini humo.

Ushindi huu unamhakikisha muhula mwingine wa kuwa Rais wa Afrika Kusini kwenye Uchaguzi Mkuu wa mwaka 2014; na hivyo kuongoza nchi hiyo iliyoendelea barani Afrika hadi mwaka 2019.

Zuma ambaye, kwa mujibu wa wachambuzi wa masuala ya siasa, amekumbwa na misukosuko kadhaa ya kisiasa mwaka huu, ikiwamo mauaji ya wafanyakazi wachimba madini katika eneo la Marikana, na kushutumiwa kwa matumizi mabaya ya fedha kwa kujenga makazi ya kifahari kijijini kwake; bado amejidhihirisha kuwa yeye ni ‘mzoefu wa siasa’ au ‘Profesa wa siasa’ kama alivyokuwa akijiita Rais wa zamani wa Kenya, Daniel Ara Moi.

Rais Moi alikuwa akijigamba kuwa yeye ni ‘Profesa wa Siasa’ (na wengi wamewahi kukiri hili), kutokana na namna alivyokuwa mahiri jukwaani, namna alivyoshughulikia wapinzani wake (waziwazi ama kwa kificho) na hata alivyojenga ‘propaganda’ za hofu kwa wananchi wake katika kipindi cha zaidi ya miaka 20 alipokuwa madarakani.

Ushindi wa Zuma wa kura 2,986 dhidi ya kura 900 za aliyekuwa mpinzani wake, naibu Rais, Kgalema Motlanthe haujaja hivi hivi tu. Yapo mazingira na sababu mahususi za ushindi huu, ambazo kwa pamoja nazijadili hapa, ili kuweka mtazamo yakinifu juu ya siasa za Afrika Kusini.

Matumizi ya wasifu na historia yake

Siasa ni sanaa inayotumia mbinu nyingi, alimradi ziweze kufikia lengo la mwanasiasa au kikundi/chama chake. Zuma, ambaye amejiunga ANC akiwa na umri wa miaka 17, historia yake, aliyojipatia wakati wa utawala wa kibaguzi wa Afrika amekuwa akiitumia kikamilifu mara zote. Zuma aliwahi kufungwa jela kwa miaka 10 katika Kisiwa cha Robben, kisiwa ambacho Nelson Mandela alitumikia kifungo chake cha miaka 27.

Kwa kujua kuwa hata leo, Waafrika Kusini walio wengi, wanaendelea kuwapa heshima iliyotukuka watu walioongoza harakati za kupinga utawala wa kibaguzi kwa kutoa maisha yao au kufungwa, Zuma anaitumia kikamilifu sifa hii. Zuma na wanaomuunga mkono hudiriki kuwaita wapinzani wake ‘watu wasiojua gharama tuliyotumia kulijenga taifa hili hivi lilivyo’.

Vijembe kama hivi vinamhakikishia Zuma ‘imani’ kwa walio wengi, huku wakati mwingine vikifunga ‘macho’ ya wengi kutathimini utekelezaji wa ahadi zake tangu awe madarakani.

Makovu ya ubaguzi wa rangi

Wengi wetu tumekuwa tukionya migawanyiko ya kidini, na labda kikanda inavyoendelea kuchomoza hapa nchini kwamba itakapokomaa, kuja kurejesha hali iliyo njema itahitaji kazi kubwa na ya muda mrefu. Vivyo hivyo, makovu ya ubaguzi wa rangi nchini Afrika Kusini bado yapo na si ya kuisha leo au kesho.

Makovu haya ni moja ya silaha ambazo wanaomuunga mkono Zuma wanazitumia kuhalalisha kuendelea kuwapo kwake madarakani. Bado ipo hofu miongoni mwa weusi kuwa nani hasa mwenye ujasiri kama Zuma ambaye atakuwa upande wao zaidi?

Hofu hii inakolezwa zaidi na matukio kama lile la kukamatwa kwa watu wanne weupe waliokuwa katika mpango wa kulipua mkutano mkuu wa ANC. Imedaiwa kuwa lengo la watu hawa ni kudai Jamhuri ya Makaburu (Boer republic).

Ni ukweli dhahiri kuwa, pamoja na maisha ya Waafrika Kusini weusi wengi kuimarika zaidi kiuchumi baada ya utawala usio wa kibaguzi kuingia madarakani mwaka 1994, bado tofauti kati ya weusi (walio wengi) na weupe (walio wachache) kiuchumi imeendelea kuwapo na kujitanabaisha katika nyanja mbalimbali kama vile biashara na elimu. Hii ni changamoto kubwa ambayo serikali ya Afrika Kusini imeendelea kuishughulikia kwa tahadhari sana.

Kujichanganya na tabaka la chini

Tofauti na mtangulizi wake Thabo Mbeki ambaye anatajwa kama kiongozi “wa kiakademia” (mtaaluma), na anayedaiwa ‘kufanana’ zaidi na watu wa kada la kitaalamu; Zuma ameendelea kujitambulisha kama aliyetoka tabaka la chini na kuwa ‘anayeelewa zaidi mahitaji ya tabaka hili’.

Kwa Zuma, kujichanganya na kucheza ngoma za Kizulu, weledi na ustadi mkubwa katika kuitumbuiza kadamnasi kwa nyimbo za enzi na enzi (wakati wa mapambano dhidi ya utawala wa kibaguzi) na hata kuoa wake wengi, si mambo ya ‘kishenzi’
(barbaric) kama walivyoita wakoloni. Bali ni uthibitisho wa kuishi maisha halisi ya Mwafrika (Kusini)!

Kwa mtindo huu, Zuma hakosi kuitwa na tabaka la chini (la walio wengi) kuwa ‘ni mwenzetu’; na hivyo hawa wanaomtambua kama mwenzao kumwangusha katika sanduku la kura ni vigumu.

Inawezekana ni kweli kwamba Zuma ni ishara (symbol) na mwakilishi halisi wa tabaka la chini; hata hivyo, kwa hali halisi ya siasa, kiongozi kuwa anatoka tabaka la chini ni suala moja, kuongoza kwa kulitetea tabaka hilo ni suala jingine.

Uamuzi sahihi, wakati muafaka

Katika siasa, tabia kama kufitiniana, kuzuliana kashfa, urafiki wa shaka na unafiki havikosekani. Inaaminka pia kuwa katika siasa hakuna urafiki wa kudumu; ukiwapo, basi ni ule unaosimama katika makubaliano magumu na ya kumgharimu mtu. Vivyo hivyo, wachambuzi wa siasa wanamwelezea Zuma kama bingwa wa kutambua fitina, kuzipangua, na hata kuchukua uamuzi haraka dhidi yake.

Mathalani, kwa kipindi cha miezi kadhaa mwaka jana, aliyekuwa mwenyekiti wa umoja wa vijana wa chama cha ANC (ANCYL), Julius Malema alitajwa kuwa katika kundi lililo mstari wa mbele kumpinga Zuma kuwania urais kwa awamu ya pili.
Pamoja na uswahiba kati ya Malema na Zuma wakati wa sakata lililomwondoa Mbeki madarakani mwaka 2008, yaliyompata Malema hivi karibuni na kisha kufukuzwa kabisa uanachama wa ANC, kunadhihirisha jinsi Zuma alivyokuwa akipunguza vizingiti kuelekea ushindi.

Aidha, mwishoni mwa mwaka jana Zuma aliwafukuza kazi mawaziri ‘waliochafua’ taswira ya serikali yake kwa tuhuma za ubadhirifu wa fedha, kuonesha kuwa hana simile na wasaidizi wa aina hiyo. Hao ni pamoja na waziri wa serikali za mitaa, Sicelo Shiceka, kwa tuhuma za kutumia fedha za umma zipatazo randi 547,000 (takribani shilingi milioni 100) kumtembelea mchumba wake aliyekuwa korokoroni kwa tuhuma za kujihusisha na biashara ya dawa za kulevya huko Uswisi; Waziri wa Kazi, Gwen Mahlangu-Nkabinde, na Mkuu wa Jeshi la Polisi, Bheki Cele, waliotuhumiwa kwa kuingia mkataba wa ujenzi wa makao makuu ya Jeshi la Polisi katika bei yenye harufu ya rushwa.

Kwa maneno mengine, Zuma hana soni ‘kumshughulikia’ yeyote anayeonekana adui wa malengo yenye maslahi ya umma (na hasa na maslahi yake yeye Zuma yanapohatarishwa pia).

Lakini pia Zuma si aina ya viongozi wanaotupiwa shutuma au madongo halafu akakaa kimya bila kujibu. Hatumii tu wasaidizi wake kujibu kupitia waandishi wa habari. Mara nyingi Zuma hujibebea ‘msalaba’ wake mwenyewe. Kwa mfano, hivi karibuni alijibu bungeni tuhuma kuwa ametumia fedha za umma kujenga makazi ya kifahari kijijini kwake.

Inadaiwa pia kuwa Zuma ni mwepesi kupokea ushauri na hata kuufanyia kazi. Yapo madai kuwa kwa miezi kadhaa mwaka jana mwishoni na mwaka huu, alikuwa hasafiri sana nje ya nchi (akituma zaidi wawakilishi kule alikotakiwa kwenda yeye mwenyewe) ili kuzuia mianya yoyote ya wapinzani wake kumzulia fitina au kuimarisha mikakati ya kumshinda katika uchaguzi!

Hizi na sababu nyingine ndizo zilizomsaidia Zuma kupata ushindi na kuonesha kuwa yeye ni mjuvi wa siasa. Hata hivyo, mwisho wa siku, waliomchagua watampima si kwa ujuvi wa siasa tu bali kwa yale aliyotekeleza kama kiongozi wao.


