
Wadai kupoteza Sh80m kufuatia kupotea kila mara kwa umeme
Na GEORGE SAYAGIE
WAFANYABIASHARA katika Kaunti ya Narok wamelalamikia kupotea kwa nguvu za umeme mara kwa mara, hali ambayo wametaja imewasababishia hasara ya zaidi ya Sh80 milioni.
Kulingana na mwenyekiti wa Muungano wa Wafanyabiashara katika Narok ya Kati (NCBA) Bw David Sankok, kampuni ya huduma za umeme nchini, Kenya Power, inapaswa kuwafidia wafanyabiashara hao kutokana na hasara hiyo. 
Aidha, aliongeza kuwa biashara zilizoathiriwa zaidi ni zile za uuzaji wa vyakula na utoaji wa huduma za afya kama kliniki.
“Kupotea kwa umeme kila wakati kunapandisha gharama ya kufanya biashara. Hili huenda likapunguza kiwango cha uwekezaji,’’ akasema.


