
Wakenya waambulia nafasi ya pili kwenye mashindano ya diamond league mjini Oregon
VICTOR SIELE na IAAF
WAKENYA waliridhika na nafasi ya pili kwenye mbio za mita 10,000 katika mashindano IAAF Diamond League mkondo wa Oregon Ijumaa baada ya Galen Rupp kuwashinda.
Rupp ambaye ni raia wa Amerika aliwashinda Paul Tanui na Bedan Karoki katika mbio hizo kwa kuweka muda muda wa dakika 26:44.36 ambao ni rekodi mpya ya Amerika.
Tanui na Karoki ambao waliwakilisha Kenya katika Olimpiki za London 2012 walifuatana katika nafasi za pili na tatu kwa muda wa dakika 26:49.41 na 26:52.36 mtawalia.
Rupp alishinda nishani ya fedha katika Olimpiki nyuma ya Mohamed Farah wa Uingereza ambapo Wakenya pia walikosa nishani.
Muda wa Rupp sio rekodi mpya ya Amerika tu bali ni muda bora wa mwaka huu pia. 
Wakenya walifuatana katika nafasi za pili hadi sita kwani Stephen Sambu, Emmanuel Bett na Kenneth Kiprop waliwafuata Tanui na Karoki.
Samuel Chelanga, Leonard Korir na Wilson walifuatana na Wilson Rono walikuwa wa 13, 14 na 15 huku Mike Kigen akishindwa kumaliza mbio.
Mbio za Oregon zilitarajiwa kuendelea jana usiku ambapo Wakenya kadhaa walikuwa wamejiandaa kushiriki mashindano tofauti.


