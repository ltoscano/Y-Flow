Wabunge wamesahau vyama vitapita, Tanzania itadumu
Sep 12, 2013

ZIMEKUWEPO na zitaendelea kuwapo tafsiri nyingi juu ya vurugu zilizotokea bungeni Alhamisi ya juma lililopita. Tafsiri hizi zinahusu mitazamo ya kisheria, kijamii, kisiasa, kiuchumi, kihistoria na mingine. Ilimradi kila aliyesikia ama kushuhudia atakuwa na tafsiri ya aina yake.

Pamoja na ukweli kuwa Bunge la Tanzania sio la kwanza duniani ‘kuruhusu’ vurugu au ngumi ndani ya ukumbi wa mikutano ya Bunge, ni dhahiri hili lililotokea hapa kwetu wengi wamelichukulia kwa mzito mkubwa. Hivyo mitazamo inayoendelea kujadiliwa juu ya hili yamkini ni mahsusi kwa ustawi wa taifa; na inalenga kutusaidia kutafakari wapi tulipopotoka ili tuweze kujinasua.

Kwa kuwa tafsiri na mitazamo ipo ya aina nyingi, nachagua kutafakari na kujadili mustakabali wa utaifa na uzalendo wetu, mintarafu ukada au upenzi wetu kwa vyama vyetu vya siasa.

Kwa kipindi kirefu sasa tumeshuhudia jinsi mchakato wa uandaaji wa Katiba mpya ulivyogeuzwa kuwa mtaji au chambo cha baadhi ya vyama vya siasa kukubalika zaidi kwa umma. Hii imeanzia kwenye wazo lenyewe la umuhimu wa kuwepo kwa mchakato huu wa kuandika Katiba mpya.

Inajulikana wazi kuwa nyakati, mabadiliko na mahitaji ya Wa tanzania yalikuwa yanalazimu tu kuwepo kwa mchakato wa Katiba mpya. Hata hivyo, wakati mchakato ukiwa umeshaanza, ilikuwa nusura hoja ya nani ndio aliyesukuma uanzishwaji wa mchakato huu (badala ya mchakato wenyewe)kuwa ndio hoja kuu.

Kwa watu walio wastaarabu na wenye busara, hapakuwa na haja ya malumbano juu ya hili. Badala yake kama ukweli unajulikana kuwa mahitaji ya nyakati ndio yalikuwa mwasisi wa jambo hili, ikijumlishwa na wale waliokuwa mstari wa mbele kulisemea (waasisi namba mbili), ukweli huu ilipaswa watu kuukiri, na baada ya hapo kusonga mbele. Lakini sasa, mzimu huu wa ‘nani ndiye mwasisi’ wa Katiba (chini ya miamvuli ya vyama vya siasa) inaonekana unaendelea kututafuna kwa mtindo mwingine.

Mtindo huu ulioanzia katika ubishani wa nani ‘Mwasisi wa Katiba’, umegeukia kwenye nani anataka maslahi yake na chama chake yazingatiwe zaidi (yote) katika rasimu hii tuliyonayo hivi sasa. Mtindo huu ambao ndio unavuruga mchakato wa uandaaji wa Katiba mpya wanayoihitaji sana Wa tanzania, umewafanya baadhi ya watu kulewa kabisa na mapenzi ya U-chama. Wamesahahu kuwa Katiba hii ni ya nchi na wananchi wa Tanzania; vyama ni matokeo tu ya Katiba imara inayozaa taifa imara.

Ni ulevi huu wa mapenzi ya vyama vyao umepelekea baadhi ya vyama na watu wao kufanya vurugu katika mabaraza ya katiba. Ni ulevi huu huu umepelekea vurugu za bungeni juma lililopita. Kwa ulevi huu, baadhi yetu (ikiwemo wabunge) wameacha kuzingatia (kwa makusudi) kanuni za demokrasia kuwa pande mbili zenye mitazamo tofauti lazima zifikie mahali pa kukubaliana, penye kukidhi lengo lililo kuu zaidi.

Kidemokrasia, kukubaliana kati ya pande mbili kunategemea uzito au nguvu ya hoja, huku kanuni mbili yaani ya ‘wengi wape’, na ile ya ‘hekima au busara ya wachache pia itumike (isibezwe)’ zikitiliwa maanani sana.

Kwa mantiki hii, maslahi ya vyama hayapaswi kuwa juu ya lengo kuu ambalo Wa tanzania wote wenye mapenzi mema na nchi yao wanataka litimizwe. Nalo ni kupata Katiba iliyoandaliwa na wananchi wenyewe na inayokidhi mahitaji yao kwa kadri wanavyotaka.

Tukirejea kilichotokea bungeni juma lililopita, ni dhahiri kuwa ni wengi waliohusika kwa namna ya moja kwa moja au nyingine kusababisha kadhia ile. Kwa mfuatano wa jinsi matukio yalivyokuwa, masuala kadhaa yamewashawishi walio wengi kuamini kuwa ulevi wa mapenzi ya vyama vya siasa ilikuwa ni sababu mojawapo kubwa iliyolifikisha bunge katika hali ile.

Kwa kuanzia, kitendo cha Naibu Spika Job Ndugai kuwa mbogo na kumkatalia katakata fursa ya kuongea Kiongozi wa Upinzani bungeni, Freeman Mbowe, ambaye ni Waziri Mkuu kivuli hakikuwa cha busara wala mantiki. Kwa nafasi yake, Mbowe alipaswa kusikilizwa. Laiti kama Ndugai angetumia busara kidogo tu, kadhia yote ile isingetokea. 

Lakini pia manung’uniko kwamba Wazanzibar hawajashirikishwa inavyopaswa katika kutoa maoni kwa kamati ya bunge juu ya muswada huo wa marekebisho ya sheria ya mabadiliko ya katiba hayakuwa ya kubeza kiasi kile. Pamoja na taarifa kutoka kwa Makamu wa pili wa Rais wa Zanzibar kuonesha kuwa Wazanzibari walishirikishwa, kitendo cha wabunge wa CUF (ambao ni sehemu ya serikali ya Zanzibar) kuendelea kupinga taarifa hiyo ya Makamu wa pili wa Rais kilipaswa kuchukuliwa kwa uzito unaostahili.


