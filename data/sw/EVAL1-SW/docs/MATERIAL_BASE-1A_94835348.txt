
Afungwa jela kwa kukataa kunywa dawa
EVALYNE GITHINJI na EVERLINE OKEWO
MWANAMUME jana alihukumiwa kifungo cha mwaka mmoja gerezani na mahakama ya Nyeri kwa kukataa kuzingatia matibabu ya kifua kikuu. 
Anthony Wambari alikuwa amefikishwa mahakamani akikabiliwa na shtaka la kukosa kuzingatia matibabu ya kifua kikuu mara tatu kati ya Novemba 19, 2013 na Aprili 2 katika eneo la Tetu, kaunti ya Nyeri.
Alikiri mashtaka hayo mbele ya Hakimu mkazi Catherine Mburu.
Kulingana na mwendesha mashtaka Stancelous Mwangi, mshtakiwa alipatikana na ugonjwa huo na kuanza matibabu Novemba 19 mwaka jana.
Alieleza kuwa Wambari aliacha kunywa dawa hizo baada ya miezi mitatu na akaanza kunywa pombe, hivyo basi kuhatarisha maisha yake na ya watu wengine. 
Bw Mwangi alisema kuwa Wambari aliagizwa na wanakijiji kuzingatia matibabu lakini hakuwasikiza kamwe na ilibidi chifu na wakazi wa eneo hilo kupiga ripoti kwa maafisa wa polisi waliopendekeza ashtakiwe kortini.
“Kutozingatia matibabu kunamfanya kuhatarisha maisha ya watu wengine kwani anaweza kuwaambukiza ugonjwa huo,” alisema Bw Mwangi.
Hata hivyo, Wambari aliomba korti iweze kumpatia nafasi nyingine ya kurekebisha tabia yake.
Hakimu alieleza kuwa ugonjwa huo ni hatari zaidi na itabidi azuiliwe jela kwenye chumba maalum ili aweze kuzingatia matibabu na kupona kabla ya kuachiliwa.
Katika kaunti ya Kisumu, polisi waliwakamata wanawake wanne waliowazuia maafisa wa afya kuwapa watoto wao chanjo dhidi ya polio.
Wanawake hao kutoka mitaa ya Obunga na Nyalenda waliambia Taifa Leo kkwamba hawangekubali maafisa hao wawape watoto hao chanjo hiyo kutokana na imani yao ya kidini. 
“Kwa nini walivamia nyumba zetu ikiwa walikuwa na nia njema? Sisi hatukatai zoezi la kuwapa watoto chanjo. Tunachotaka in kupewa heshima na tutaruhusu watoto wetu wachanjwe,” akasema mwanamke mmoja mkazi wa Nyalenda.
Mwanamke mwingine alisema imani ya kanisa analoshiriki hairuhusu watoto kupewa chanjo ya aina yoyote.
Hata hivyo, baadaye wanawake hao walikubali watoto hao wapewe chanjo hiyo baada ya polisi kuingilia kati.
Mshirikishi wa mipango ya kuangamiza maradhi kaunti ya Kisumu, Bw Elly Nyambok alisema wanawake hao walikuwa wamejificha kwa siku tano ambazo chanjo hiyo ilitolewa na ndipo maafisa hao wakalazimika kuwaita polisi.
Afisa huyo alisema zoezi la kutoa chanjo hilo lililokamilika jana lililenga watoto 241,000 walio na umri wa chini ya miaka mitano katika kaunti ya Kisumu.
Nairobi.


