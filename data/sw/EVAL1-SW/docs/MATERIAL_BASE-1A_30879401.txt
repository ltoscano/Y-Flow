
Aangua kilio aliponyimwa ng’ombe wa kulipa mahari
Na PETER OFWARE
KIOJA kilizuka jamaa alipopiga nduru akitaka baba yake ampatie ng’ombe akalipe mahari.
Mdokezi alisema jamaa alimwendea baba yake na kumwambia kwamba wakwe zake walikuwa wakimshinikiza alipe mahari. Alimuomba baba yake ampatie ng’ombe wawili akalipe mahari ili mke asikimbie.
Hata hivyo, baba yake alikataa na kumwambia akanunue ng’ombe wake mwenyewe akalipe mahari. 
Kwa vile jamaa alikuwa ameweka matumaini yake kwa baba yake, hakuamini mzee alipokataa ombi lake.
Alitoka nje na kuanza kupiga nduru akilia kwamba aligundua hakuna aliyemjali katika familia yao. Kilio chake kiliwavutia majirani na walipofahamishwa kilichomliza, waliangua kicheko na kumwambia anapasa kutafuta mali yake mwenyewe kulipa mahari. 


