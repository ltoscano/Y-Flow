
Arsenal wanacho kibarua kingine na Sunderland leo
LONDON, Uingereza BAADA ya kuponea tundu la sindano katikati mwa juma kwenye Uefa walipotoka nyuma na kuilaza Anderlecht 2-1, Arsenal wana kibarua kingine ugenini leo dhidi ya Sunderland. 
Arsenal ambao wamekuwa na mwanzo mgumu msimu huu, wanapania kukuza motisha yao hata zaidi watakapozuru uwanja wa Stadium of Light.
Vijana hao wa kocha Arsene Wenger, wanaoshika nafasi ya saba ligini, watakuwa wakisaka ushindi pekee dhidi ya Sunderland waliodhalilishwa na Southampton kwa magoli 8-0 wikendi iliyopita.
Kocha wa Sunderland, Gus Poyet alitaja matokeo hayo kuwa ya aibu mno katika taaluma yake ya ukufunzi na kuapa kurekebisha leo watakapovaana na Arsenal.
Mchezaji wa zamani wa Manchester United ambaye kwa sasa ni nahodha wa Sunderland, John O’ Shea amesisitiza kuwa, ili kuwapakirimiua mashabiki wao, alkama tatu dhidi ya timu kubwa Arsenal zitatosha.
“Tunachohitaji ni alama tatu ili kurejhesha furaha kwenye nyuso za mashabiki wetu. Hatutajali wapinzani wetu ni kina nani na hivyo lazima tujizatiti.
Arsenal ni kikosi kizuri lakini lazima tuwape presha hasa tukizingatia kwamba wana matatizo kwenye difensi,” O’shea alisema.
Kwa upande wa Arsenal walioshinda mechi moja pekee kati ya saba za ligi walizocheza msimu huu, ushindi wa pili utatosha kuchochea ari yao iliyodidimia.
Sunderland wameshinda mechi moja pekee kati ya zote saba walizocheza kwenye mashindano yote na kwa mara tatu za mwisho walizokutana na Arsenal wamepoteza.
Kwenye mechi ya leo, Arsenal wataendelea kukosa huduma ya wachezaji saba wakiwemo Theo Walcott ambaye bado hayupo fiti, Olivier Giroud, Mesut Ozil, Laurent Koscielny, Matheu Debuchy, Aaron Ramsey huku Jack Wilishere akihudumia marufuku ya mechi moja kwa kuzoa kadi tano za njano.
Nao Sunderland vile vile, watawakosa Billy Jones, Sebastian Coates, Emanuele Giaccherini na Ricky Alvarez wanaouguza majeraha mbalimbali.
Kwa wakati huo mabingwa watetezi wa EPL, Manchester City watakuwa ugenini kupepetana na West Ham wakilenga kuendeleza matokeo yao bora baada ya kuwalaza Tottenham Hotspurs 4-0 Jumamosi iliyopita.
Straika Sergio Aguero aliyefuma mabao yote manne kwenye mechi hiyo atakuwa uwanjani tena kujaribu kuongezea idadi yake ya mabao.


