
SRC yapewa siku 7 iondoe notisi juu ya marupurupu
WAFANYAKAZI wametoa ilani ya siku saba kwa Tume ya Kutathmini Mishahara ya Wafanyakazi wa Umma (SRC), kuondoa notisi iliyotolewa wiki iliyopita ya kutaka kupunguza marupurupu ya watumishi wa umma.
Katibu Mkuu wa Muungano wa Vyama vya Wafanyakazi (TUC-KE) Wilson Sossion, alionya kuwa, iwapo SRC itafeli kufanya hivyo, wafanyakazi wataandaa mgomo wa kulemaza shughuli za serikali kote nchini.
Wafanyakazi hao ambao wanajumuisha walimu, wahadhiri na wafanyakazi wa bandarini walisema, uamuzi wa kupunguza marupurupu yao uliafikiwa bila wao kushauriwa.
Alhamisi, SRC ilitangaza mageuzi ambayo yanalenga kuhakikisha kuwa, marupurupu ya watumishi wa umma yanapunguzwa, hatua ambayo itawezesha serikali kuokoa kiasi cha Sh125 bilioni ambacho ni sawa na asilimia 25 ya mishahara ya wafanyakazi wa umma. Na OUMA WANZALA 


