
Jaji Bomani: Tuanzishe Mahakama Maalumu ya Uhujumu na Uzuiaji wa Rushwa Nov 15, 2012

HIVI karibuni Mwandishi Wetu alifanya mahojiano na Jaji Mark Bomani, kiongozi mstaafu katika nafasi mbalimbali serikalini. Katika mahojiano hayo, Jaji Bomani anazungumzia masuala mbalimbali kuhusu Taifa kama ifuatavyo.
Raia Mwema: Mzee Bomani wewe ni mzee mwenye uzoefu wa muda mrefu, ukiwa umeitumikia Serikali ya Tanzania kwa muda mrefu kama Mwanasheria Mkuu na pia ukiwa umeutumikia Umoja wa Mataifa (UN) katika masuala mbalimbali na hivi karibuni kuwa Mwenyekiti wa Tasnia ya Madini hapa nchini. Je, una yapi ambayo unaweza ukayasema kuhusu hali ya nchi yetu?

Jaji Bomani: Nashukuru sana kupata nafasi ya kutoa mawazo juu ya baadhi ya mambo yanayoendelea nchini. Kwanza kabisa ni mchakato wa kupata Katiba mpya.

Nimepata nafasi ya kutoa maoni yangu mbele ya Tume ya Katiba na baadaye kutoa kwa maandishi baadhi ya maoni yangu hayo. Baada ya kuombwa nifanye hivyo.

Waraka kuhusu maoni yangu hayo ni mrefu (kurasa 32) na unazungumzia mambo mengi. Nikitaja tu machache, nimezungumzia Muungano na kushauri kwamba ili kumaliza kauli zinazokinzana hasa upande wa Zanzibar, ichukuliwe kura ya maoni ya Wazanzibar juu ya Muungano: iwapo wanautaka na kura hii iwe huru kabisa.

Endapo wengi hawautaki Muungano basi na tuuvunje kwa amani na badala yake tutafute njia za kuishi kwa amani na kushirikiana kama majirani wema. Iwapo wengi wanautaka basi waseme wanapendelea mfumo wa aina gani wa Muungano: serikali moja, serikali mbili au hata serikali tatu. Binafsi sitishiki na aina ya Muungano, kwani tukikaa pamoja tukisaidiwa na wataalamu wenye uzoefu tutapata muafaka juu ya muundo.

Jambo jingine ninalolizungumzia, kati ya mambo mengi, ni suala la Mahakama ya Kadhi. Hili nalo limekuwa ni jambo ambalo limezua mjadala usiokwisha.

Kwa maoni yangu nimesema sioni tatizo la kuwa na mahakama ya aina hii mradi tu uwezo wake usiingilie vyombo vingine vya dola na liwe ni jambo la hiari kwa watu kuitumia Mahakama hii ya Kadhi. Wenzetu wa Kenya watakuwa na Mahakama hii kwenye Katiba yao mpya. Hakuna tija ya kuendelea kubishana juu ya suala hili.

Jambo jingine nililopendekeza ni namna ya kupata wabunge. Nimependekeza kuwa tuwe na wabunge wa aina tatu: wabunge wa kuchaguliwa kwenye majimbo ya uchaguzi, ambayo nimependekeza yapunguzwe yafanane na wilaya; wawepo wabunge wa uwiano ambao idadi yao itakuwa sawa na wabunge wa majimbo na aina ya mwisho iwe ni wabunge wachache, wasiozidi 15, ambao watateuliwa na Rais wa Muungano kutokana majina ambayo atapewa na taasisi mbalimbali. 

Jambo jingine nililopendekeza ni kwamba mawaziri, ambao idadi yao nimependekeza wasizidi 30, wasiwe wabunge. Kenya tayari wamekwishataja hivyo kwenye Katiba yao mpya. Nimetoa sababu zangu juu ya pendekezo hilo.

Nimependeza pia kwamba masuala ya rasilimali ya nchi na mazingira yawekewe vyombo mahsusi vya kuyashughulikia kwa ajili ya manufaa ya nchi kwa ujumla, wananchi wake na vizazi vijavyo.
Raia Mwema: Je kuna mambo mengine muhimu ambayo ungependa kuyasema?

Jaji Bomani: Naam, katika mambo muhimu ambayo ningependa kuyazungumzia ni pamoja na kuongezeka kwa vitendo vya rushwa, ubadhirifu, wizi na udanganyifu.

Kinyume na hali ilivyokuwa miaka ya nyuma, Tanzania sasa hivi ina sifa mbaya ya rushwa kuzagaa. Vitendo vya wizi navyo vimekithiri.

Ubadhirifu kwa watumishi mbalimbali, wakiwamo watumishi wa umma, vimeongezeka kwa kasi ya kutisha, kiasi kwamba nashawishika kupendekeza kurejeshwa kwa Mahakama Maalumu ya Uhujumu na Uzuiaji wa Rushwa (Economic Crimes and Anti-Corruption Courts).

Kesi za rushwa, ujangili na ubadhirifu zinasikilizwa polepole mno.

Kama nilivyokwisha sema pengine jawabu ni kuwa na Mahakama Maalumu juu ya uozo huu. Sitaki nieleweke kwamba napendekeza pawepo Mahakama zisizotoa haki, la hasha. Mahakama zishughulikie kesi za aina hii kwa kasi ili iwe onyo kwa wale wote wanaojihusisha na vitendo hivi.

Kwa mfano, sheria ya kuzuia rushwa iliyopo inatoa uwezo kwa mtumishi yeyote au kiongozi yeyote kuulizwa ajieleze jinsi gani amejipatia mali ambazo hazifanani na mapato yake ya halali.

Sheria hii haitumiwi inavyotakikiwa. Kinatakiwa chombo ambacho kitashughulikia uozo huu mara moja, badala ya kuchukua miaka!

Haya ni baadhi tu ya mambo ambayo nimeyagusia katika maandishi ambayo nimewasilisha kwenye Tume ya Katiba.

Kuna masuala mengine ya hali ya maendeleo ambayo ningependa yapewe kupaumble.
Serikali inajitahidi kuendeleza miundombinu ya barabara. Hapa serikali ni lazima ipongezwe na niombe iendelee na jitihada zake hizo. Ila kwa maoni yangu naona miundombinu ya reli haijapata msukumo unaohitajika.

Nchi yetu ni kubwa, karibu kilometa za mraba milioni moja. Ili uchumi wetu uendelee kwa kasi reli ni kipaumbele kikubwa. Mtandao wa reli tulio nao leo ni wa tangu enzi za Mjerumani! Inatia huzuni kuona vituo, kama kile cha Mwanza (Railway Station), vikionekana kama watu wamehama nchi!

Kinachotakiwa ni kujenga mtandao mpya wa reli, wenye geji pana na wenye njia mbili na unaowezesha treni kwenda kwa kasi zaidi.

Katika miaka michache ijayo nchi yetu itakuwa na umeme wa kutosha â€“ hasa kutokana na vyanzo vya gesi asilia na mkaa wa mawe. Hivyo tujenge mtandao wa reli ambao utatumia umeme.

Usafiri wa anga nao umezorota kweli kweli, kutufikisha kwenye Shirika la Ndege lenye ndege moja! Wakati mashirika kama Emirates linaagiza ndege 50 kwa mpigo.
Usafiri wa anga hebu tuwaachie watu na mashirika binafsi. Serikali ijikite kwenye mtandao wa barabara na reli.
Raia Mwema: Una maoni gani juu ya vurugu za hivi karibuni ambazo zinasemekana zinachochewa na baadhi ya viongozi wa dini?

Jaji Bomani: Vurugu hizi ambazo zimetokea siku za karibuni ni za kusikitisha, kuhuzunisha na zinatia kichefu chefu. Msimamo wa Serikali wa kuzizima ni msimamo sahihi.

Zinatakiwa jitihada za ziada kwa viongozi wa dini mbalimbali, viongozi wote wa serikali, pamoja na raia wa kawaida wenye akili timamu kuchukua kila aina ya hatua kuzima vurugu hizi.

Tanzania haina utamaduni wa vurugu za kidini. Madhara makubwa ambayo yamekuwa yakifuatia vurugu za kidini sehemu mbalimbali za dunia, kama vile Irak, Afghanistan, Pakistan na kwingine ni maonyo ya kutosha kwa Tanzania kuchukua hatua madhubuti mapema kabisa kuzuia vurugu hizi.

Kwani Mungu wa Wakristo na Mungu wa Waislam ni tofauti? Kwani Mungu wa Shia na Mungu wa Sunni ni tofauti? Sasa mvutano wa nini? Mfano wa vurugu zilizofuatia kitendo cha kitoto cha mtoto mmoja huko Mbagala (Dar es Salaam) kukojolea Kurani Tukufu ni mfano wa watu kufilisika kifikra.

Mtoto huyo aliyetenda tendo hilo la kijinga alistahili kuchapwa viboko na wazazi wake kwa kitendo cha kijinga kama hicho. Mtoto huyo mwenye umri wa miaka 14 alitakiwa awe na busara zaidi. Labda ni malezi mabaya. Lakini baya zaidi ni kwa watu fulani wenye akili timamu kutumia kitendo hicho cha kijinga kuanzisha vurugu.

Wa tanzania wamekuwa wakiishi kwa amani, Waislamu kwa Wakrisho, wakizikana na kushiriki pamoja kwenye shughuli mbalimbali. Tusikubali kutolewa hapo na wajinga wachache. Mambo ya kuzungumzia ni mengi.

Kwa leo labda niishie hapa!


