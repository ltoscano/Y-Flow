
Jombi mlevi alishwa makonde kwa ujuaji
POLO wa hapa aliwashtua walevi waliokuwa kwa mama pima wakiburudika alipojifanya kwamba alikuwa amepofushwa na huyo alikuwa akifanya kazi kama makanga kwenye steji ya matatu kabla ya kumwaga unga na kuanza kushinda mchana kutwa akihangaikia kileo haramu.
Ili kugharimia kileo hicho, mara kwa mara polo alimfanyia mama pima vibarua mbalimbali kama kuteka maji, kuchanja kuni na hata kusafirisha pombe hiyo kuwapelekea wafanyakazi wa mama huyo wanaouzia sehemu mbalimbali.
"Wakati mwingine akikosa vibarua, jamaa alitumia ujanja wa kila aina angalau afaulu kujipatia dozi ya kileo aliyozoea kila siku," akaeleza mdokezi.
Meza ya Dondoo iliarifiwa kwamba siku ya tukio, polo alirauka hata kabla ya jogoo wa KAGUMOINI, Gatundu kwanza kuwika na kuelekea mangweni kama ilivyokuwa kawaida yake.
Hata hivyo, hakuwa na bahati kwa sababu mama pima hakumpa kibarua ambacho angelipwa pesa za kununua dozi yake.
Ni kwa sababu hiyo ambapo jamaa alijiunga na walevi na kuanza kudoea kileo.
Kwa sababu ya umaarufu wake, baada ya muda mfupi jamaa alipata msamaria mwema aliyemuagizia glasi ya kileo. Lakini baada ya kukiteremsha, jamaa alijiangusha chini na kuanza kulia kwa sauti ya juu. "Wuui! Wuui! Wuii! Jameni ninakufa! Mungu wangu! Sioni chochote! Hii pombe imenipofusha!" akapiga mayowe huku akirukarka.
Kilio chake kiliwafanya walevi kuingiwa na wasiwasi huku baadhi yao wakitaka kumshambulia mama pima kwa madai ya kuuza pombe yenye sumu. Hata hivyo, mama pima hakuonekana kutishika na badala yake akamkabili jombi huyo.
"Wewe jinga la mwisho!" akafoka mama huyo. " Ikiwa unadhani mimi ni mjinga kama wewe, umenoa kwani sitavumilia uniharibie kazi yangu kwa kujifanya kwako," mama pima alisema kisha akaanza kumshambulia polo huku wateja wengine waliokasirishwa na tabia yake wakijiunga naye.
Starehe za wanywaji pombe ziligeuka vita huku kalameni akishambuliwa kwa ngumi na mateke hadi alipochana mbuga kujiokoa.
Na KIMANI wa NJUGUNA 


