
Mambo si shwari kwa mbunge Elisa Mollel Jun 02, 2012

HAMKANI si shwari tena kwa mbunge wa Jimbo la Arumeru Magharibi, Elisa Mollel (CCM) baada ya wajumbe wa mkutano mkuu wa wilaya hiyo kumtosa mgombea aliyekuwa akimuunga mkono katika uchaguzi wa mwenyekiti wa CCM wa wilaya hiyo uliofanyika mwishoni mwa wiki.

Katika uchaguzi huo, uliofanyika katika Kituo cha Mikutano cha Kimataifa cha Arusha (AICC), wajumbe walimchagua kwa kura nyingi mgombea Joseph Ole Lanig’o Savoye (67) kuwa Mwenyekiti mpya wa chama hicho; huku mgombea aliyekuwa akipigiwa debe na mbunge huyo, Jeremiah Sumari Kaaya (62), akishindwa vibaya.

Uchaguzi wa nafasi hiyo kwa ngazi ya wilaya ulifanyika kuziba nafasi ya aliyekuwa Mwenyekiti wa wilaya hiyo, Lucas Losiolo aliyefariki dunia, Julai mwaka jana, kwa ugonjwa wa shinikizo la damu. 

Wilaya ya Arumeru ina majimbo mawili ya uchaguzi ya Arumeru Magharibi na Arumeru Mashariki ambayo mbunge wake ni Naibu Waziri wa Fedha na Uchumi, Jeremiah Sumari, lakini kiutawala na kichama wilaya hiyo inatambuliwa kama wilaya moja.

Akitangaza matokeo, msimamizi wa uchaguzi huo, Halima Mamuya alisema kwamba mgombea huyo alipata jumla ya kura 641 sawa na asilimia 57.2 ya kura zote; huku mpinzani wake, Gabriel Kilale Nko (57) akipata kura 407 sawa na asilimia 36.3.

Mamuya, ambaye pia ni mbunge wa viti maalumu kutoka mkoa wa Arusha, alisema kwamba mgombea wa tatu Jeremiah Sumari Kaaya (62) aliambulia jumla ya kura 69 sawa na asilimia 6.2 ambapo jumla ya wajumbe 1,121 walipiga kura na kura nne ziliharibika.

“Kwa idhini niliyopewa na Chama Cha Mapinduzi ya kusimamia uchaguzi huu, napenda kumtangaza Joseph Ole Laning’o Savoye kuwa Mwenyekiti mpya wa CCM Wilaya ya Arumeru”, alisema Mamuya na kuamsha shamrashamra kutoka kwa wajumbe waliokuwa kambi ya mgombea huyo.

Kwa vyovyote vile, matokeo ya uchaguzi huo yanaashiria hali ya hatari kwa Mollel katika uchaguzi mkuu wa mwakani ambapo anatarajiwa kutetea tena kiti chake cha ubunge jimbo la Arumeru Magharibi.
Ingawa si msemaji sana, Mollel aliingia bungeni kwa mara ya kwanza mwaka 1995 baada ya kushinda uchaguzi wa kura za maoni za CCM na baadaye katika uchaguzi mkuu uliokuwa na upinzani mkali kutoka kwa Kanali Mika Metili wakati huo akiwakilisha chama cha NCCR-Mageuzi.

Tangu wakati huo, Mollel amekuwa akishinda kwa kishindo katika chaguzi zote; ingawa mara kwa mara amekuwa akituhumiwa na wapinzani wake kuwa halitetei sana jimbo lake ndani na nje ya bunge.

Na si kushinda chaguzi hizo tu, lakini mbunge huyo, kutokana na nguvu kubwa ya kisiasa aliyokuwa nayo, amekuwa na ushawishi mkubwa katika kuchaguliwa kwa viongozi mbalimbali ndani ya CCM na hata wale wa serikali za mitaa wa wilaya hiyo, na hivyo kujenga mtandao imara unaomuunga mkono na kumpigania mara zote.

Lakini sasa ni dhahiri upepo wa kisiasa umeanza kubadilika kwa mbunge huyo kutokana na matokeo ya uchaguzi huo wa kumtafuta Mwenyekiti mpya wa CCM wa wilaya ya Arumeru.
Tangu mwanzo wajumbe wengi walikataa kuburuzwa na kushawishiwa na wapambe wa Mollel ambao walikuwa wanampigia debe la nguvu mgombea Jeremiah Sumari Kaaya.

Kabla ya uchaguzi huo, nje ya ukumbi wa kituo cha AICC wapambe hao walikuwa na wakati mgumu kumnadi mgombea wao kutokana na wajumbe wengi kuonyesha wazi kuwa mgombea huyo si chaguo lao.

“Muda wa kuchaguliwa viongozi na watu wengine umeshapita……tunataka kupiga kura kwa utashi wetu na kumchagua mgombea tunayeona anafaa kwa maslahi ya chama chetu na nchi yetu”, alisema mmoja wa wajumbe hao, Nathan Mollel.

Mjumbe huyo alienda mbali zaidi kwa kuwapitia wajumbe wengine mmoja baada ya mwingine kuwatahadharisha juu ya kumchagua mgombea mwenye makundi; hali ambayo ingesababisha kuendelea kugawanyika kwa chama hicho na kuendeleza siasa za chuki zilizoshamiri wilayani humo.

“Ndugu wajumbe, kila mmoja apige kura kwa ushawishi wake kumchagua mgombea anayefaa….tusipige kura kwa ushawishi wa mtu au nguvu ya fedha; kwani kwa kufanya hivyo tunaangamiza chama chetu”, alisikika akitahadharisha mjumbe huyo.

Baada ya kampeni hizo za mwisho kutoka kwa wapambe wa wagombea, wajumbe waliingia ukumbini ambapo wagombea walipewa nafasi ya kujieleza na kuomba kura kutoka kwa wajumbe.

Katika kujieleza, mgombea aliyekuwa akipigiwa debe na Mbunge Mollel alifanya kosa la “kiufundi” baada ya kuwaeleza wajumbe kuwa nafasi anayoomba; hata hivyo ilikuwa “ndogo sana” kwake; kwani alistahili kuongoza chama hicho kwa nafasi za juu zaidi.

Kauli hiyo ni kama ilichochea hasira za wajumbe ambao walihoji kwamba kama nafasi ya uenyekiti wa wilaya ilikuwa ndogo kwa mgombea huyo, basi, ni kwanini alijitokeza kuiomba?

Baaada ya zoezi la kuhesabu kura na Savoye kutangazwa kuwa Mwenyekiti wa CCM Wilaya ya Arumeru hadi mwaka 2012, wajumbe wengi walishangilia kwa vifijo; huku vijembe vikielekezwa kwa Mbunge Mollel ambaye alikuwa amekaa meza kuu akionekana kutoamini matokeo hayo.

Hata hivyo, alipohojiwa na Raia Mwema, mbunge huyo alikanusha madai ya kumfanyia kampeni mgombea Jeremiah Kaaya; huku akidai kuwa ni majungu ya baadhi ya wajumbe ambao kwa muda mrefu wamekuwa mahasimu wake wa kisiasa.

“Mimi sina mgombea niliyemfanyia kampeni…..wanaozungumza hivyo wanapika majungu ya kawaida tu katika siasa za CCM na binafsi nimezoea, na nachukulia kama changamoto”, alisema Mollel.

Mollel aliongeza kuwa matokeo hayo kwa nanma yoyote hayaathiri nafasi yake ya kugombea ubunge mwakani kwa kipindi kingine; kwani wananchi wa Arumeru Magharibi bado wana imani naye kutokana na kufanya mambo makubwa katika maendeleo yao.

“Utawaambia nini wananchi wakuelewe kuhusu mimi? Nimefanya kazi kubwa ya kuwaletea maendeleo katika sekta za elimu, maji, afya na miundombinu, na rekodi yangu inajieleza wazi”, alisema Mollel.

Naye Mwenyekiti mpya baada ya kutangazwa mshindi, pamoja na kuwashukuru wajumbe kwa kumchagua, aliahidi kuwa atajenga mshikamano ndani ya chama na kuvunja kambi zote zilizokuwepo wakati wa uchaguzi.

“Nawahakikishia hapa mmepata jemedari atakayewaongoza vyema kwa kutumia katiba, kanuni na naomba ushirikiano kutoka kwenu wanachama na wafuasi wa CCM ili tujenge chama imara”, alisema.

Alisema kazi yake ya kwanza ni kujaribu kujenga upya taswira ya chama ili kipendwe zaidi na wananchi wote na pia kukiimarisha ili kishinde katika chaguzi zote wakiaanza na uchaguzi wa serikali za mitaa unaotarajiwa kufanyika Oktoba 25 nchini kote.

Kwa ujumla, uchaguzi huo ulifanyika kwa utulivu mkubwa na wagombea waliendesha kampeni zao kistaarabu tofauti na chaguzi nyingi za chama hicho tawala ambazo hugubikwa na malalamiko ya rushwa na utoaji wa takrima kutoka kwa wagombea na kambi zao.


