Wataalamu wazidi ‘kukuna vichwa’ kudhibiti magugu maji Ziwa Viktoria
Dec 13, 2012

WAKATI wananchi wakiadhimisha siku ya ya Ziwa Viktoria, Bariadi mkoani Simiyu hivi karibuni, hali ya ziwa hilo bado si nzuri kutokana na uharibifu wa mazingira unaofanywa ziwani na kwenye maeneo ndani ya bonde la ziwa hilo.

Miongoni mwa madhara makubwa yanayolikabili ziwa hilo pamoja na jamii inayolizunguka katika nchi zote wanachama wa Jumuiya ya Afrika Mashariki ni pamoja na kuendela kuwapo kwa magugu maji, kupungua kwa kina cha maji na kupungua kwa kasi kwa samaki.

Uzoefu uliopatikana katika utekelezaji wa Mradi wa Hifadhi ya Ziwa Viktoria (LVEMP II), unaonyesha kuwa si rahisi kuyaondoa kabisa magugu maji, na kutokana na hali hiyo kinachofanyika hivi sasa ni kuyapunguza kwa kuyadhibiti yasisambae.

Wataalamu wa mazingira kutoka LVEMP II pamoja na vikundi vinavyosimamia rasilimali zilizomo kwenye ziwa hilo (BMUs) wanabainisha kuwa mkakati wa kuangamiza magugu maji unakabiliwa na tatizo linalotokana na tabia ya mmea huo ya kuchipua tena ndani ya muda mfupi sana tangu kung’olewa na kurudi katika hali yake ya awali.

Charles Mwigamba Kaale kutoka BMU ya Nyarusulya, katika Wilaya ya Musoma mkoani Mara anaitaja tabia ya mmea huo kuchipua mara baada ya kuondolewa kuwa ni kikwazo katika juhudi za udhibiti wake.

Kaale ambaye ni mwenyekiti wa kikundi hicho anasema mmea huo huzaliana kwa haraka, hujitanua na kuachia mbegu nyingi, huku zikiwa na uwezo wa kuhimili mazingira yoyote yale.

“Magugu maji huzaliana kwa haraka sana, mbegu zake zinahimili stresses, ua moja huzalisha mbegu 300,” anasema Kaale katika mahojiano yake na Raia Mwema, kisha anaongeza akisema; “Kuyaondoa kabisa sio rahisi, watu wameyapanda hadi majumbani, virutubisho vinaendelea kuingia ziwani.

Hata hivyo, Mratibu wa LVEMP II, Pius Mabuba bado ana imani ya kufanikiwa kudhibiti magugu maji katika Ziwa Viktoria, kutokana na mikakati mbalimbali inayosimamiwa na mradi huo kwa kushirikiana na wananchi kwenye mikoa inayozunguka ziwa hilo.

“Kuchipua sio sana ila huwa yanaletwa na upepo wakati wa msimu, kuchipua inategemea pia unapoyaondoa unayatupa wapi, lengo ni kuyadhibiti, ila sio kwamba yameshindikana,” anasema Mabuba akizungumzia hofu iliyopo kuhusu kuchipua upya kwa magugu maji Ziwa Viktoria.

Kwa mujibu wa Mabuba, sio kwamba magugu maji huchipua upya bali kinachotokea, mbegu za mmea huo huendelea kuingia ziwani kwa kusafirishwa na upepo.

Pamoja na upepo, sababu zaidi zinatajwa kuchangia magugu maji kuendelea kumea Ziwa Viktoria, ni pamoja na shughuli za kilimo zinazoendeshwa kando kando ya ziwa na mito inayomwaga maji yake ziwani humo.

Perepetua Samson kutoka BMU ya Misungwi anavitaja vichocheo vingine kuwa ni pamoja na viwanda ambavyo huingiza
kemikali ziwani humo na maji machafu kutoka majumbani, anasema yote huchangia kurutubisha gugu maji.

“Serikali isaidie BMUs kudhibiti shughuli za kilimo kando kando ya ziwa, zinachangia sana uharibifu wa mazingira ziwani,” anasema Perepetua.

Mkakati wa kudhibiti magugu maji umepitishwa kwa nchi zote za Afrika Mashariki kwa kutumia mbinu za kibaiolojia kwa kuweka wadudu maalumu waitwao mbawakavu, kuyaondoa kwa mashine na kwa mikono kutumia vikundi vya NGOs na BMUs vilivyoko maeneo ya mialo.

Utaratibu unaoaminika kufanikisha zaidi udhibiti wa magugu maji ni ule wa kuyachoma moto mara baada ya kutolewa ziwani.


