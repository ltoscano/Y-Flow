Makao ya mkoa mpya yavuruga vigogo Mbeya
Jul 17, 2013

FURAHA ya kupewa mkoa ni kama vile sasa imegeuka shubiri kwa wilaya za Ileje na Mbozi mkoani Mbeya, wakipinga makao makuu ya mkoa mpya kupelekwa Mkwajuni wilayani Chunya.
Kamati ya Ushauri ya Mkoa wa Mbeya (RCC) iliyokutana hivi karibuni ilipendeleza kugawanywa kwa Mkoa wa Mbeya, mapendekezo yao ni kuundwa kwa mkoa mpya utaofahamika kama Mkoa wa Songwe.
Mkoa mpya wa Songwe unaopendekezwa, utaundwa na wilaya za Mbozi, Ileje, Momba na Chunya huku Mji wa Mkwajuni wilayani Chunya ukipendekezwa kuwa makao makuu ya mkoa huo mpya.
Katika mapendekezo hayo ya RCC mkoa wa zamani wa Mbeya unabaki na wilaya za Mbarali, Mbeya Mjini na Vijijini, Rungwe na Kyela, ambazo kijiografia zinaonekana kukubaliana na mgawanyiko huo kutokana na kutokuwepo kwa harakati za kupinga mapendekezo ya RCC.
Tayari kumekuwapo na vikao vya kisiasa na kiserikali katika wilaya za Mbozi na Ileje vikibainisha kutokubaliana na mapendekezo ya RCC mkoani Mbeya, wakitumia vigezo vya umbali na idadi ya watu kupinga mapendekezo hayo.
Wilaya za Ileje na Mbozi bado zimeg’ang’ania mapendekezo yao ya awali, kwamba makao makuu ya mkoa mpya yawe kwenye maeneo ya Ihanda, Mlowo, Nyimbili na ikishindikana kabisa basi yapelekwe Magamba sehemu ambayo wanaamini ndiyo hasa katikati kwa wilaya zote zinazounda mkoa huo mpya unaopendekezwa.
“Suala la mkoa mpya hatuna tatizo nalo, jina la mkoa hatuna tatizo nalo, tatizo letu ni ni wapi makao makuu yawe, Mkwajuni hapana,” anasema Mwenyekiti wa Halmashauri ya Ileje, Mohamed Mwala.
Hoja kuu inayotumiwa na serikali katika kugawa maeneo ya utawala nchini ni kusogeza huduma karibu zaidi na wananchi, na katika kusimamia hoja hiyo Ileje na Mbozi wanadai kuwa katika mapendekezo kwa mkoa huo mpya, hoja hiyo haijazingatiwa badala yake huduma zimesogezwa mbali zaidi na wananchi walio wengi wa mkoa huo. 
“Kama ni kusogeza huduma karibu zaidi na wananchi, sisi tutakuwa tumepata mateso sana, basi angalau iwe hata Igamba, kuna eneo kubwa na tutakuwa tumepunguza umbali kwa wananchi wengi tofauti na Mkwajuni,” anabainisha Mwenyekiti Halmashauri ya Mbozi, Erick Ambakisye.
Mwenyekiti huyo anasema, wao wangependa makao makuu ya mkoa huo mpya yawe sehemu yoyote wilayani Mbozi ili kuwanufaisha watu wote wenye kuunda mkoa huo mpya.
Takwimu za idadi ya watu kwa wilaya hizo nne, zinaonyesha kwamba Chunya ina watu 290,000; Momba watu 294,000; Ileje 298,000 na Mbozi watu 449,881, na ni katika ulinganisho wapinzani wa Mkwajuni wanadai walio wengi ndio watakaoumia zaidi.
“Unaumiza watu 865,331 kwa kutaka kuwapendezesha wale 290,000 wa Wilaya ya Chunya,” anasema Ambakisye na kuongeza; “Kusogeza huduma kwa wananchi sio kugawa mkoa tu, hata ukiwapelekea wilaya kwa kuigawa Chunya unakuwa umesogeza huduma kwa wananchi.”
Wilaya ya Chunya ndiyo kubwa kuliko wilaya zote mkoani Mbeya, kuna wakati mtu hulazimika kusafiri zaidi ya kilometa 200 kutoka sehemu moja kwenda nyingine ndani ya wilaya.
Hata hivyo, kwa kupeleka makao makuu Mkwajuni, bado pia unawaongezea umbali wananchi waishio maeneo mbali mbali ya wilaya za Mbozi na Ileje.
Baadhi ya maeneo yatakayokuwa pembezoni kabisa katika mkoa huo mpya ni pamoja na Mkutano na Kapere wilayani Mbozi, Ikuti, Kapeta na Ikinga wilayani Ileje, baadhi inaelezwa watalazimika kusafiri zaidi ya kilometa 200.
“Ileje tutaumia zaidi, hivi sasa tunasafiri kilometa 160 kwenda Mbeya, makao yakiwa Mkwajuni zinaongezeka kilometa 90, itakuwa mbali zaidi,” anabainisha Mwenyekiti Halmashauri ya Ileje, Mwala.
Mtazamo wa wataalamu
Pamoja na malalamiko ya viongozi hao toka wilaya za Mbozi na Ileje, bado walio wengi wanakubaliana na mapendekezo hayo, wakizingatia kuwa yametokana na utafiti wa wataalamu na ukweli kwamba siku zote maamuzi hayawezi kuwapendeza watu wote.
Mapendekezo ya RCC yalitokana na mapendekezo ya wataalamu, ambapo kwa mujibu wa wataalamu hao mkoani Mbeya, Mkwajuni sio kwamba ni katikati tu kwa eneo hilo la mkoa mpya, ni rahisi pia kuunganisha mkoa huo na mikoa ya Rukwa, Katavi, Tabora na maeneo mengine ya kati.
Mkuu wa Mkoa wa Mbeya, Abbas Kandoro, pamoja na kukanusha propaganda zinazoenezwa kwamba amekuwa na mkono katika mapendekezo hayo kwa sababu naye anajipanga kugombea ubunge kwenye moja ya wilaya hizo, anasema suala la uundaji maeneo ya kiutawala ni la kiutaalamu zaidi, na wao kama viongozi hufanyia kazi ushauri wa wataalamu kwani unatokana na utafiti na sio utashi wa mtu au kisiasa.
Anasema zaidi ya yote mkoa huo mpya una nguvu kubwa kiuchumi, akizitaja baadhi ya rasilimali kuwa ni pamoja na dhahabu, uwindaji wa kitalii kwa wilaya ya Chunya, maka ya mawe katika wilaya za Ileje na Momba, utalii Mbozi na kilimo kwa wilaya zote.


