
Wambora atupwa nje tena
Bw Wambora alipatikana na hatia ya kukiuka katiba, kukiuka sheria ya uagizaji bidhaa za umma na sheria ya usimamizi wa pesa za umma. 
Seneta wa Embu Lenny Kivuti alikataa kupiga kura naye mwenzake wa Baringo Gideon Moi akapiga kura ya kupinga hatua hiyo.
Akiwasilisha ripoti hiyo, Dkt Khalwale alisema kamati hiyo ya wanachama 11 imethibitisha kuwa Bw Wambora alikiuka sheria ya uagizaji wa bidhaa za serikali kupitia ununuzi wa mbegu ya mahindi, magari, ukarabati wa Uwanja wa Michezo wa Embu na ukarabati wa yaliyokuwa majengo ya Baraza la Manisipaa ya Embu.
“Kamati ilimeridhika kuwa Bw Wambora hakufuata sheria ya uagizaji wa bidhaa za umma aliponunua mbegu ya mahindi kwa Sh3.5 milioni.
Mbali na kuwa mbegu hiyo ilikuwa bandia kwa kuwa asilimia 20 haikumea, ununuzi huo ulifanywa kinyume cha sheria kwa sababu zabuni ilipewa kampuni moja na hapakuwa na ushindani,” akasema Dkt Khalwale.
Aliongeza kuwa kutokana na kosa hilo, wakazi wa Kaunti ya Embu ambao hutegemea kilimo kilimo kujikimu kimaisha, waliathirika vibaya na sasa wanakabiliwa na hatari ya baa la njaa. Dkt Khalwale pia alisema Bw Wambora aliagiza gari aina ya Toyota Prado na kutoa zabuni ya ukarabati wa Uwanja wa Michezo ya Embu kwa mamilioni ya pesa za umma bila kuhusisha kamati ya zabuni ya kaunti hiyo.
Naibu mwenyekiti wa kamati hiyo Kipchumba Murkomen alisema hatua ya Bw Wambora ya kukana makosa yaliyofanyika chini ya uongozi wake, hasa yanayohusiana na utoaji wa zabuni ni ukiukaji wa kipengee nambari 73 cha Katiba ya Kenya.
“Hiyo inaonyesha kuwa Bw Wambora alikosa makini na uwajibikaji kazini kama afisa mkuu mtendaji wa kaunti hiyo. Kwa mujibu wa katiba, ndiye anayefaa kulaumiwa wala si maafisa walio chini yake,” akasema Bw Murkomen ambaye pia ni Seneta wa Kaunti ya Elgeyo Marakwet.
Bw Murkomen aliongeza kuwa hatua ya Bunge la Kaunti ya Embu ya kumtimua Wambora haimaanishi wanapinga ugatuzi bali wanalinda mfumo huo ili uweze kuwafaa raia.
Maseneta wengi waliochangia hoja hiyo walisema kutimuliwa kwa Bw Wambora ni ishara kuwa alishindwa kutekeleza wajibu wake.
Kiongozi wa wengi katika Bunge la Seneti Profesa Kindiki Kithure aliwahakikishia magavana wote kuwa Seneti itawalinda dhidi ya Wawakilishi wa Wadi wanaotumiwa na “maadui wa ugatuzi” kuwatoa afisini.
“Tungependa magavana wanaofanya kazi kwa kuzingatia Katiba na sheria wasiwe na hofu. Bunge hili litawalinda dhidi ya watu wanaotaka kuwaondoa afisini kwa madai yasiyo na msingi,” akasema Prof Kithure.


