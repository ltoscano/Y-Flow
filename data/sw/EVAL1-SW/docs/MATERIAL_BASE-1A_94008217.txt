
Serikali yajitahidi kumaliza ugonjwa wa mifugo Lugari
SERIKALI imeanzisha shughuli ya kuwapa chanjo mifugo wote katika eneo la Lugari ili kukabiliana na mkurupuko wa ugonjwa wa miguu na midomo.
Ugonjwa huo uliifanya Idara ya Mifugo katika eneo hilo kupiga marafuku usafirishaji wa mifugo katika eneo hilo mwezi jana.
Akiwahutubia wanahabari afisini mwake jana, afisa wa mifugo wa eneo hilo Dkt Wycliffe Muholo alisema kuwa ugonjwa huo ni hatari sana na kwa hivyo basi ni muhimu kwa wafugaji kuhakikisha kwamba mifugo wao wote wamepewa chanjo ambayo alisema itatolewa bila malipo. 
“Ugonjwa huo unaweza kusababisha hasara kubwa sana kwa wakulima kwani huenea kwa kasi na kuwaua wanyama haraka sana”, alisema Dkt Muholo huku akionya kwamba kula mizoga ya wanyama waliokufa kutokana na ugonjwa huo kutaufanya uenee zaidi au kusababisha vifo vya watu.
Alisema shughuli hiyo ya kutoa chanjo imedhaminiwa wa serikali ya kaunti ya Kakamega na wanyama wote wakiwemo mbwa na paka watapewa chanjo ya magonjwa tofauti. Ugonjwa huo husambaa kwa haraka kwenye mifugo na iwapo huwezi kudhibitiwa mapema unaweza kuangamiza wanyama katika eneo kubwa.
Na KNA


