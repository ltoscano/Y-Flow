
Agizo kumpa mshukiwa wa mauaji bondi kupingwa
ISLAMABAD, Pakistan KIONGOZI wa mashtaka wa serikali ya Pakistani alisema jana kwamba atapinga mahakamani agizo la mahakama la kumpa dhamana mhusika mkuu aliyepanga mashambulizi ya kigaidi ya mwaka 2008 mjini Mumbai, India.
Jaji wa mahakama moja mjini Islamabad alitoa dhamana hiyo siku ya Alhamisi kwa Zaki-ur-Rehman Lakhvi, anayetuhumiwa kupanga mashambulizi hayo ambayo yalisababisha vifo vya watu 166.
Agizo hilo la mahakama lilikashifiwa vikali na India, ambayo inaitaka serikali ya Pakistani ikate rufaa.
“Niko katika harakati za kukamilisha matakwa yote ya kisheria kuhakikisha kwamba ninapinga uamuzi huo wa mahakama mjini Islamabad siku ya Jumatatu,” alisema kiongozi wa mashtaka wa serikali, Mohammad Azhar Chaudhry akiongeza na shirika la habari la AFP.
Shambulizi hilo la kigaidi lililodumu kwa masaa 60 katika hoteli ya mjini Mumbai, lilitekelezwa na kundi la kigaidi lililojulikana kama Lashkar-e-Taiba (LeT).
Na AFP


