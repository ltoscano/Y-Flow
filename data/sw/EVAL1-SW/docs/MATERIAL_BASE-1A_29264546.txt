
Uokoaji wa manusura wa maporomoko waendelea
Na AFP
AAB BAREEK, Afghanistan WAOKOAJI jana waliendelea kutafuta manusura wa mkasa wa maporomoko ya ardhi katika kijiji kimoja nchini Afghanistan, ulisababisha vifo vya watu 350 huku mamia ya wengine ikiwa hawajulikana waliko. 
Onyo lilitolewa kwamba huenda maporomoka zaidi yakakumba kijiji hicho cha Aab Bareek kilichoko kwenye eneo la milima.
Wakazi waliendelea kuchimbua miili ya wafu kutoka kwa mchanga uliofunika kijiji hicho kilichoko katika mkoa wa Badakhshan ambako pia mamia ya nyumba iliharibiwa. 
Umoja wa Mataifa (UN) ulithibitisha kuwa watu 350 walifariki, huku maafisa wa mkoa huo wakisema zaidi ya watu 2,000 hawajulikani waliko saa 24 baada ya kutokea kwa mkasa huo.
MATOPE “Kuna mlima mkubwa wa matope. Ni vigumu kwa watu kutoa miili ya wafu,” Sayed Abudullah Homayun Dehqan mkurugenzi wa Mamlaka ya Kusimamia Majanga katika mkoa huo aliambia AFP katika eneo la tukio hilo.
“Kuna hofu kuwa huenda maporomoko mengine yakatokea. Kundi la maafisa wetu wamegundua mianya katika milima ya karibu. Wamefanikiwa kupata miili ya mwanamume mmoja na mwanamke.
Tumeanza kusambaza vyakula. lakini hatuna hema za kuwatosha familia 700 ambazo zililala nje. Takriban watu 2,000-wake watoto na wazeewameachwa bila makao.
Dehqan alionya kuwa huenda idadi haijulikani, baada ya gavana wa Badakhshan Shah Waliullah Adeeb kusema anakisia kuwa watu 2,500 walifariki.
Mahala pa tukio panatarajiwa kugeuzwa kuwa kaburi la pamoja na ibada ya mazishi ilifanyika jana.
Mkasa huo ulitokea Ijumaa pale waumini waliokuwa kwenye swala la Ijumaa walipofunikwa na mchanga uliotokana na maporomoka ya ardhi. Maporomoko ya pili yaliwaathiri watu wengi waliofika hapo kuwasaidia manusura wa maporomoko ya kwanza.
“Mashirika yote ya UN, yakiwemo Shirika la Msalaba Mwekundu la Afghanistan na Mashirika mengine yasiyo ya Kiserikali, yamefika katika eneo la mkasa,” afisa wa mmoja wa UN alisema. 
“Mashirika hayo yatatoa misaada ya kibinadamu kwa familia 700 ambazo zimeachwa bila makao kutokana na mkasa huo na kutoa tahadhari kwa wakazi wa vijiji vingine ambavyo viko kwenye hatari ya kukumbwa na janga hilo.
“Wanahitaji maji, huduma za afya, ushauri nasaha, chakula na makao ya muda,” 


