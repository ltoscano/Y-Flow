
Wakati umefika kuachana na mijadala mifu May 25, 2012

SI siri kwamba Wa tanzania sasa tumekuwa watu wa kuendekeza mijadala mifu na kutokuwa na muono wa kuwa na mijadala hai.
Ninaiita mijadala mifu kwa sababu imekuwa haina tija, na wala haitoi suluhisho ya matatizo yenyewe. Sifa kubwa ya mijadala kama hii ni kwamba hujaribu kufukia matatizo na wala siyo kuyatatua.
Miongoni mwa mijadala mifu iliyochukuwa sura mpya hivi karibuni hapa nchini ni pamoja na ya DECI – asasi iliyokuwa inajishughulisha na utoaji na upokeaji fedha za upatu kinyume cha sheria na taratibu za nchi.
Mifano ya mijadala mingine mifu ni suala la mafuta ya Zanzibar kuwa ni ya Muungano au laa. Wengine hudai suala hilo limeingizwa kinyemela; kwani halikuwemo kwenye Hati ya Muungano. Wanasahau kwamba hata katiba yenyewe haikusema kwamba mambo hayawezi kuongezwa wala kupunguzwa! 
Mijadala mifu iliendelea kushika kasi hapa nchini baada ya wafanyabishara wawili – Mwenyekiti wa makampuni ya IPP, Reginald Mengi na mbunge wa Igunga kupitia CCM, Rostom Aziz. Mzozo wao ulifikia hatua ya kutupiana maneno (verbal attack) mmoja akimwita mwenzake fisadi papa, na huyu mwingine akijibu mapigo kwa kumwita mwezake fisadi nyangumi.

Ilikuwa ni mijadala iliyopokelewa kwa hisia tofauti na Wa tanzania. Kwa mtazamo wangu, niliona kama ni utunishianaji misuli kwa kila mmoja wao usiomsaidia lolote mwananchi.
Kwa maoni yangu, mijadala kama hiyo ni mifu; kwani haina tija na wala haitoi mwelekeo kama Taifa; badala yake inatonesha vidonda vya Wa tanzania walio wengi wanoteseka kwa kutopata huduma muhimu kama vile zahanati, maji nk; huku wakisika jinsi ya Wa tanzania wenzao wachache wakilumbana kuhusu utajiri wao!
Isitoshe, mijadala kama hiyo ni mifu; kwani haitoi dira.
Lazima tuibue mijadala hai ambayo inatoa muelekeo wa nchi hata baada ya miaka 50 ijayo kwa manufaa ya Wa tanzania wote.
Lazima tujikite kwenye mijadala hai ambayo itaweza kujibu changamoto ambazo nchi inazikabili, ili hatimaye kuleta amani na maendeleo ndani ya nchi yetu.

Tujiulize maswali muhimu kama vile: Je, tumeandaa vipi watu wetu katika kukabiliana na changamoto za ujio wa Shirikisho la Afrika Mashariki; hasa katika nyanja muhimu kama vile elimu? Je, Wa tanzania watanufaika vipi na soko huria ndani ya shirikisho hilo?
Tujiulize: Je, elimu yetu inaendana kweli na uhalisia wa maisha yetu na changamoto nyingi zilizo mbele yetu? Tanzania kama nchi tunanufaika vipi na wasomi wetu? Je, wasomi wetu wanatumiwa ipasavyo katika kuleta maendeleo katika nchi yetu?
Aidha, tujiulize pia ni vipi vipaumbele vya Tanzania katika vita ya kuondokana na umasikini uliokithiri katika jamii ya Wa tanzania?
Je, tunatatua vipi upungufu wa waalimu katika shule zetu za sekondari tulizozijenga kama uyoga pasipo kuwa na mikakati thabiti ya kupata walimu na vifaa vya kufundishia? Tunatatua vipi upungufu wa madakitari na wauguzi katika hospitali na zahanati zetu?
Mwandishi Jenerali Ulimwengu katika baadhi ya maandiko yake katika gazeti hili la Raia Mwema aliwahi kuandika: “Ili kujenga uwezo na maendeleo ya nchi yoyote ile kuna vitu viwili muhimu navyo ni, elimu safi na afya bora kwa wananchi wako” .
Natujiulize: Tumefanikiwa kiasi gani katika sekta hizo za elimu na afya? Maana hii ndizo changamoto kubwa zinazotukabili kama Taifa. Ni wananchi wangapi wanapoteza maisha kila siku kwa sababu ya huduma duni ya afya? Ni wananchi wangapi hawana uwezo wa kula vizuri ili kujenga afya zao kutokana na ugumu wa maisha unaowakabili? Si siri kwamba mambo yetu mengi ni hovyo – shule zetu hazina waalimu wa kutosha, wanafunzi wanakosa pesa za kulipia karo na kushindwa kuendelea na masomo yao, wengine hawajui hatima yao kama watamaliza chuo kikuu baada ya kushindwa kulipa kiasi cha karo yao ambayo hailipwi na bodi ya mikopo, Shule zina mwalimu mmoja akiondoka kufuata mshahara kiranja mkuu anakaimu ualimu mkuu!
Hiyo ndiyo hali halisi ya nchi yetu ambayo, bila shaka, inahitaji mijadala hai ambayo itatoa dira na muelekeo wa Taifa letu; kwa maana ya sera, muelekeo na utashi wa kufanya kazi kwa maadili ili kujenga jamii yenye amani na inayosonga mbele kimaendeleo.
Hiyo ndiyo mijadala hai inayotoa muelekeo kama Taifa; kwani hakuna nchi yoyote duniani ambayo huendelea pasipokuwa na mipango mizuri ya baadaye yenye maono ya kimaendeleo.
Si siri kwamba Tanzania sasa tumekuwa kama jahazi lisolojua liendako; hivyo hakuna upepo ambao ni mwafaka kwake!
Lazima tuwe na mawazo-maono ya kufungua mijadala hai yenye muelekeo wa leo na kesho kwa maslahi ya Taifa zima. Tusipofanya hivyo, hatutaweza kukwepa usahihi wa mitazamo ya kina Spencer na Hegel wanaamini kwamba akili ya mtu mweusi (Mwafrika) imejifungia katika midokezo tu au matukio bila kuzama ndani.
Hegel anaamini kwamba akili ya mtu mweusi haifikii kwenye kiwango cha fikara pembuzi au fikara jumla (objective thinking). Ni wajibu wetu sote kuthibitisha kwa vitendo kwamba Hegel amekosea katika mtazamo wake huo.
Katika kuibua mijadala hai, watawala wetu pia lazima watambue kwamba mwanadamu hujifunza vizuri sana kutokana na ugumu na matatizo yanayomkabili/yaliyomkabili.
Nasema hivyo kwa sababu watawala wetu wengi hutumia muda mwingi kuangalia matatizo kama kipengele na kikwazo kigumu sana, na hatimaye huyaona kwa mtazamo hasi.
Kiongozi mzuri hupenda kuibua mijadala hai na kuyakubali matatizo kama njia sahihi ya kufikia mafanikio. Huo ndiyo mtazamo chanya kwa kiongozi imara ndani ya mijadala hai.
Ninayakumbuka maneno yaliyosemwa na Rais Obama wa Marekani alipokuwa anaingia madarakani. Aliulizwa ni vitu gani ambavyo atavipa kipaumbele kikubwa katika utawala wake. Alisema, kwanza atawaheshimu sana watu wote wanaopinga sera zake kuliko wale wanaozikubali ili aweze kujifunza mengi kutoka kwao kwa ajili ya maendeleo ya watu wote.
Kauli yake hiyo inamaanisha kwamba kiongozi mzuri siku zote ni mtu wa kujifunza kutoka kwa watu wengine. Kiongozi lazima akubali changamoto sambamba na hoja zinazompinga ili kuibua mijadala hai ambayo itatoa muelekeo kwa Taifa zima.
Kwa kuwa vikwazo tulivyo navyo ni mwalimu jadadi katika maisha ya mwanadamu, ni lazima tuikubali mijadala hai ambayo itatoa muelekeo ndani ya Taifa kwa maslahi yetu sote na wala si mijadala mifu inayotufanya watu weusi tuonekane kana kwamba uwezo wetu wa kuchambua mambo kwa kina na kwa udadisi, una walakini.
Si siri kwamba watawala wetu wanapenda zaidi kusifiwa kuliko kukosolewa. Mfano waziri anapozomewa huchukia zaidi bila kujiuliza kwa nini anazomewa. Au anaposhangiliwa hajiulizi ni kwa nini anashangiliwa!
Ingawa ni kweli kwamba kuzomewa ni kitendo ambacho si kizuri kwa yeyote, lakini kwa upande fulani ni ‘ujumbe’ muhimu unaotolewa na kundi hilo ambalo pengine halijatendewa haki au haliridhiki na mambo yanavyokwenda.
Waingereza wanasema “negative feedback is vital than positive feedback in administration”. Hii ina maana kwamba matokeo ya kuzomewa hutoa fursa halisi ya kuona tatizo , hivyo kama kiongozi mzuri lazima uchukue hatua stahiki kufanya upembuzi yakinifu na kutatua tatizo lililosababisha hali hiyo ya kuzomewa.
Busara kama hizi za kuyaona matatizo kama njia sahihi ya kuyatatua, bado ni kitu kipya kwa watawala wetu. Waingereza wanasema “a well stated problem is half solved problem”; ikiwa na maana kuwa kujua tatizo ni nusu ya kutatua tatizo lenyewe.
Na hapo ndipo umuhimu wa dhana ya mijadala hai unapojitokeza ili kuibua changamoto nyingi. Mwanasaikolojia Rainer Maria Rilke aliwahi kusema “kuwa mtulivu na furahia kila kitu kilichobakia bila kutatuliwa ndani ya moyo wako, jaribu kupenda maswali magumu (mijadala hai) ndani ya moyo wako. Epuka maswali rahisi (mijadala mifu); kwani haihitaji kufikiria na kutafuta majibu.
“Lakini maswali magumu (mijadala hai) ndiyo pekee itakayokupa uzoefu na weledi mzuri pindi utakapojaribu kuyatafutia ufumbuzi kwa utaratibu, na hata bila kutambua utajikuta ukipata uzoefu na majibu mazuri na hatimaye kuwa mshindi siku hadi siku”.
Nukuu ya mwanazuoni huyo inaonyesha wazi kuwa mijadala hai (maswali magumu) ndiyo dira ya kutoa muelekeo ili kupata ufumbuzi wa jambo fulani; kwani maswali haya magumu (mijadala hai) humwezesha mwanadamu kuyaona mambo kwa upana wake.
Siku zote mijadala hai huibua maswali mazito na yenye tija na huleta msuguano wa fikra baina ya watu. Panapokuwa na misuguano ya fikra ndipo maendeleo na muelekeo hupatikana kwa jamii husika.
Wataalamu wa sayansi ya jamii wanakubali kuwa “contradictions is the mother for the change”; wakiwa na maana kuwa misuguano ndiyo misingi ya mabadiliko katika jamii yoyote ile; kwani katika kila hatua muhimu ya mabadiliko ya kimaendeleo, lazima huambatana na migogoro au misuguano.
Yaani kinachotakiwa ni kile kinachoitwa “take care for the primary contradictions, the secondary contradictions will be solved” (chukua tahadhari katika hatua ya awali, hatua inayofuata ni rahisi kutatulika).
Hii ndiyo misingi thabiti ya kufungua mijadala hai, na watawala kuwa na uwezo wa kupokea matatizo kama njia sahihi ya kuyatatua. Na wala si jambo zuri kwao kushangiliwa tu; kwani hata kuzomewa ni vizuri zaidi kwao katika dhana nzima ya kujua tatizo na kuona ni kwa kiasi gani linaweza kutatuliwa kwa kufungua mijadala hai yenye kutoa muelekeo na dira ya maendeleo.
Nihitimishe kwa kusisitiza kwamba kama taifa, lazima tuwe na utamaduni muhimu wa kupenda kuibua mijadala hai ambayo inachangia kuijenga Tanzania mpya isiyo na njaa, elimu mbovu, umasikini uliokithiri na isiyo na maadili yaliyomomonyoka.
Hapo ndipo tutakuwa na uwezo wa kupinga maono ya akina Spencer na Hegel wanaotia shaka juu ya uwezo wetu watu weusi wa kufikiri na kupembua mambo kwa undani wake.
Mwandishi wa makala hii anaitwa Gululi Kashinde, ni mwanafunzi wa shahada ya kwanza Chuo Kikuu cha Dar es Salaam, Kitivo cha Sayansi ya Jamii. Simu: 0753
270 441.


