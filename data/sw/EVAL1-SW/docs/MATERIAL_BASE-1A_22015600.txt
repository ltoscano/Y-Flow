Kitendawili: Uchumi unakua, mabilionea wanachipuka, ufukara unazidi!
Oct 17, 2013

WIKI iliyopita nilifuatilia na kusisimshwa na mjadala mitandaoni kuhusu orodha ya mabilionea 55 wa bara la Afrika iliyotangazwa na gazeti la Venture Africa baada ya utafiti wake wa muda mrefu.
Mwanzilishi wa gazeti hilo la Afrika linaloheshimika katika masuala ya biashara, Chi Chi Okonjo, aliliambia Shirika la Habari la Ufaransa (AFP) kwamba, idadi ya mabilionea katika Afrika inaweza kuwa kubwa zaidi ya hiyo, kwa sababu ya ukweli kuwa Waafrika wengi hawapendi kuweka wazi masuala yao ya fedha.
Mabilionea kumi wakubwa katika Afrika, kwa mujibu wa gazeti hilo, ni: Aliko Dangote (Nigeria) dola bilioni 12.2, Allan Gray (Afrika Kusini) dola bilioni 8.5, Mike Adenuga (Nigeria) dola bilioni 8, Folorunsho Alakija (Nigeria) dola bilioni 7.3, Nicky Oppenheimer (Afrika Kusini) dola bilioni 6.5, Johann Rupert (Afrika Kusini) dola bilioni 6.1, Nassef Sawiris (Misri) dola bilioni 5.2, Gilbert Chagoury (Nigeria) dola bilioni 4.2, Nathan Kirsh (Swaziland) dola bilioni 3.6 na Christoffel Wiese (Afrika Kusini) dola bilioni 3.4.
Ingawa kwenye ‘kumi bora’ za orodha hiyo ya mabilionea 55 hakuna bilionea yeyote kutoka Tanzania au nchi yoyote ya Afrika Mashariki, mbunge wa CCM, Mohamed Dewji (38), ametajwa kuwa ndiye bilionea mwenye umri mdogo kushinda wengine wote barani Afrika!
Mjadala kuhusu orodha hiyo ya mabilionea 55 wa Afrika ulinisisimua; hasa pale wengi waliochangia walipokubaliana kuwa baadhi ya mabilionea hao ni ‘wezi’ tu wa aina moja au nyingine; huku wengine wakishutumiwa kujitajirisha kwa njia za kifisadi kupitia mali asili za bara hili; hususan madini, mafuta na gesi asilia.
Mjadala pia ulihusu ukwepaji kodi mkubwa unaofanywa na baadhi ya mabilionea hao; na jinsi wanavyochangia kidogo mno kusaidia jamii za kimasikini zinazowazunguka.
Angalau katika hilo wengi walionekana kumsifu bilionea mweusi wa Afrika Kusini, Patrice Motsepe ambaye nusu ya mapato yake ya kila mwaka huyatumbukiza katika miradi ya kusaidia jamii. Kwa mfano, katika kipindi cha mwaka mmoja tu ujao, Motsepe atatoa dola milioni 30 kusaidia elimu ya vijana masikini wa Afrika Kusini.
Hata hivyo, kilichonifikirisha si majina hayo 55 yaliyomo katika orodha hiyo ya mabilionea; bali ni kauli iliyotolewa na Okonjo kwamba kuongezeka kwa idadi ya mabilionea katika bara la Afrika ni ushahidi wa wazi kuwa uchumi unapaa.
Okonjo alikaririwa na AFP akisema kuwa hali ya maisha katika bara la Afrika ni nzuri kuliko ilivyokuwa miaka mitatu iliyopita. Alitoa hata na takwimu na kusema kwamba uchumi wa Afrika unakua kwa wastani wa asilimia 5 kwa mwaka tangu mwaka 2010!
Kauli hiyo kuwa idadi ya mabilionea wa bara la Afrika inaongezeka kwa sababu uchumi wa bara hili unapaa, naiona kuwa ni tata, na ndiyo iliyonifikirisha, na si majina ya mabilionea hao.
Kauli hiyo ilinifikirisha kwa sababu, Aprili mwaka huu (2013), Benki ya Dunia (WB) ilitoa takwimu zinazoonyesha kwamba idadi ya watu masikini katika nchi za Afrika za Kusini mwa Jangwa la Sahara imeongezeka mno katika kipindi cha miongo mitatu.
Katika ripoti hiyo ya WB inaonyeshwa kwamba, miongo mitatu iliyopita bara la Afrika lilikuwa na masikini wa kutupwa (absolute poor people) wanaofikia milioni 205 lakini idadi hiyo inaongezeka kwa kasi, na sasa wamefikia milioni 414!
Sasa, kama idadi ya masikini wa kiwango hicho imeongezeka barani Afrika na kufikia watu milioni 414, na hapo hapo tunaambiwa kuwa idadi ya mabilionea katika bara hilo inaongezeka kwa kasi na sasa imefikia mabilionea 55, tunajifunza nini?
Hili ni swali ambalo pengine linastahili kujibiwa kwa ufasaha na wachumi waliobobea; lakini sihitaji kuwa mchumi kuweza kuelewa kwamba kuna uhusiano wa moja kwa moja kati ya kuongezeka huko kwa idadi ya masikini wa kutupwa barani Afrika na kuongezeka kwa idadi ya mabilionea katika bara hilo wenye ukwasi mkubwa wa kutisha!
Kwa maneno mengine, sihitaji kuwa mchumi kuelewa kwamba; tuna mabilionea 55 katika Afrika (na idadi itaongezeka) kwa sababu tuna masikini wa kutupwa milioni 414 (na idadi hii nayo itaongezeka)!


