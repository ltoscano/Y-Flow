
Viongozi wetu tumieni likizo za mwisho wa mwaka kusoma
Dec 27, 2012

KWA watu wengi, hasa mijini, mwisho wa mwaka ni wakati wa mapumziko. Pengine hali sio hivyo sana kwa upande wa vijijini kwa sababu mwisho wa mwaka ni kipindi kizuri cha kilimo.
Kila mtu anajua mwenyewe na familia yake jinsi anavyotumia kipindi cha likizo. Kwa hiyo, kimsingi, likizo kama hizi za mwisho wa mwaka ni jambo la binafsi na hatupaswi kujishughulisha kujua nani anafanya nini.
Hata hivyo, jambo la likizo kwa viongozi wetu si jambo la binafsi. Tunapaswa kujua viongozi wetu wanaenda wapi na wanafanya nini katika likizo za mwisho wa mwaka. Hivi ndivyo ilivyo duniani kote. Ofisi za viongozi wetu zinapaswa kutujulisha viongozi wetu wanatumiaje likizo zao. Tunajua, kwa mfano, kwamba katika likizo hii ya mwisho wa mwaka Rais Barack Obama atakuwa katika Jimbo alikozaliwa la Hawaii. Tunajua vilevile kwamba akiwa huko atakuwa anacheza gofu na kusoma kitabu akipendacho cha ‘The Post American World”, kilichoandikwa na Fareed Zakaria.
Nami, kupitia makala haya, napenda kuwaasa viongozi watumie likizo yao kwa kusoma vitabu. Usomaji wa vitabu ni sifa kubwa na ya msingi kwa viongozi. Mwandishi John Coleman anaeleza kwamba sifa ya kwanza kwa wale wote wanaotaka kuongoza ni sharti wawe wasomaji wazuri wa vitabu na maandiko mengine. Anasema usomaji mpana wa mambo mbalimbali ni sifa kubwa kwa viongozi wengi wazuri kwani hupanua upeo wa viongozi na huongeza ubunifu, huchochea fikra, huongeza maarifa na huongeza ufanisi. Usomaji vitabu pia huboresha uwezo wa kuwasiliana na kutoa hotuba, mambo ambayo ni muhimu kwa kila kiongozi katika kila ngazi. Mwandishi Coleman anasema kuwa viongozi wenye kutoa hotuba nzuri zenye mvuto na mpangilio wa kimantiki ni wale wanaosoma vitabu kwa upana wake.
Viongozi wengi mashuhuri na waliofanya vizuri katika uongozi wao walikuwa ni wasomaji wazuri, akiwamo Winston Churchill aliyepata kutunukiwa tuzo ya Nobel kwa usomaji na uandishi. Barack Obama, ambaye Waafrika tunamkubali sana, ni miongoni mwa marais wasomaji sana, sambamba na Bill Clinton na George W. Bush. Bill Clinton aliweza kusoma vitabu 30,000 kabla ya kufikisha umri wa miaka 30. George Bush alisoma vitabu 95 mwaka 2006 pekee, vitabu 51 mwaka 2007 na vitabu 40 wakati anamalizia urais wake mwaka 2008.
Ukiacha mataifa ya mbali, hata hapa kwetu Africa viongozi maarufu na waliopata mafanikio ni wale waliokuwa wasomaji wazuri wa vitabu. Mwalimu Nyerere, kwa mfano, anajulikana alivyokuwa mpenzi wa kujifunza kwa kusoma sana na hata aliandika vitabu kadhaa na maandishi mengine mengi. Nelson Mandela alitumia muda wake gerezani akisoma na hata alipotoka jela aliendelea kusoma sana akiwa Rais wa Afrika Kusini. Mzee Mandela ameacha kusoma juzi baada ya afya yake kudhoofu zaidi. Katika moja ya mahojiano aliyoyafanya Mandela alipata kusema “I had no time to brood. I enjoyed reading (book) and writing letters and that occupied my mind completely”. Kwa tafsiri isiyo rasmi Mandela anasema “Sikuwa na muda wa kuogopa au kulalamika. Nilifurahia kusoma na kuandika barua na hii ilitosha kuteka akili yangu kabisa”.
Bahati mbaya hapa kwetu Tanzania utamaduni wa kusoma ni mdogo sana, na hasa miongoni mwa viongozi. Na hili unaweza kulitambua kwa kufuatilia mazungumzo na hotuba mbalimbali wanazozitoa viongozi wetu katika majukwaa ya kisiasa na katika mikutano mbalimbali. Hotuba nyingi za viongozi wetu ni finyu zilizojaa hisia zaidi kuliko uhalisia wa kisayansi, na mara nyingi hazina rejea yoyote. Mazungumzo yaliyopo katika mitandao na sehemu mbalimbali yanatawaliwa na hisia na kubuni kwingi na watu wanafikia mahitimisho mazito mazito haraka haraka na kwa mujibu wa hisia kali bila ushahidi wowote wa maana. Yote hii ni athari za kutokujifunza na hasa kutokusoma.
Tuanze sasa kujifunza kwa kusoma vitabu kwa sababu akili na uwezo haupandikizwi vichwani mwetu kutoka juu mbinguni, bali huja kwa kujifunza. Na bahati nzuri sasa tuna maduka kadhaa ya vitabu hapa nchini, na hasa katika miji mikubwa kama Dar es Salaam na Arusha. Muda mzuri wa kusoma ni wakati wa likizo kama hizi za mwisho wa mwaka. Viongozi wengi duniani wamekuwa wakitumia likizo kama hizi kusoma na kufanya mazoezi ya viungo kwa njia ya michezo mbalimbali kama vile kuogelea, kucheza gofu na mingine.
Napenda kutumia nafasi hii kuwaasa viongozi wetu kutumia likizo hizi za mwisho wa mwaka kusoma vitabu ili wapate kupanua upeo wao na kuchochea ubunifu, udadisi na fikra. Maandalizi mazuri ya kuwa kiongozi mzuri tunapoanza mwaka mpya 2013 ni kusoma vitabu. Nashauri kwamba kila kiongozi ajiwekee lengo la kusoma angalau vitabu 10 tu kwa mwaka ujao. Viongozi wetu wakianza kusoma watakuwa wanajenga utamaduni mzuri wa kusoma miongoni mwa vijana wa leo na kizazi kijacho cha viongozi. Kwa viongozi wa kisiasa wanajiandaa kushinda uchaguzi wa 2015 nawashauri waanze kwa kusoma kitabu cha “The Political Brain: the role of emotion in deciding the fate of the nation”, kilichoandikwa na mwandishi maarufu Drew Westen.
Nawatakia wasomaji wa Raia Mwema na Wa tanzania kwa ujumla mapumziko mema ya mwisho wa mwaka na heri na fanaka katika mwaka mpya wa 2013.


