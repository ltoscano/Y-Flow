Michuano ya Uhai, changamoto zake
Dec 05, 2013

MICHUANO ya soka ya Uhai inayoshirikisha timu za vijana chini ya umri wa miaka 20 imekamilika mwishoni mwa wiki. Timu ya Coastal Union kutoka Tanga ndiyo mabingwa wa msimu huu baada ya kuwafunga vijana wa Yanga kwa magoli 2-0 katika mechi ya fainali iliyopigwa uwanja Azam Complex, nje kidogo ya jiji la Dar es Salaam.

Michuano hiyo ilishirikisha timu 14, Shirikisho la Soka nchini (TFF), limechagua kikosi bora chenye wachezaji 40. Kikosi hicho kinaitwa Uhai Cup Dream Team.
Hii imekuwa hatua nzuri kwa wale wachezaji walioweza kuonyesha viwango vizuri. Ndani ya kikosi hicho wachezaji 40, watapatikana wachezaji 20 ambao wataunda timu ya vijana chini ya taifa chini ya umri wa miaka 20.

Nilipozungumza na baadhi ya mashabiki wa soka waliokuwepo uwanjani wakati kikosi hicho cha Uhai Cup Dream Team kikitajwa walisema kuwa baadhi ya timu zilikuwa na wachezaji wazuri lakini hawakuchukuliwa.

Sikuwapinga na wala sikukubaliana nao moja kwa moja ila niliheshimu mawazo yao. Lakini pia nikakumbuka ule usemi wa ‘Lisemwalo lipo, kama halipo lipo basi liko njiani linakuja’
Aidha kuna waliothubutu kusema kuwa vijana wengi wanapotea ghafla, yaani hawasikiki tena katika medani ya soka mara baada ya michuano ya Uhai kumalizika. Hili nalo nikaona neno.

Mathalan mwaka jana, timu zilizoshiriki kombe hilo zilikuwa na vijana wazuri wenye ari ya kucheza soka lenye kiwango. Baada ya mashindano haifahamiki wengi wao mpaka sasa wako wapi.

TFF, hawana njia ya kukimbia lawama hizi. Wameshindwa kushawishi wadhamini wa ligi kuu kuwalea vijana wa timu ndogo, mbali ya kuweka sheria kuwa timu ya ligi kuu inapocheza nyumbani lazima ichezeshe timu ndogo katika mechi ya ufunguzi, kwa kucheza na timu yoyote ile.

Kuna uwezekano kuwa TFF hawajui timu hizo zinatunzwaje. Na hii inatokea zaidi kwa timu za mikoani ambazo kipato chake ni kidogo na hivyo wakati mwingine inakuwa vigumu kuweka timu kambini.

Kuna haja ya kuanzisha ligi za vijana, yaani wakati ligi kuu ikiendelea vijana nao wawe na ligi yao. TFF wanaweza kutafuta wadhamini wapya ama Vodacom waongeze dau la udhamini ili ligi za vijana zilishirikishe timu nyingi kutoka mitaani kwa lengo la kukuza vipaji.

Bado kuna nafasi ya kulea vipaji vya soka, viongozi wa TFF wanapata ukakasi wanapoulizwa maendeleo ya soka la vijana. Hakuna namna ya kufanikiwa kwenye soka bila kuwapa nafasi watu ambao hawajaanza kuwa na majukumu. 

Maamuzi yaanze sasa kusaidia timu zilizoonyesha uwezo mkubwa katika michuano ya Uhai mwaka huu, lakini hawana uwezo wa kugharamikia kambi za vijana hao.

Mtibwa Sugar, JKT Ruvu, JKT Oljoro na Ashanti United ni miongoni mwa timu zilizoonyesha kiwango cha hali ya juu lakini nina uhakika baada ya michuano kila kijana atarudi mtaani kusubiri michuano ya mwakani ama mpaka timu zao ziwe wenyeji katika mechi za ligi kuu.


