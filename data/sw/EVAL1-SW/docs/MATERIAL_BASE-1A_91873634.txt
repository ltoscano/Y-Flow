Suala la ushoga tutaweza vipi kulikwepa kuzungumzia?
Feb 28, 2014

Siku chache zilizopita Rais Jakaya Kikwete alihojiwa na Mtangazaji wa Shirika la Kimataifa la Utangazaji la CNN akiwa London ambako alikwenda kuhudhuria mkutano unaohusu kupambana na ujangili. 

Baada ya kuzungumzia masuala ya ujangili na jinsi ambavyo Tanzania inajitahidi kupambana nao mtangazaji huyo Christiane Amanpour alimchomekea Rais Kikwete suala kuhusiana na msimamo wa Tanzania katika kufuta sheria zenye kukataza vitendo vya kishoga (mapenzi ya kingono kwa watu wa jinsia moja).
Swali la mwanamama huyo lilikuwa linalenga kummulika Rais Kikwete kama mtego ili wajue msimamo wa Tanzania ni upi kuhusiana na suala hilo na zaidi ya yote suala la ndoa za mashoga.

Swali la Amanpour lilijengwa kutoka katika dhana kuwa nchi kadhawakadha za Magharibi zimekuwa zikitupilia mbali sheria kandamizi dhidi ya mashoga na nyingine zimefikia hata kuhalalisha kile kinachoitwa “ndoa za mashoga”.
Marekani yenyewe japo katika serikali ya shirikisho ndoa bado inatambulika rasmi kama ni ya mwanamume na mwanamke, katika serikali kadhaa za majimbo (zinazounda Shirikisho la Marekani) zimetammbua kile kinachoitwa “haki za mashoga”.
Amanpour alitaka kujua hasa Serikali ya Tanzania inaelekea vipi katika kutambua haki za mashoga kama sehemu ya kile alichokiona ni mwamko wa haki za kiraia duniani.
Jibu la Rais Kikwete kimsingi lilikuwa na sehemu mbili. Sehemu ya kwanza alikanusha kwa maneno machache tu madai ya Amanpour kuwa mashoga katika Tanzania wanateswa na kukamatwa na kufungwa kwa sababu hiyo au hata kuuawa. Lakini sehemu ya pili ni jibu ambalo ndio msingi wa swali langu katika mada hii.

Rais Kikwete aliulizwa moja kwa moja kama yeye mwenyewe anaona wakati umefika wa kufutilia mbali sheria zinazoharamisha vitendo vya kishoga na vyenye kutoa adhabu kali kwa wahusika. Rais Kikwete alisema I can’t say that at this time yaani “siwezi kusema hivyo sasa hivi”. Kwa maneno mengine ‘wakati wake haujafika bado’.
Tunapo elekea katika kuandika Katiba mpya naamini mojawapo ya changamoto za wabunge (sielewi kwa nini wanaitwa Wajumbe wa Bunge!) ni kujaribu kupatanisha vipengele mbalimbali vya rasimu ya Katiba na masuala haya ya haki za mashoga?
Maswali yanayohusiana na hilo yanahitaji kujibiwa kwani hayakwepeki hata kama yanatufanya tujisikie vibaya na kuwa na kichefuchefu. Ni maswali ambayo yatahitaji majibu na kama hatutatafuta majibu sasa ni wazi huko mbele tutalazimishwa kuyatafuta. 
Tunaweza kujikuta tunatumia njia ya Uganda na Nigeria – kupitisha sheria kali dhidi ya vitendo vya ushoga tukiamini kwa kufanya hivyo tutakuwa tunawatisha watu kutofanya vitendo hivi. Hata hivyo, sote tunajua kuwa sheria peke yake na hata adhabu havijawahi kutosha kuwafanya watu wasifanye matendo mabaya.
Kama sheria dhidi ya kuua ingekuwa inaweza kuzuia watu wasiue, watu wangekuwa hawauani; hili ni kweli pia katika masuala ya wizi, ufujaji wa mali ya umma n.k. Na ukweli kuwa sheria tayari zipo dhidi ya vitendo hivi na tena zina adhabu kali tu lakini zimechangia vipi kupunguza vitendo hivi au hata kuwafanya watu waache?
Labda hoja inaweza kutolewa kuwa sheria hizi hazijasimamiwa vizuri na hivyo watu wanaona kana kwamba vitendo hivi vya kishoga vimevumiliwa katika jamii. Labda ianze ‘kamatakamata’ kama ile ya Operesheni Tokomeza ambapo watu wote wanaojulikana kuwa wanahusika na vitendo hivi wanatiwa pingu na kufikishwa mahakamani. Je, ni kweli tunataka hili?
Wapo wanaoweza kujibu kwa haraka kuwa hilo ndilo njia sahihi kama inavyotokea kwenye baadhi ya nchi ambako mashoga wanaadhibiwa vikali hata kuuawa! Lakini katika suala hili la ushoga wakati mwingine tunawazungumzia zaidi wale watu (kwa wanaume) ambao wanaonekana kuwa na tabia za kike na kujifanya ni wanawake (japo wanaume) au wale wanawake ambao wanaanzisha mahusiano na wanawake wengine kama vile waoni wanaume.
Lakini vipi kwa wale ambao hawajioneshi kama ni watu wa jinsia tofauti; watu ambao wana ndoa zao na wengine wana familia zao lakini bado wanafanya vitendo hivi ambavyo vinaonekana ni kinyume cha maumbile, dini na hata tamaduni?
Jibu la Rais Kikwete halikutosha; kwamba ‘wakati haujafika’ si jibu lililojaa fikara na inaonekana ni kana kwamba Rais Kikwete hajawahi kufikiria jambo hili kwa kina. Na si yeye tu, wengi wetu hawajawahi kufanya mjadala wa kiakili kuhusiana na hili kwa sababu linahusiana na tabia chafu, ya kidhambi kiasi kwamba hata watu wenye akili kulizungumzia haiwezekani. Lakini kutolizungumzia au kulijadili hakuondoi ukweli kwamba mambo haya yapo!
Bahati mbaya sana yapo kwenye ofisi, yapo kwenye shule, yapo mitaani na yapo hata kwa wanasiasa! Leo hii sidhani kuna mtu – hasa mijini humu – ambaye hajui angalau mtu mmoja ambaye ni shoga!


