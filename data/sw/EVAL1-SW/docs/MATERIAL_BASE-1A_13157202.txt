Kikwete ajiponza kwa uongozi wake mwenyewe
Sep 05, 2013

KUNA nyakati ambapo huruma zangu hunifanya nitamani kutafuta chetezo na ubani niende Ikulu, Dar es Salaam, nikamzungue Rais Jakaya Kikwete. Amelemewa na mengi. Amezongwa na mengi. 
Kila uchao inazidi kubainika kwamba Rais wetu anakabiliwa na changamoto nyingi zaidi kushinda tunavyomfikiria.
Mwenzake wa Rwanda, Paul Kagame, amemtia ndaro kiasi cha kumfanya atikisike. Kwa miezi mitatu sasa viongozi hao wawili wamekuwa wakizozana.
Uhusiano wao ulianza kwenda kombo pale Kikwete alipoishauri Rwanda ifikirie kuzungumza na kundi la wanamgambo wa Kihutu la Forces Démocratiques pour la Libération du Rwanda (FDLR), lenye kusema kwamba linapigania ukombozi wa Rwanda na ambalo kwa sasa linafanya mashambulizi mashariki mwa Congo-Kinshasa.
Wenzake Kikwete ndani ya Jumuiya ya Afrika ya Mashariki wanamshtumu kwa ajizi aliyonayo katika kuchukua hatua zinazohitajika za kufanikisha Shirikisho la Afrika ya Mashariki.
Huo usiri wake Kikwete umewamahanisha wenzake. Mwezi Novemba Kagame, Uhuru Kenyatta na Yoweri Museveni wanatazamiwa kukutana mjini Arusha. Watapokutana watakuwa wamekwishaipitia rasimu ya katiba ya shirikisho la kisiasa la Afrika ya Mashariki.
Kikwete hatokuwa amechangia kitu katika rasimu hiyo. Hivyo, Tanzania itawekwa nyuma tu katika mipango ya kuleta umoja wa kisiasa wa nchi za Afrika Mashariki.
Uhuru na Museveni wanamuonyesha kwamba wao peke yao, bila ya yeye, wanaweza kuiongoza Jumuiya ya Afrika Mashariki na kuielekeza kwenye shirikisho la kisiasa.
Hivi majuzi Kagame, Museveni na Uhuru walikutana Mombasa kushauriana kuhusu miradi kadhaa ya miundombinu. Hawakumwalika Kikwete lakini walimwalika Rais Pierre Nkurunziza wa Burundi ingawa alikhiyari asihudhurie. Badala yake alimpeleka waziri wake wa usafiri, Deogratias Rurimunzu ahudhurie mkutano huo.
Sudan ya Kusini, ambayo bado si mwanachama wa Jumuiya ya Afrika ya Mashariki, nayo pia ilialikwa kwenye mkutano huo wa Mombasa.
Hayo ni ya nje ya mipaka ya Tanzania. Nchini, Kikwete anakabiliwa na uhasama mkubwa wa wazi na wa chini kwa chini ndani ya Chama cha Mapinduzi (CCM), ambacho yeye ndiye mwenyekiti wake. Wiki iliyopita alionekana jinsi alivyoshindwa kuzuia Mansoor Yussuf Himid asijadiliwe na kufukuzwa chamani.
Sasa kuna waliokwishapania mashati kutaka kuukwamisha mchakato wa kulipatia taifa Katiba Mpya. Hawa ni wale wenye mawazo yalioganda wenye kufikiri kwamba hatima ya Tanzania inategemea vile kitakavyo chama chao cha CCM.
Ni mkosi gani uliomfika Kikwete? Nadhani ni namna yake ya kuongoza. Uongozi wa urais una mushkeli usio mdogo. Kishindo kikubwa anachokipata Rais ni pale anapojaribu kuongoza na akiangalia nyuma akaona kwamba hana mtu nyuma yake.
Mara nyingi Urais huonekana kuwa na nguvu zaidi ya zilivyo hasa. Na sisi waandishi, wasomi na hata marais wenyewe tumezoea kuzikuza nguvu hizo laisa kiasi.
Tukijaribu kuangalia ni Rais gani aliyekuwa na athari kubwa juu ya Tanzania tangu nchi hii izaliwe baada ya Tanganyika na Zanzibar kuungana hamna shaka yoyote ile kwamba atayechomoza atakuwa Julius Nyerere. Si athari zake zote zilizokua nzuri. Lakini ukweli ni huo kwamba aliiweza Tanzania.
Kuna wataalamu wa nadharia za uongozi wenye kuamini kwamba kwa hakika athari ya marais juu ya mambo yanavyokwenda nchini ni ndogo. Wanaikisia kuwa kama asilimia 10 au 15 tu. Asilimia kubwa ni ya msukumo wa nguvu nyingine katika jamii.
Ni nadra sana kumpata kiongozi anayekuwa na athari kubwa kiasi cha kuifanya jamii imfuate bila ya kumtilia shaka. Mfano mkubwa labda ni ule wa Nelson Mandela alipokuwa Rais wa Afrika Kusini.


