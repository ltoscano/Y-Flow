
Khan ataka kifo cha Yebei kifuatiliwe
WAKILI Karim Khan ameitaka Idara ya Upelelezi wa Jinai (CID) kuchunguza kifo cha shahidi wa Mahakama ya Kimataifa ya Uhalifu (ICC) wiki jana. 
Bw Khan, ambaye ni kiongozi wa jopo la mawakili wanaomwakilisha Naibu Rais William Ruto katika ICC alimwandikia barua Mkurugenzi wa CID Ndegwa Muhoro akitaka afisi yake ichunguze kilichopelekea kifo cha Bw Meshack Yebei (pichani).
“Tumeandikia kitengo cha ICC cha kuwalinda wahasiriwa na mashahidi.
Habari kuhusu kutekwa nyara na kuuawa kwake Na STELLA CHERONO zinatushangaza na inatia hofu,” Bw Khan alisema kwenye barua hiyo.
Bw Yebei aliripotiwa kutoweka kutoka nyumbani kwake eneo la Turbo, Kaunti ya Uasin Gishu wiki jana kabla ya mwili wake kupatikana eneo la Kapsabet siku tatu zilizopita.
Khan kadhalika alimtaka Bw Muhoro kuamuru uchunguzi wa chembechembe za DNA ufanyiwe maiti hiyo ili kubaini kama kweli ni ya Bw Yebei.
“Vile vile tunaarifiwa kuwa mwili huo ulikuwa umeoza hivi kwamba ilikuwa vigumu kuutambua.
Pia tuna habari kuwa nguo na viatu zilizopatikana kwenye mwili huo ni tofauti na zile ambazo Yebei alidaiwa kuvalia siku ambayo alisemekana kutekwa nyara,” Bw Khan alisema.
Ilisemekana kuwa Bw Yebei alimtumia mamake sms kwa nambari ya Uganda akisema kwamba alikuwa ameenda Uganda.
Ujumbe huo ulieleza kuwa Yebei alikuwa na watu wawili ambao wanafanya kazi na afisi ya Kiongozi wa Mashtaka katika ICC. Alitaja majina yao kama Patrick na Lugusa.


