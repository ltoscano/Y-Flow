
Veta Kanda ya Ziwa kufanya mabadiliko
Phinias Bashaya, Mwananchi pbashaya@mwananchi.co.tz
Bukoba. Vyuo vya Mamlaka ya Elimu na Mafunzo ya Ufundi Stadi (Veta) Kanda ya Ziwa vimeanza mikakati ya kufanya mabadiliko ya ufundishaji ili kuwaandaa wahitimu kukidhi mahitaji ya soko na kumudu ushindani katika fursa za ajira.
Akizungumza kwenye kikao cha wadau na maofisa wa Veta kutoka kanda hiyo kilichofanyika mjini hapa juzi, Mkurugenzi wa Veta wa Kanda hiyo, Hildegardis Bitegera alisema miongoni mwa mikakati ya kujiimarisha ni pamoja na kuanzisha mafunzo ya ufundi stadi wa mitambo ya migodi na viwandani kutokana na kuongezeka kwa mahitaji katika eneo hilo.
Meneja wa Kampuni ya Kusindika Kahawa (Tanica), Leonidas Nshasha alisema wahitimu wa Veta wanakutana na vikwazo vingi hata wanapotaka kujiajiri.
Alisema utaratibu wa kupata leseni ni mgumu kwa wanaotaka kutumia ujuzi walioupata kuanzisha miradi midogo kama ya ukamuaji wa mafuta ya alizeti, hivyo kuitaka Serikali iondoe vikwazo hivyo.
Mwakilishi wa Wakala wa Barabara (Tanroads), Mkoa wa Kagera, Jasper Kyaruzi alisema mafunzo hayo yanatakiwa kwenda sambamba na mabadiliko ya teknolojia.
Ofisa Biashara wa mkoa, Issaya Tendaga alitaka mafunzo yazingatie ubora ili wahitimu wamudu ushindani wa ndani na nje ya nchi katika soko la ajira.


