Uumini ni zaidi ya kuhudhuria nyumba ya ibada
Aug 07, 2014

WIKI hii nimekuwa nikitafakari kuhusu mambo ya kiimani na kiroho yaliyonifanya kuhoji kuhusu ufanisi wa dini zetu kuu za Uislam na Ukristu katika kutengeneza watu wema.
Nilijiuliza, kwa kiasi gani, dini zetu hizi mbili, Uislam na Ukristu, zimefanikiwa katika malengo kuwaaminisha waumini juu ya kuwa Mungu yupo na siku ya ufufuo na kisha kuwalea waumini hao kiroho na kuwaaandaa kwenda mbinguni katika ufalme wa milele?
Naandika haya nikiamini kuwa kama dini zetu zinazofundisha uaminifu, ukweli, ukarimu, upendo, amani na kila aina ya wema zingefuatwa matokeo yangejionyesha katika maisha yetu na mifumo ya kijamii, kisiasa na kiuchumi.
Waafrika wengi ni waumini wa moja kati ya dini hizi, Uislam au Ukristu. Dini zote mbili zinafundisha kuwa kuna maisha baada ya maisha haya ya duniani.
Dini zote zinafundisha dhana ya siku ya mwisho, siku ya kiama, waliokufa watafufuliwa na Mungu atatuhukumu kwa matendo yetu.
Dini zote mbili zinafundisha kuwa baada ya hukumu ya Mungu kwa waja wake, miongoni mwetu tupo wema, tutakaoingia peponi na wapo waovu watakaingia motoni.
Imani juu ya kuwapo pepo na jahanamu, imefanya wahubiri miongoni mwa masheikh, mapadri, maaskofu, ma â€“ ustadh na wachungaji mara kwa mara kuonya kuwa matendo yetu maovu yatatupeleka kuishia kuwa kuni za motoni. 
Inatajwa kuwa katika jahanamu kila ukiungua unarudi tena katika hali ya kawaida na kuanza kuungua tena. Ni ahadi ya mateso ya hali ya juu. Tena inatajwa kuwa moto utakuwa na madaraja na kwamba waliotenda dhambi kubwa (wanafiki, wauaji nk) watakuwa chini kabisa katika lile shimo la moto.
Inatajwa kuwa ukali wa moto huo ni mara elfu ya huu tunaoutumia majumbani na kwamba ndani ya moto, chakula pale unapohisi kiu na njaa ni miba na usaha. Hii ndiyo ahadi kwa watendao maovu.
Lakini kwa upande mwingine zipo pia ahadi za waja wema. Tunaambiwa watu wataishi katika ufalme wa Mungu, wakifurahia raha za maisha, bustani nzuri, mvinyo, matunda, vyakula, n.k.
Si kwamba leo nimeamua kuwa muhubiri. La hasha, najenga hoja.
Pamoja na vitisho vyote vya jahanamu, sisi wanajamii tunaoamini katika ufufuo tunatenda uovu mwingi na wa kutisha kuliko hata wale wa jamii zisizo amini katika dini na Mungu.
Uovu ninaouzungumzia si uovu wa kutokwenda kanisani au msikitini au kutotekeleza majukumu ya kiibada ya kanisa au msikiti. Hilo ni juu ya kila mtu na Mungu wake.
Nazungumzia uovu halisi dhidi ya jamii nzima na wanadamu wenzetu. Nazungumzia rushwa, wizi, uchawi na husuda, fitina, ukatili, unafiki, uchonganishi, usengenyaji, na kadhalika.
Unakutana na mtu anadai yeye ni mwanadini safi, lakini riziki yake inatokana na rushwa, wizi, madawa ya kulevya, na kadhalika, tena akitenda hayo bila hofu ya kuhukumiwa mbele za Mungu inashangaza na kuthibitisha kuwa dini zimeshindwa!
Uovu unaofanywa na wanadini tulitarajia ufanywe na jamii za wasio na dini, kama rafiki zangu Wachina, maana wao wanaishi kwa ajili ya sasa, wakiamini pepo yao ni hii dunia na lazima waifurahie kikamilifu. Sasa.
Ni ajabu pamoja na wao kutoamini katika dini wala kuwa Mungu yupo, utafiti wa haraka haraka unaonyesha kiwango cha uovu wa aina mbalimbali upo chini ukilinganisha na tunaomini ambao wengi maisha na matendo yetu hayaakisi mafundisho ya imani zetu.
Mpaka sasa sijaweza kuelewa ni ilikuwaje kule Jamhuri ya Afrika ya Kati watu wauane kwa sababu ya chuki za kidini. Angalia Syria pia na Nigeria ambako Boko Haram wanaua watu kila uchao.
Juzijuzi nilitumiwa video katika mtandao mmoja wa kijamii ukionyesha wananchi wakiwapiga na kisha kuwachoma moto watu watatu katika moja ya nchi za Afrika. Ni bahati mbaya kuwa video ile haielezi sababu za unyama ule, lakini kwa kigezo chochote unyama wa namna ile haukubaliki. Swali ninalojiuliza mpaka leo ni je, wale nao wanatarajia kuingia katika ufalme wa Mungu?
Hapa Tanzania, upo utafiti unaonyesha tunaongoza kwa imani za kishirikina huku matukio ya ukatili na unyama yakiarifiwa kila uchao.
Kwa nini dini hazisababishi athari chanya katika jamii? Naweza nisiwe na majibu yote sahihi lakini kuna matatizo mawili nimeyaona.


