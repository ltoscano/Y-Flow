
Benki kuwalipa wakandarasi
Na MWANGI MUIRURI
BENKI teule hapa nchini zitapewa mamlaka ya kusimamia ujenzi wa barabara ili kuzima ufisadi uliokita mizizi miongoni mwa wanakandarasi na maafisa wa serikali.
Taarifa ya jana kutoka kwa Wizara ya Barabara na Ujenzi iliyotiwa sahihi na Waziri Bw Michael Kamau, ilisema kuwa mfumo wa kulipa wanakandarasi utahamishwa kutoka wizara yake hadi kwa mabenki yatakayoidhinishwa na kamati maalum ya kulainisha shughuli hizo.
A l i s e m a w a n a k a n d a r a s i watakaotuzwa zabuni za kujenga miundo mbinu watakuwa wakilipwa malipo yao na mabenki hayo na ambapo kutakuwa na usalama wa kuhakikisha kuwa hakuna atakayepokea malipo ikiwa hajatimiza mkataba wa mradi.
Katika mfumo huo mpya, serikali itakuwa ikitoa matumaini yake ya mradi unaowaniwa na wanakandarasi na baada ya kujiingiza katika mkataba wa ujenzi, iwe ikitoa mkataba huo kwa benki itakayokuwa ikisimamia mradi huo. 
Mwelekeo huo mpya utahakikisha kuwa wanakandarasi hawatakuwa wakilipwa kwa awamu ambazo kwa sasa hutimizwa kabla ya barabara hizo kukamilika.
“Tumekuwa tukilipa wanakandarasi kwa awamu ambazo mikataba yake pesa hutolewa kwa awamu za barabara ambazo hazijajengwa. Hali hii imetufanya kuwa mateka wa wanakandarasi kwa kuwa kazi yetu hubakia kuomba bahati ili wanakandarasi hao watimize ahadi zao,” akasema.
Alisema kuwa ufisadi huo ndio umekuwa ukiwafanya wanakandarasi wengine kukaa kwa barabara moja kwa miaka hata 10 wakiendelea kupata malipo kutoka kwa serikali kwa kazi ambayo haimaliziki kufanywa.
Bw Kamau alisema utakuwa wajibu wa benki husika kuhakikisha kuwa pesa hizo hazifujwi kupitia njama za ufisadi.
“Kwa sasa, tumetia sahihi mkataba wa ushirika na Benki ya National ambayo itazindua utekelezaji wa sera hii mpya. ,” akasema.


