
Bashir akaribisha hatua ya ICC kuacha kumchunguza
KHARTOUM, Sudan RAIS wa Sudan Omar el-Bashir, mnamo Ijumaa alikaribisha hatua ya Mahakama ya Kimataifa ya Uhalifu (ICC) ya kusimamisha uchunguzi wa tuhuma za makosa ya uhalifu wa kivita dhidi yake.
Bw Bashir aliikashifu mahakama hiyo kwa kujaribu “kuingilia uhuru” wa taifa lake.
Kiongozi huyo anatakikana na mahakama hiyo kwa madai ya kuhusika katika uhalifu ya kibinadamu katika eneo la Magharibi mwa taifa hilo, ambako serikali yake imekuwa ikijaribu kukabiliana na wanamgambo tangu 2003.
Kiongozi wa Mashtaka wa ICC Fatou Bensouda alisema, mnamo Ijumaa kuwa, alikuwa akisitisha uchunguzi huo “kuangazi kesi zingine muhimu” huku akililaumu Baraza la Usalama la Umoja wa Mataifa kwa kukosa kushinikiza kukamatwa kwa rais huyo.
Katika hotuba, Rais Bashir alisema kuwa, uamuzi huo ulitokana na hatua ya watu wa Sudan kukataa “kudhalilishwa na mahakama hiyo” kulingana na shirika la habari la serikali, SUNA.
Uamuzi huo wa Bi Bensouda unakuja wakati ICC imekuwa ikilaumiwa kutokana na ugumu ambao imekuwa ikikabiliwa nao katika kuchunguza mashtaka ya uhalifu wa kivita katika sehemu mbalimbali duniani.
Wiki iliyopita, mahakama hiyo ilitupilia mbali mashtaka kama hayo dhidi ya rais wa Kenya Uhuru Kenyatta.


