
Mitunguu Utd yaanza kwa mirindimo ligini
TIMU ya Mitunguu United ilianza vyema kampeni zake kwenye mechi za mini ligi ya Mkoa wa Mashariki zinazoendelea katika viwanja vya Moi Stadium, Kangaru Girls High School na Chuo Kikuu cha Embu mjini humo.
Mitunguu United ambayo imepangwa katika Kundi B, iliandikisha ushindi wa mechi mbili kisha kupoteza moja kwenye mechi zilizochezewa uwanja wa Moi Stadium. Mitunguu United chini ya ukufunzi, Judah Gatobu kutoka Kanda ya Juu maeneo ya Meru, iliangusha wenyeji wa Embu Young Stars kwa mabao 3-0 kabla ya kulemea wakali wa Kanda ya Kusini, Daystar University kwa mabao 3-0 uwanjani humo. 
Wafungaji wa Mitunguu walikuwa, Martin Mwenda (3) nao Nichoals Mwenda, Duncan Mutuma na John Lukas walifunga bao moja kila mmoja.
Hata hivyo Mitunguu United ilijipata njia opanda bada ya kuzamishwa goli 1- na Savannah Cement ya kocha Alwunga albert lililotiwa wavuni na Jeremy Mukanzi. Awali Savannah Cement ilikuwa imeangusha Don United ya Embu kwa mabao 2-0 uwanjani.
Kwenye mechi za kundi A, zilizopigwa uwanja wa Kangaru Girls, Mbita ya Embu ilionyesha weledi tosha baada ya kushinda mechi mbili kisha kutoka nguvu moja na kujipa tumaini la kufuzu kwa mechi robo fainali.
Mbita ya Nicholas Ndaru Muturi iliipokeza kipigo kikali Nodor FC kutoka Kanda ya Kusini (Machakos), mabao 2-0 kisha kuilemea Githongo Scoprpions ya Upande wa Juu (Meru) magoli 5-0 na kutoka nguvu sawa goli 1-1 dhidi ya KMC ya Machakos. Awali Githongo iliweza kuandikisha ushindi wa mabao 2-1 mbele ya wenyeji Tea Zone kisha kupoteza mchuano mmoja ilipoangushwa mabao 4-0 na Nodor FC. Michuano ya mwaka huu imevutia jumla ya klabu 15 kutoka kanda zote tatu za Mkoa wa Mashariki.
Mshindi wa fainali hizo atajitwalia tikiti ya moja kwa moja kupandishwa ngazi kushiriki ligi ya taifa daraja la kwanza mwakani.


