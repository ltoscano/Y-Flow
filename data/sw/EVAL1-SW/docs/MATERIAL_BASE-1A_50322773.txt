
MPIGA NGOMA WA MALI AONESHA THAMANI YA UTAMADUNI ASILIA UGHAIBUNI…
October 15, 2012

Kwa miaka mingi ndugu zetu wa Afrika Magharibi wamekuwa wakithamini jadi na mila zao katika nyanda zote za ki-fasihi (wamewahi kuwa na mshindi wa tuzo la Nobel katika fasihi- Wole Soyinka mwaka 1986- sifa iliyotolewa ni namna alivyobakia ndani ya mila za kabila lake la Wayoruba huku akitathmini tamaduni mbalimbali za Kizungu) na muziki. Bendi maarufu ya Osibisa iliyovuma miaka ya Sabini- ilikua ya kwanza ya Kiafrika kujenga mseto wa ngoma na midundo ya kinyumbani na ala za kisasa (wanamuziki pia walichanganyikana Waafrika na Wakaribian)…

Ingawa hatuwezi kusifia hali ya kisiasa katika jimbo hili- kiutamaduni wameheshimika miaka mingi sana na pamoja na wasanii wa Afrika Kusini wanaongoza bara kwa kuendelea kutukuza jina la Afrika ughaibuni.

Wapiga ngoma wa Afrika Magharibi wamejenga jina Ughaibuni kwa mtindo wao wa kupiga ngoma inayoitwa “Djembe”…ukatawala masikio… kiasi ambacho Mwafrika mwingine ukija ukapiga mitindo ya kwenu Wazungu huchukua muda kuzoea midundo yako na kujiuliza kama kweli ni ya Kiafrika? Hii ni kutokana na mazoea kwamba ngoma za Kiafrika hulia kwa namna fulani – hususan mlio wa juu sana wa Djembe (kama Idriss Traore pichani anavyoibabua ngoma ya mababu zetu)… Somo hapa ni sisi wengine (aghalabu Afrika Mashariki na kati) kuendeleza ngoma, fasihi, sanaa, lugha na miziki yetu – tusikazanie sana kuiga vingine. Mstari mzuri unaweza kuongozwa na Wanamuziki Wa Kizazi Kipya- ambao wanajenga muziki wa Bongo Flava miaka hii.

Hawa wanaweza kuchimba ndani ya makabila na tamaduni wakagida na kufukua hazina iliyojaa visima vya asilia zetu. Mathalan, utawaona Marapa wa Ki-Senegal walivyo tofauti. Hawachukui sana ngoma za Kimarekani za R & B kama ambavyo baadhi ya wana Bongo Fleva wetu wanavyofanya. R & B (yaani Rhythm and Blues) ina mizizi ndani ya utamaduni wa Wamarekani weusi. Sisi hatuna haja ya kuiga sana huko bali kujihamasisha labda…tumejaza dhahabu, mapishi na utajiri ndani ya ngoma zetu kama Sindimba, Ukala, Bugobogo nk na pia melodi au nyimbo za Wagogo, Wangoni, Wadigo, nk. Kinachotakiwa ni utafiti na kufukua- ili kujenga jipya…

Juzi Jumamosi nilikwenda kujionea mpiga ngoma toka Mali aliyekuja kwa kipindi kifupi tu London. Nlipoongea naye alinieleza jina lake ni Idriss K Traore. Onyesho lake lilikua la wanamuziki watano- mpiga ngoma mwenzake toka kwao Mali, Abdullah Samfo; wapiga ngoma za vijiti (kit-drums) Siemy Di (Kongo) na Williams Cumberbache (Venezuela) akitwanga Conga (au tumba kwa Kiswahili). Nimewahi kufanya kazi na Siemy Di na Williams Cumberbache. Ni wanamuziki wakali sana wenye uzoefu na sikio safi.

Nilitwaa asali kidogo ya onyesho hili. Passing Clouds iliyoko Hackney kaskazi ya London- inazidi kuja juu kwa mseto wake wa wanamuziki mbalimbali toka dunia nzima. Muziki hapa huendeshwa na Planetman mzawa wa Yemen ambaye pia ni mpiga gitaa na mtunzi mwenye hamasa ya hali ya juu sana.


