Wafanyabiashara ya mbao Mufindi walalamika Ikulu
Sep 04, 2014

WAFANYABIASHARA wa mbao waliokosa vibali vya kuvuna miti katika msitu wa Serikali wa Sao Hill uliopo Mufindi Mkoani Iringa wameendelea “kumkaba koo” Naibu Waziri wa Maliasili na Utalii Mahmoud Mgimwa kwa kuwasilisha malalamiko dhidi yake Ikulu.
Pamoja na malalamiko dhidi ya Naibu Waziri huyo wafanyabiashara hao pia wamemchongea Mkurugenzi wa Wakala wa Misitu (TFS) Juma Mgowo, kwa madai ya kuhusika na ufisadi, na uependeleo katika zoezi la ugawaji wa vitalu vya miti katika msitu huo kwa mwaka 2014/15.
Taarifa za kuwapo kwa ufisadi, rushwa na upendeleo ziliripotiwa kwa mara ya kwanza na gazeti la Raia Mwema katika matoleo yake mawili ya mwezi Julai mwaka huu ikibainishwa kuwa vibali vya kupasua mbao kwa mwaka wa 2014-15 vilitolewa kwa watu wasio na sifa.
Wanaotuhumiwa kwa ufisadi huo ni pamoja na kamati ya ugawaji ya msitu ambayo inawahusisha menejimenti ya Sao Hill, maofisa wa Idara ya Misitu katika Wizara ya Maliasili na Utalii na Naibu Waziri wa Wizara hiyo Mahmoud Mgimwa.
Kwa kawaida vibali hutolewa kwa wafanyabiashara wenye sifa muhimu, kama kuwa na leseni ya biashara ya mbao na pia mashine za kupasua mbao za viwango vya juu (kiwanda) za kati na wajasiria mali wadogo.
Awali, wafanyabiashara hao walipeleka malalamiko yao kwa uongozi wa Chama Cha Mapinduzi (CCM) Wilaya ya Mufindi na Mkoa wa Iringa ambapo Halmashauri Kuu ya Mkoa huo (NEC) iliyepeleka kwa Katibu Mkuu wa CCM Taifa Abdulrahman Kinana.
Hata hivyo, haijafahamika ni kwa kiwango gani uongozi wa CCM Taifa umeshughulikia mgogoro huo kwa kuwa juhudi za kumpata Kinana hazikuweza kufanikiwa.
Wapeleka malalamiko Ikulu
Katika kile kinachoonekana kuwa harakati za kutafuta haki yao wafanyabiashara hao wameandika barua ikulu kwa Katibu Mkuu Kiongozi Balozi Ombeni Sefue wakimlamikia Naibu Waziri Mgimwa wakimtuhumu kuwa anahusika na ufisadi uliotokea.
Barua hiyo ya Agusti 20 mwaka huu ina kichwa cha habari:”Wakala wa Misitu Tanzania (TFS) kufuta vibali zaidi ya 200 vya wenye viwanda na kuingiza vibali zaidi ya 500 vya wasio na viwanda kwa msimu wa mwaka 2014/15”.
Inasema barua hiyo: ” Tunaleta kwako malalamiko yetu juu ya utendaji wenye harufu ya rushwa na kutumia madaraka vibaya uliofanywa na TFS 2014/2015”.
Katika barua yao wafanyabiashara hao wanadai kuwa kwa kawaida, kamati ya ugawaji malighafi huwapa wadau wenye sifa vibali vya kupata malighafi katika msitu wa Sao Hill.
Wanafafanua kuwa baadhi ya sifa hizo ni:- kuwa na mashine na vifaa vingine kama magari, kujaza fomu ya maombi na kulipia benki – ikiwa imeambatanishwa na nakala za vyeti mbalimbali vya kitaalamu. 
Wanadai kuwa hata hivyo katika mchakato wa mwaka huu kamati ya ugawaji kwa kushirikiana na Mtendaji Mkuu na Naibu Waziri, Mahmoud Mgimwa wamefuta vibali vya zamani vya wafanyabiashara waliowekeza mitaji pamoja na kuwa na mashine za kupasua mbao.
Kutajwa kwa Naibu Waziri huyo kunachochea zaidi madai ya kuwapo kwa ufisadi katika zoezi la ugawaji vibali hasa ikizingatiwa kuwa yeye ni Mbunge wa eneo hilo na pia ni Waziri anayehusika moja kwa moja na Wizara inayosimamia msitu huo. 
“Vibali vipatavyo 250 na vya wafanyabiashara wenye sifa vimefutwa na wahusika wameingiza vibali vipya vipatavyo 500 ambavyo wamiliki hawana sifa zinazotakiwa ikiwa ni pamoja na kutokuwa na mashine za kupasua mbao na kubakiza vibali vya zamani vipatavyo 80 tu,” iliendelea barua hiyo.
Wafanyabiashara hao wanadai kuwa wanazo taarifa za uhakika kuwa hakuna kamati ya uvunaji iliyokaa kupitia, kujadili na kupitisha majina ya msimu 2014/2015 isipokuwa kazi hiyo ya kitaalamu ilifanywa na wanasiasa na Mtendaji Mkuu wa Wakala wa Misitu Tanzania kwa maslahi binafsi.
Wanaeleza katika barua yao: ”Mfano katika orodha hiyo kwa kutumia majina ya watu wengine (Mama lishe, wafanyakazi wa ndani, watoto wa ndugu n.k.) Afisa Mtendaji Mkuu wa TFS na wenzake wanamiliki vibali zaidi ya (100)”
Wanadai kuwa kwa kila kibali kilitozwa au kuuza kwa shilingi 3,000,000/= (milioni tatu) na mwenye jina kupewa shilingi 500,000/= (Laki tano) tu. Hivyo kupitia vibali vya msimu 2014/2015 wamejipatia 250,000,000/= (mia mbili hamsini milioni).
Wafanyabiashara hao wanaeleza zaidi: ” Matokeo ya uchafu mkubwa uliofanywa msimu 2014/2015 ni kielelezo tosha kwamba utaratibu wa ugawaji malighafi haukufuatwa hivyo tunakuomba ofisi yako ishughulikie jambo hili.
Wanaendele:”Na ikithibitika shughuli ya kitaalamu kuachiwa wanasiasa kama DC – Mufindi na timu yake pia Naibu Waziri (Mgimwa) hatua kali za kisheria na kinidhamu zichukuliwe dhidi yao”.


