
Kipusa apoteza kazi baada ya kutapeli mteja katika hoteli
Na DENNIS SINYO.

KIPUSA alimwaga unga katika hoteli moja mjini hapa baada ya kumtapeli mteja.
Kulingana na mdokezi wetu, mteja huyo alifika kwenye hoteli hiyo na kukodisha chumba cha kulala baada ya kupata vinywaji.
Inasemekana kwamba mteja huyo alivutiwa na kimwana mhudumu wa hoteli hiyo na alipomtupia chambo akakimeza mara moja kisha akamchotea kitita cha pesa na wakakubaliana amtembelee katika chumba chake baada ya kazi.
Hata hivyo, badala ya kutimiza ahadi yake ya kumtembelea jamaa huyo baada ya kazi, mwanadada huyo alienda nyumbani.
Siku iliyofuata jamaa alimuarifu meneja kilichotendeka na ndipo kipusa huyo akafutwa kazi hapo kwa hapo kwa kumtapeli mteja. 


