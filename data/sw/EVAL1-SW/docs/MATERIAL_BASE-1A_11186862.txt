
Pikipiki alizokwepa Kikwete kugharimu vigogo Arusha May 31, 2012

VIONGOZI wa watatu wa ngazi ya juu wa Chama Cha Mapinduzi (CCM), Wilaya ya Arusha Mjini huenda wakavuliwa nyadhifa zao kutokana na tuhuma za kujaribu kumsafisha mtuhumiwa anayakabiliwa na kesi ya uwizi wa fedha za Akaunti ya Madeni ya Nje (EPA) Japhet Lema kupitia msaada wa pikipiki alizotoa kwa ajili ya shughuli za chama hicho kwa kumtumia Rais Jakaya Kikwete. 
Viongozi ambao wamekalia "kuti kavu" sasa na wanaweza kuvuliwa nyadhifa zao na vikao vya juu vya CCM ni pamoja na Mwenyekiti wa Wilaya Jubilate Kileo, Mweka Hazina Khlaifa Mnaro na Katibu Mwenezi Semmy Kiondo.
Viongozi hao wanadaiwa kuwa ndiyo waliofanya maandalizi na mawasiliano yote ili Mwenyekiti wa CCM Taifa Rais Kikwete agawe pikipiki hizo 19 kwa ajili ya shughuli za chama na pia atoe vyeti kwa wafadhili waliochangia ambao miongoni mwao ni pamoja na Lema anayekabiliwa na kesi ya EPA katika Mahakama ya Kisutu, Dar es Salaam.
Imeelezwa kuwa kulikuwa na mpango uliosukwa ili kumsafisha mtuhumiwa huyo mbele ya Mwenyekiti Kikwete kwa kuwa ni mfadhili mzuri lakini katika hali isiyotarajiwa Rais Kikwete aligoma kugawa pikipiki hizo na kuwaeleza kuwa wazigawe wenyewe kwani wanajua walikozitoa na kutumia muda usiozidi dakika 10 kuzungumza na wanachama waliokuwa wamekusanyika nje ya ofisi za CCM Wilaya. 
Baada ya kugoma kugawa pikipiki hizo Kikwete ambaye anadaiwa kukasirishwa na waliohusika na sakata hilo alimwagiza Katibu Mkuu wa CCM Yusuf Makamba kuuandikia uongozi wa CCM Mkoa wa Arusha kuchukua hatua za kinidhamu dhidi ya viongozi waliohusika na ndipo Kamati ya Siasa ya Mkoa ilipokaa kujadili suala hilo.
Kwa mujibu wa vyanzo mbalimbali vya habari ndani ya CCM, chama kikongwe cha siasa nchini, viongozi hao wote wamekwisha kuhojiwa na Kamati ya Siasa ya Mkoa wa Arusha iliyokutana Januari 13 mwaka huu na habari zinasema viongozi hao watatu walikataa ushauri wa kamati hiyo wa kuwataka kujiuzulu "kusafisha hali ya hewa".
Kamati hiyo pia iliwahoji wajumbe wengine 11 wa Kamati ya Siasa ya Wilaya lakini ikaonekana kuwa wanaohusika zaidi na sakata hilo la pikipiki ni viongozi hao watatu na imependekeza hatua kali za kinidhamu zichukuliwe na vikao vya ngazi ya juu vya chama hicho.
Wajumbe wengine wa kamati hiyo ya siasa ya wilaya ni pamoja na Mohamed Nyawega,Vicky Eduward, Dk. Arold Adams, Laurance Heddi, Goddy Mwalusamba, Judith Ringo, Evance Balama, Paul Lotta Laizer, Rose Lawa, Ally Mtumwa na Rashid Munga.
"Ni kweli tumehojiwa na Kamati ya Siasa ya Mkoa kuhusu suala la pikipiki hizo lakini wajumbe wengine wote wamekana kuhusika kwani suala hilo kwa muda mrefu lilikuwa mikononi mwa Mwenyekiti na Mweka Hazina wake kwani hakuna hata mjumbe mmoja aliyeshirikishwa," alisema mmoja wa watoa habari wetu aliyeomba jina lake lihafadhiwe.
Naye Mjumbe mwingine aliyehudhuria kikao cha Kamati ya Siasa ya Mkoa (jina linahifadhiwa) aliieleza Raia Mwema kuwa baada ya kuhojiwa viongozi hao watatu walishauriwa kujiuzulu nyadhifa zao ili kulinda heshima zao ndani ya chama lakini waligoma wakidai kuwa hawakuwa na makosa katika sakata hilo.
"Kwa kuwa wamegoma kujiuzulu suala hilo sasa litaamuliwa na Kamati Kuu ya CCM Taifa baada ya kupokea taarifa ya Kamati ya Siasa ya Mkoa wa Arusha," alisema Mjumbe huyo.
Akizungumzia suala hilo Mwenyekiti wa CCM mkoa wa Arusha Onesmo Nangole alisema kikao chao kilikuwa cha siri na hivyo hayuko tayari kueleza kilichozungumzwa katika vyombo vya habari akidai kufanya hivyo ni kwenda kinyume cha maadili ya chama chake.
"Siwezi kutoa taarifa za kikao nyeti katika magazeti, hayo si maadili ya uongozi. Naomba kwa hilo uniache ndugu yangu," alisema Mwenyekiti huyo akimjibu mwandishi wa Raia Mwema aliyekuwa akifuatilia habari za pikipiki hizo.
Lakini kwa upande wake Kileo alithibitissha kuhojiwa na Kamati ya Siasa ya Mkoa akisema kuwa hakukuwa na shinikizo la mtu yeyote kujiuzulu na akaongeza ya kuwa ukurasa wa suala la pikipiki ulikwisha kufungwa na zilishagawiwa kwa viongozi wa kata zote 17 kwa ajili ya kurahisisha shughuli za chama.
"Hakuna mjumbe aliyeambiwa ajiuzulu. Hayo ni majungu ya kawaida ya mitaani na sisi tumekwisha kufunga mjadala wa suala hilo. Pikipiki zimekwisha kugawiwa na zimeanza kufanya shughuli za chama," alisema.
Kuhusu tuhuma za kumsafisha Lema, Mwenyekiti huyo alisema kuwa madai hayo ni ya uongo kwani Lema alitoa msaada wa pikipiki hizo tangu mwaka 2007 kabla hata sakata la EPA halijawekwa hadharani na kwamba walizipokea kama wanavyopokea misaada kutoka kwa wafadhili wengine.
"Hii ni kama mtu aliyetoa zaka katika nyumba ya Ibada huwezi kumwambia arudishe baadaye eti kwa sababu umegundua dosari Fulani, " alisema Kileo.
Mwenyekiti huyo alisema kimsingi suala hilo limekuzwa kupita kiasi kutokana na kushamiri kwa siasa za makundi ndani ya CCM, lakini kwamba hakuna kiongozi aliyekuwa na nia mbaya kumtumia Mwenyekiti Kikwete kumsafisha mtuhumiwa huyo.
"Lema bado ni mtuhumiwa tu, sisi tulimwalika kama mtu aliyetoa mchango wakeâ€¦isipokuwa hapa kuna watu wemeigeuza hii kuwa ajenda ya kisiasa, " alisema.
Imeelezwa kuwa pikipiki hizo zenye thamani ya Sh 24 milioni, zilitolewa na wadau wa chama hicho, akiwamo Mwenyekiti wa CCM Wilaya ya Arusha, Jubilate Kileo, Mbunge wa Jimbo la Arusha, Felix Mrema na wafanyabiashara kadhaa, akiwamo Lema.


