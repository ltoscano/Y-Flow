Prof. Shivji kuvaana na ‘mbaya’ wa Raila
Apr 03, 2013

JAJI wa Mahakama Kuu ya Kenya, Dk. Willy Mutunga, ambaye jopo la majaji alilokuwa akiliongoza hivi karibuni nchini Kenya lilisababisha ‘kilio’ kwa Waziri Mkuu anayemaliza muda wake, Raila Odinga na kuzua ‘kicheko’ kwa Rais mteule, Uhuru Kenyatta, atatua Chuo Kikuu cha Dar es Salaam (UDSM), imeelezwa.
Jaji huyo ambaye amepata umaarufu mkubwa katika vyombo mbalimbali vya habari vya kimataifa kutokana na kusikiliza kesi ya kupinga matokeo ya urais nchini Kenya, ambaye pia ni rafiki wa Raila Odinga, atatua nchini kushiriki mjadala wa dira ya maendeleo kuhusu Azimio la Arusha, lililoasisiwa na Baba wa Taifa, Mwalimu Julius Nyerere.
Mjadala huo ni sehemu ya ratiba ya shughuli ya Tamasha la Tano la Mwalimu Nyerere, ambalo kila mwaka huandaliwa na Kigoda cha Kitaaluma cha Mwalimu Nyerere, chini ya Mwenyekiti wake, Profesa Issa Shivji. 
Kwa mujibu wa Mhadhiri mwandamizi wa Chuo Kikuu cha Dar es Salaam, Bashiru Ally, tamasha hilo litafanyika Jumatano wiki ijayo, katika Ukumbi wa Nkrumah, Chuo Kikuu cha Dar es Salaam.
Mbali na Mutunga, miongoni mwa watakaoshiriki tamasha hilo ni pamoja na maprofesa mbalimbali wa ndani na nje ya nchi, wakiwamo Profesa Samir Amin, Profesa Berekett Selassie, Profesa Micere Mugo, Profesa Thandika Mkandawire, Profesa Fatima Harrak, Profesa Penina Mlama na Profesa Monica Lima de Souza.
Wengine ni Profesa Adebayo Olukoshi, Profesa Ahmed Mohiddin, Profesa Manuh Takyiwaa, Waziri wa Ardhi, Nyumba na Maendeleo ya Makazi, Profesa Anna Tibaijuka na Profesa Ibrahim Lipumba wataungana na wasomi hao, sambamba na wageni wengine waalikwa.
Orodha zaidi ya waalikwa wataoshiriki ni pamoja na mwanadiplomasia mkongwe nchini, Dk. Salim Ahmed Salim, Dk. Ebrima Sall, Dk. Ng’wanza Kamata, Dk. Oupa Lehulere, na kwa mujibu wa taarifa iliyopatikana Jaji Mkuu wa Kenya Dk. Mutunga atazungumza katika siku ambayo Mwenyekiti wa Chama cha Majaji wastaafu nchini, Jaji Robert Mihayo atakuwa mwenyekiti wa mjadala. Jaji Mihayo pia ni Mwenyekiti wa Kamati ya Maadili ya Baraza la Habari Tanzania (MCT).
Mada mbalimbali zitachambuliwa, ikiwa ni pamoja na dira ya maendeleo Tanzania na hususan uchambuzi wa kupambanisha kati ya Azimio la Arusha na dira ya taifa ya 2025.


