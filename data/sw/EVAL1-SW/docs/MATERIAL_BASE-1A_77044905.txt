
Wivu kuhusu mapenzi wafanya avunje laptop
Na CHRISTOPHER MWACHIA
KALAMENI wa mji huu alijipata pabaya baada ya mpenzi wake kuvunja laptop yake alipompata akichangamkia picha ya mpenzi wake wa zamani.
Penyenye zasema kwamba ingawa jamaa alikuwa ameachana kidosho huyo, hakufuta picha zilizokuwa kwenye kipakatalishi chake, na kila wakati alizitazama na kumkumbuka. 
Hata hivyo, baada ya kuachana naye alikutana na kimwana mwingine na penzi likaota, likapaliliwa na kuchanuka kati yao.
“Alipokutana na kipusa wa pili, jamaa alimhakikishia kwamba alikuwa amemtema mpenzi wa awali na hakutaka kumwona kamwe,” akasema mdokezi wetu.
Lakini siku ya tukio, jamaa ambaye ni mwanafunzi, alitoka darasani na kuelekea kwenye chumba chake kisha akachukua kipakatalishi na kufungua mtandao wa Facebook.
Ni wakati huo ambapo alipata picha ya mpenzi wake wa zamani iliyovutia kwa mapozi yaliyoacha mapaja yake yakiwa wazi. Jombi huyo alivutiwa mno na picha hiyo na akaduwaa akiikodolea macho. 
“Aliitazama na kuiweka kama ‘screen seva’ ya laptop yake bila kukumbuka kwamba alikuwa na mpenzi mwingine,” akasema mdokezi wetu. Mambo yaliharibika mpenzi wake alipoingia chumbani kumtembelea. Bila kufahamu kwamba picha hiyo ingemletea balaa, jombi akamkaribisha kwa furaha.
“Kipusa alishangaa kuona picha ya kidosho mwingine katika kipakatalishi na akapandwa na wivu.
Kwa hasira, alichukua laptop hiyo na kuivunja huku akimuuliza jamaa kwa nini alikuwa akimchezea na kumpotezea wakati,” akasema mdokezi wetu.
Jombi alijaribu kujitetea na kusema kuwa aliweka picha hiyo kwa bahati mbaya, lakini kidosho yule alimwacha na kwenda zake huku akimwachia hasara ya ‘laptop’.
Kilichofuata ni arafa kutoka kwa kimwana huyo akimwambia atafute kipusa wa kumdanganya.


