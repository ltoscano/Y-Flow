Hewa yachafuka CCM
May 23, 2012

KATIBU wa CCM Mkoa wa Kigoma aliyedaiwa kupigania chama hicho kutomteua mgombea ubunge anayehusishwa na kashfa za mauaji ya albino na ujambazi, Moudline Castico, amehamishiwa makao makuu ya CCM, mjini Dodoma, Raia Mwema limebaini.

Taarifa za uhakika zinasema kuwa Castico alipewa barua ya uhamisho saa sita usiku, siku ambayo mgombea urais wa CCM, Jakaya Kikwete alifika Kigoma kwa ajili ya kampeni.

Katika moja ya matoleo ya gazeti hili, hasa baada ya kuhitimishwa mkutano wa Halmashauri Kuu ya CCM, Dodoma uliopitisha wagombea ubunge na udiwani, liliripoti kupitishwa mgombea ubunge mwenye kashfa ya mauaji ya albino na ujambazi katika moja ya majimbo mkoani Kigoma.

Katika habari hiyo, gazeti hili liliripoti habari za ndani kuwa Katibu wa CCM Mkoa wa Kigoma ndiye aliyeongoza hoja za kumpinga mgombea huyo, akirejea mazingira halisi ya jimbo anakogombea mgombea huyo (jina limehifadhiwa).

Kwa mujibu wa habari hiyo ya ndani ya NEC-CCM, Katibu huyo alilazimika kutoa maelezo kwa nini mgombea husika asipitishwe.

Anadaiwa kutoa maelezo hayo wakati wa mkutano wa NEC kwa kurejea kilichojiri kwenye mkutano wa Kamati ya Siasa ya Wilaya husika na Mkoa.

Katika mkutano wa mkoa, Mkuu wa Mkoa wa Kigoma, Joseph Simbakalia, ambaye pia ni Mwenyekiti wa Kamati ya Ulinzi na Usalama ya Mkoa, anadaiwa kuwasilisha ripoti iliyochambua madhambi ya mgombea husika.

Hata hivyo, katika mkutano huo wa NEC, Mjumbe mmoja kutoka Kigoma anatajwa kumtetea mgombea huyo ambaye pia anatajwa kuungwa mkono na wafanyabiashara wakubwa mkoani Kigoma ambao maadili yao yana utata. Pia mgombea huyo anaungwa mkono na mfanyabiashara na mwanasiasa mashuhuri kutoka mkoani Tabora ambaye ni mjumbe wa NEC.

Ikiwa imepita miezi takriban miwili sasa, taarifa za hivi karibuni kutoka Kigoma zinabainisha kuwa kile kinachoelezwa kuwa ni ‘fitina’ za kundi la wafanyabiashara; hasa wenye utata wa kimaadili, limepambana kutumia ushawishi wa mtandao kumng’oa katibu huyo Kigoma.

Baada ya kupewa barua ya uhamisho, katibu huyo anadaiwa kutengenezewa zengwe jingine kwamba alijaribu kubadilisha majina ya wagombea saba wa udiwani, Jimbo la Kigoma Mjini, akikwaruzana na mgombea ubunge, Peter Serukamba.

Habari kutoka ndani ya CCM Kigoma zinadai kuwa katibu huyo aling’olewa kutokana na kujaribu kusaidia kuleta vurugu kwa kushawishi kamati za maadili na kamati za siasa kuwaengua na kuwapa alama za chini wagombea walioongoza kwenye kura za maoni.

Anadaiwa kudhamiria kuwaengua wagombea saba wa udiwani Manispaa ya Kigoma Ujiji na kuwaweka washindi wa pili na tatu katika kata za watu hao waliokusudiwa kuenguliwa.

Hata hivyo, gazeti hili liliwasiliana na Katibu huyo ambaye alithibitisha kuhamishwa kutoka Kigoma hadi Dodoma lakini akipinga madai mengine dhidi yake.

“Sio ajabu kuhamishwa, ni masuala ya kazi. Kuhusu kujaribu kupangua madiwani hilo ni suala la vikao sio la kwangu…sio suala la mtu binafsi. Wanaosema hivyo hawajui chama kinaongozwa vipi.

“Wananisema kwa sababu wanajua mimi ni mwanasiasa na kiongozi bora, ninayesimamia kazi kikamilifu. Simwogopi mtu yeyote wala sifanyi siasa za makundi. Namwogopa Mungu tu.

“Nimeonyesha uwezo wangu wa kazi Kigoma na kwingine na ndiyo maana nabadilishiwa kazi kutokana na utendaji mzuri. Na kwa sababu wananihusisha kwenye mambo yao kwa nia wanazozijua hiyo inazidi kunijenga kiuongozi maana yake kuna mambo ya msingi nayasimamia bila kujali siasa za makundi.

“Ukiona wanakuandama au kukujadili kila wanapokutana ujue una thamani fulani ya kiuongozi ambayo labda wao hawana,” alijibu Katibu huyo wa zamani wa Kigoma katika mazungumzo yake na mwandishi wa gazeti hili.

Lakini wakati majibu ya kigogo huyo yakiwa hayo, taarifa zaidi kutoka Kigoma zinaeleza kuwa kiongozi huyo alikuwa akimpigania mbunge aliyemaliza muda wake katika jimbo ambalo CCM imemteua anayetuhumiwa kwa mauaji ya maalbino na matukio ya ujambazi.

Inadaiwa kuwa kiongozi huyo aliyehamishwa alikuwa akiungwa mkono na Mkuu wa Mkoa wa Kigoma, Joseph Simbakalia na Mkuu wa Wilaya Kigoma, John Mongela katika kuhakikisha mgombea ubunge mwenye kashfa za mauaji ya albino na ujambazi hagombei kwa tiketi ya CCM ili kunusuru ushindi wa chama hicho.

Lakini wakati mkuu wa mkoa, mkuu wa wilaya na kiongozi huyo aliyehamishwa wakitajwa wakati wa kura za maoni kuhakikisha mgombea huyo hachaguliwi, Mwenyekiti wa CCM-Kigoma, Azim Premji na Mjumbe wa NEC-CCM, Muhsin Abdallah Sheni walitajwa kumtetea kwenye vikao mbalimbali kwa wakati huo.


