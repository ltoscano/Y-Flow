
Malizeni mizozo yote katika spoti, bodi mpya yahimizwa
Na FRED MAINGI
HALMASHAURI ya wanachama saba ambayo itasimamia utatuzi wa mizozo katika mashirikisho yote ya michezo ikiongozwa na mwenyekiti John Morris Ohaga imezinduliwa.
Halmashauri hiyo ambayo inashirikisha viongozi ambao wamekuwa wakihusika na masuala ya michezo na sheria inatazamiwa kuanza kazi yake mara moja.
Waziri wa Michezo, Sanaa na Utamaduni, Hassan Wario alizindua kamati hiyo jana katika afisi yake na akawaomba watekeleze wajibu wao kwa ufasaha bila mapendeleo ama ubaguzi.
Baadhi ya viongozi walioteuliwa katika kamati hiyo ni pamoja na mawakili Rose Wasike, Robert Akumu Asembo, Elynah Shiveka, Gichuru Kiplagat, Gilbert Otieno (GMT), Jane Njeri Onyango na Mary Nyokabi Kimani.
Akihutubia waandishi wa habari na kamati hiyo, Waziri alisema kamati hiyo imepewa jukumu la kuandikisha upya vyama vyote vya michezo hadi Agosti na kusema wizara yake haitaingilia masuala ya michezo.
“Hii kamati ambayo nimetaja leo, ndiyo itashugulika na masuala yote ya michezo, ugomvi na utata wowote ambao unakumba vyama vya michezo. Sisi kama wizara, tutapatia kamati hii ambayo imeteuliwa kila aina ya usaidizi. Kazi yetu itakuwa ni rahisi ya kufuatilia na yeyote ambaye atahitaji usaidizi kutoka kwa wizara pia tutakuwa tayari kumshugulikia.” Waziri aliomba kamati hiyo kusafisha uchafu wowote katika vyama vya michezo na kusema tatizo linalokumba chama cha mchezo wa Judo linafaa kutatuliwa haraka iwezekanavyo.
Viongozi wengine waliohudhuria hafla hiyo walikuwa katibu mkuu katika wizara hiyo Patrick Omutia, Kamishna wa Michezo Gordon Oluoch na viongozi wa michezo nchini.
Ohaga ambaye aliteuliwa kama mwenyekiti wa kamati hiyo aliahidi kutekeleza jukumu lake bila mapendeleo na akaomba vyama vyote vya michezo kujiandikisha upya kabla ya Agosti. 


