Wachimbaji wateka mgodi wa tanzanite
Mar 08, 2013

HALI ya usalama si shwari katika machimbo ya madini ya
Tanzanite yaliyoko katika eneo la Mererani wilayani Simanjiro, mkoani Manyara baada ya kuwapo kwa taarifa kuwa wachimbaji wadogo wa madini hayo wamevamia na kutwaa migodi mitatu ya kampuni wawekezaji kutoka nchini Afrika Kusini ya TanzaniteOne.
Taarifa zilizopatikana kutoka Mererani na kuthibitishwa na vyanzo
tofauti vya habari kwa wiki mbili zinaeleza ya kuwa migodi hiyo mitatu ilivamiwa na wachimbaji wadogo kutoka kitalu B na D ambao wameingia kwa kutoboa chini ya ardhi migodi ya wawekezaji hao.
Kutokana na uvamizi huo taarifa zinaeleza kuwa kampuni ya
TanzaniteOne imesitisha shughuli za uchimbaji katika migodi hiyo
mitatu ambayo inafahamika kwa majina ya Bravo, Delta na CT kwa kuhofia usalama wa wafanyakazi wake.
Pamoja na kuvamia migodi hiyo, inaelezwa kuwa wachimbaji hao wadogo pia wameharibu miundombinu yote muhimu ndani ya migodi na kuiba vifaa muhimu katika shughuli za uchimbaji na kusababisha hasara ya mamilioni ya fedha.
Msemaji wa kampuni hiyo, Dotto Menrard, amemweleza mwandishi wa gazeti hili katika mazungumzo yao kwa njia ya simu ya kuwa ni kweli shughuli za uchimbaji zimesimama katika migodi hiyo
mitatu tangu Januari, mwaka huu, kutokana na uvamizi uliofanywa na wachimbaji wadogo kutoka kitalu B na D.
“Tangu katikati ya mwaka 2012 walianza kwa kuvamia mgodi wa Bravo na kampuni ikalazimika kuufunga kutokana na uharibifu mkubwa wa miundombinu ndani ya mgodi,” alisema.
Msemaji huyo aliongeza; "Baadaye mwishoni mwa mwaka jana wakaanza tena kuvamia migodi mingine miwili, tukasitisha pia uchimbaji kutokana na wafanyakazi wetu kushambuliwa mara kwa mara na silaha mbalimbali na mabomu ya kutengenezwa kwa mikono hivyo kutishia uhai wao”.
Alisema kutokana na uvamizi huo walitoa taarifa ya maandishi kwa
kuandika barua mara mbili kwenda Wizara ya Nishati na Madini
kulalamikia uvamizi uliofanywa lakini hadi sasa hakuna hatua
zilizochukuliwa dhidi ya wahusika.
“Tunasubiri vyombo vya dola vitusadie kuchukua hatua dhidi ya
wahusika, kila mara maofisa wa serikali wanatueleza kuwa tuvute subira wanashughulikia jambo hilo na sisi tunasubiri,” alisema.
Akizungumzia hasara iliyotokana na uvamizi huo msemaji huyo alisema ni kubwa, kutokana na miundombinu yote muhimu kama mfumo wa umeme na hewa ndani ya migodi hiyo kuharibiwa na pampu za kuvuta maji kuibwa.
“Kwa sasa ni vigumu kukadiria hasara iliyotokana na uharibifu huo,
lakini itoshe kusema ni kubwa sana, tunaweza kufahamu gharama
halisi baada ya kufanya tathmini ya kina,” alisema.
Kuhusu taarifa kuwa kampuni ya TanzaniteOne inatarajia kupunguza
idadi ya wafanyakazi wake kutokana na uvamizi huo, msemaji huyo hakuwa tayari kuzungumzia suala hilo kwa maelezo kuwa ni hadi hapo Bodi ya Wakurugenzi itakapokutana.
“Siwezi kuzungumzia suala la kupunguza wafanyakazi hasa wa idara ya uchimbaji kwa kuwa suala hilo litaamuliwa na Bodi baada ya kufanya tathmini ya hali halisi ya uzalishaji na mambo mengine muhimu,” alisema.
Hata hivyo taarifa zilizopatikana kutoka Wizara ya Nishati na Madini
zinaeleza kuwa maofisa wa wizara hiyo wameitaka kampuni ya
TanzaniteOne kutoa taarifa za uvamizi huo kwa mamlaka nyingine za
kiserikali zinazoshughulika na makosa ya jinai.
Moja wa maofisa wa juu wa wizara hiyo aliyeomba jina lake lihifadhiwe kwa kuwa si msemaji, alisema suala hilo linapaswa
kushughulikiwa na vyombo vya dola kwa kuwa linaangukia katika makosa ya jinai.
“Sitaki kuingia kwa undani lakini hayo ndiyo maelekezo tuliyowapa,
kuwa wapeleke malalamiko hayo polisi kwa kuwa suala la uvamizi ndani ya mgodi ni kosa la jina na wanaopaswa kulishughulikia ni
polisi,” alisema ofisa huyo.
Raia Mwema lilifanya jitihada za kumpata Kamishna wa Madini Kanda ya Kaskazini, Mhandisi Benjamin Mchwampaka ambaye hata hivyo alidai kuwapo mkoani Tanga katika mkutano na hakuwa katika nafasi nzuri ya kuzungumzia jambo hilo.
Lakini taarifa zaidi zilizopatikana kutoka ofisi hiyo ya
kanda zilidai kwa sasa serikali inasubiri kukamilika kwa
mazungumzo ya kuingia ubia wa hisa asilimia 50 kati ya kampuni hiyo na serikali kupitia Shirika la Madini (Stamico) baada
ya sheria ya madini ya vito kubadilishwa mwaka 2009.
Sheria hiyo mpya inazuia kampuni au mtu yoyote ambaye si Mtanzania kuchimba madini ya vito na madini hayo yanatakiwa kuchimbwa na wazawa tu hivyo TanzaniteOne wanabanwa na sheria hiyo na wanalazimika kuuza asilimia 50 ya hisa zake kwa Stamico.


