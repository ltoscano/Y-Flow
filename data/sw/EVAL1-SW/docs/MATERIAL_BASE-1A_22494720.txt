
Kim Poulsen ‘out’Taifa Stars

April 3, 2014

KOCHA Mkuu wa Timu ya Taifa (Taifa Stars), Kim Poulsen anadaiwa kumaliza mkataba wake na Shirikisho la Mpira wa Miguu Tanzania (TFF) huku kikosi hicho kikitarajiwa kwenda jijini Windhoek, Namibia kwa ajili ya mechi ya kirafiki. Kwa mujibu wa taarifa za kuaminika kutoka TFF zilieleza jana kuwa, Poulsen amemaliza mkataba wake baada ya kuitumikia timu hiyo kwa muda wa miaka mitano, huku ikielezwa kuwa baadhi ya majukumu yake yakisaidiwa na jopo la benchi la ufundi lililo chini ya TFF. Kocha huyo ambaye tangu kuondoka kwa uongozi wa Leodega Tenga amekuwa akifanya shughuli zake kiaina kwa kile kilichoelezwa kuwa wadau wengi wa soka hawakuridhika na mwenendo wa timu ya taifa, hasa kwa kupoteza nafasi nyingi za michuano ya kimataifa. Wakati wa mkutano jana kati ya shirikisho hilo na waandishi wa habari, Poulsen alionekana katika ofisi mpya za TFF zilizopo PPF Tower, Dar es Salaam akiwa na Rais wa TFF, Jamal Malinzi wakiweka saini katika baadhi ya makabrasha jambo lililotoa tafsiri kubwa kwa wanahabari waliokuwepo eneo la tukio. “Kimsingi jamaa ameshamaliza muda wake kwa hiyo pale Rais (Malinzi) alikuwa akiweka hitimisho katika mikataba yao naamini kesho (leo), atafanya mkutano kuelezea hatima ya Poulsen katika nafasi yake,” kilieleza chanzo chetu cha habari. Siku mbili zilizopita wadau wengi waliibua maswali mengi kutaka kufahamu hatima ya kocha huyo, ambaye tangu kuingia kwa uongozi mpya madarakani amekuwa akiwekwa kando katika maamuzi mengi, mbaya zaidi baada ya kutangazwa kwa kikosi kipya cha Taifa Stars juzi kinachotarajiwa kwenda mjini Namibia Jumatano hii. Wakati huo huo, hali ya afya ya Kocha Msaidizi wa Taifa Stars, Sylvester Marsh inaendelea kuimarika baada ya kuhamishiwa katika Hospitali ya Ocean Road iliyoko, Dar es Salaam kwa matibabu zaidi. Akizungumza Dar es Salaam jana, Msaidizi wa Rais wa TFF, Juma Matandika alisema alikwenda hospitalini hapo jana asubuhi na kumjulia hali kocha huyo na kukuta madaktari wakiwa wamemwekea mipira ya kupitisha chakula tofauti na hapo awali. Alisema kwa sasa Kocha huyo ameanza kula vyakula vya maji maji, kama vile juisi kwa kutumia mirija hiyo ambapo awali hakuwa na uwezo wa kula chakula na wakati mwingine akila chakula kidogo anatapika. Kwa mujibu wa Matandika, Marsh anasumbuliwa na maradhi ya tezi ya koo na kusababisha kushindwa kula chakula kwa wepesi na kulazimika kuhamishiwa hospitali hiyo, ambayo ni miongoni mwa hospitali kubwa kwa maradhi ya aina hiyo.


