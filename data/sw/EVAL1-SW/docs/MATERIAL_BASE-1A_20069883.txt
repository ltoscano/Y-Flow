Timu ya Watoto wa Mitaani iko Brazil, ikirudi je?
Apr 03, 2014

HIVI karibuni Timu ya soka ya Watoto wa Mitaani ya Tanzania, kutoka katika Jiji la Mwanza iliondoka kuelekea nchini Brazil kushiriki katika mashindano ya Kombe la Dunia kwa Watoto wa Mitaani, inayofanyika nchini humo kwa muda wa siku kumi.

Mashindano hayo ni mojawapo ya shamrashamra za maandalizi ya Michuano ya Kombe la Dunia itakayofanyika nchini humo kuanzia June 12 mwaka huu.

Mbali na Tanzania, nchi nyingine zinazoshiriki katika mashindano hayo ya Watoto wa Mitaani kwa upande wa wavulana ni Argentina, Burundi, India, Kenya, Liberia, Marekani, Mauritius, Misri na Pakistan.

Kwa wasichana ni Afrika Kusini, Brazil, El Salvador, Indonesia, Msumbiji, Nicaragua, Philippines, Uingereza na Zimbabwe. Tanzania haina wawakilishi kwa upande wa wasichana katika michuano hiyo. 

Hii ni hatua nzuri ya kujivunia kwa vijana wetu, ambao kwa namna moja ama nyingine, wanapata nafasi ya kuonyesha vipaji vyao nje ya nchi katika mashindano makubwa kama hayo. Wakati wanaondoka walionekana kuwa ni vijana walioandaliwa vizuri kwa kila jinsi, yaani kimwili pamoja na kisaikolojia.

Timu hii ya watoto imeandaliwa na Kituo cha Street Children (KSC) cha Mwanza. Ni kituo ambacho kinahusika na kuwasaidia watoto wa mitaani, kwa hiyo kikaona kuwa njia mojawapo ya kuwasaidia watoto hao ni pamoja na kuinua vipaji vyao vya soka.

Kwa maana hiyo ni kwamba, timu hiyo inaposhiriki katika mashindano hayo, moja kwa moja itakuwa na kitu cha kujivunia. Na hata kama watoto hao wasipofanikiwa kutwaa ubingwa au kushika nafasi za juu za mashindano hayo, bado watapata uzoefu wa kutokana na ile hali ya kukutana na wachezaji wengine wenye umri kama wao kutoka katika nchi nyingine.

Rekodi zinaonyesha kuwa, Tanzania ilishiriki pia katika mashindano hayo yaliyofanyika huko Durban, Afrika Kusini mwaka 2010.

Suala la kujiuliza ni kwamba, vijana hawa wanaporudi hapa nyumbani wanapewa nafasi gani na vyama husika vya soka katika kuendeleza vijapaji vyao?

Ukuzaji wa vipaji ni mchakato ambao unahitaji muda mrefu ili kufikia malengo. Kwa mfano tukiwauliza hawa wenye mamlaka ya kuendesha soka hapa nchini kuwa timu ya watoto wa Mitaani iliyoshiriki katika mashindano kama haya mwaka 2010 walipatikana wangapi kuunda angalau kujiunga na timu za taifa za vijana; jibu ni hakuna. Kama yupo, labda mmoja au wawili ambao pengine walipenya kwasababu kuna mtu ‘aliwashika’ mkono.

Hata tukiachana na timu hii ya watoto wa mitaani, kumekuwa na mashindano mengine ya vijana ambayo kwa hakika hayajaweza kutumiwa vizuri kama chanzo cha kukuza vipaji na hata kuboresha timu zetu za Taifa.

Nilifikiri wakati huu ambao Shirikisho la Soka Nchini (TFF) linaanza mkakati wake wa kutafuta vipaji ili kuboresha timu ya Taifa, ‘Taifa Stars’ wangeanza kuwatafuta vijana ambao waliwahi kushiriki katika mashindao ya vijana kama vile Copa Coca Cola, Uhai na mengineyo ambao kwa wakati huo walifanya vizuri na huenda mpaka sasa hivi wako huko katika ligi za mchangani wakicheza soka la kujiburudisha tu huku wakizidi kuua vipaji vyao.

Kumekuwepo na mpango wa kutafuta vipaji kuboresha Stars. Hilo ni wazo zuri ambao likitekelezwa kwa makini matunda yake yataonekana muda si mrefu. Kuna umuhimu wa kuyatumia mashindano haya ya watoto wadogo na vijana katika kutafuta vipaji vipya.

Kuliko kuja na utaratibu mpya kabisa hadi kufikia kuunda kamati za kuangalia video za wachezaji baada ya kurekodiwa wakiwa uwanjani, huku wakiwa wamerekodiwa na kamera ambazo watumiaji wake hawakutumia utaalamu unaohitajika.

Si vibaya kutafuta wengine ambao bado hawajapata fursa, lakini pia hata hawa wanaoshiriki katika mashindano ya vijana au kama haya ya watoto wa mitaani wa Brazil wakachukuliwa wachache wakachanganywa na wale waliotafutwa kwa picha za video na hatimaye sasa wako huko Mbeya wakiendelea kuchujwa ili kupatikana wachache ambao watajenga kikosi cha timu ya taifa.

Kuna kila haja ya kuwatakia kila la heri watoto hawa waliotoka Mwanza kwenda huko Brazil wakishiriki mashindano ya dunia ya Watoto wa Mitaani.

Tunasema watakaporudi nao wakumbukwe – japo wachache ambao watakuwa wamefanya vizuri— ili wajumuishwe katika vikosi vyetu tunavyotegemea kuwa vitaongeza nguvu katika siku zijazo katika timu zetu za soka za Taifa.


