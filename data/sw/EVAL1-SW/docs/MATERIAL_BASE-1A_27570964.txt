
Kung’oka Kinana kwazua mambo Sep 27, 2012

UAMUZI wa aliyekuwa Mjumbe wa Kamati Kuu (CC)na Halmashauri Kuu (NEC) ya Chama Cha Mapinduzi (CCM) kung’atuka katika nafasi za uongozi wa chama hicho umeacha sintofahamu miongoni mwa wakazi wa Arusha na vitongoji vyake.

Kinana alipata kuwa mbunge wa Jimbo la Arusha kati ya mwaka 1985-1995 wakati huo Mkoa wa Arusha ukiwa kitovu cha harakati zake za kisiasa katika kipindi chote cha miaka 25 alichotumikia nafasi mbalimbali ndani ya chama na serikali. 

“Nimekuwa Mjumbe wa NEC kwa miaka 25, bila shaka muda huu unatosha, kwani wana CCM wamenipa heshima ya kuwa katika vikao vya juu vya chama kwa robo karne. Sasa ni wakati wa kung’atuka, nimetoa mchango kwa kadri nilivyoweza katika vikao mbalimbali na katika shughuli nyingi,” alikaririwa Kinana na vyombo mbalimbali vya habari juzi vikieleza kuondoka kwake.

Alisema anaamini kuachana kwake na siasa hakutakuwa na madhara kwa chama chake, kwani CCM ina hazina kubwa ya viongozi ambao wana sifa na wanaweza kuongoza chama hicho kuelekea Uchaguzi wa 2015.

“Uongozi ni kupokezana vijiti. Wako wana CCM wazuri, walio na uwezo mkubwa na sifa za kutosha kuongoza. Nawashukuru wana CCM na viongozi kwa heshima waliyonipa wakati wote huu,” alisema.

Kinana atakumbukwa pia kama meneja mahiri wa kampeni za wagombea urais wa CCM tangu mwaka 1995 hadi mwaka 2000 wakati wa ugombea wa Benjamin Mkapa na kati ya mwaka 2005 na 2010 katika kipindi cha Jakaya Kikwete, vipindi ambavyo vimekipa CCM ushindi mkubwa ukiacha ule wa mwaka 2010 ambao chama hicho kilipata kutikiswa sawasawa na mgombea wa Chama cha Demokrasia na Maendeleo (CHADEMA) Dk. Wilbroad Slaa.

Taarifa za kung’atuka kwa Kinana zimepokewa kwa maoni tofauti mjini Arusha ambapo kwa siku mbili mfululizo uamuzi huo ulikuwa mjadala wa kijamii kwa watu wa kada mbalimbali hasa wale waliowahi kufanya naye kazi.

Mmoja wa viongozi wa chama hicho aliyejitambulisha kuwa karibu naye aliliambia Raia Mwema kuwa kiongozi huyo anang’atuka kwa madai kuwa chama hicho tawala kimezidi kukosa mwelekeo baada ya kutafunwa na makundi kwa muda mrefu.

“Ndani ya CCM ya leo ahadi na misingi asilia ya chama vimepuuzwa na badala yake wanachama na viongozi wamekuwa wanaendekeza makundi na fitina za kisiasa ambazo zimeleta mgawanyiko mkubwa,” alisema kada huyo.

“Nitasema kweli daima fitina kwangu mwiko” hii ni moja ya ahadi za mwana CCM, na mzee Kinana alisimamia sana ahadi hiyo kila mara alipokuwa anatekeleza majukumu yake sasa ulipofika wakati ambao wanachama na viongozi walipuuza ahadi hiyo basi na yeye akaona kuwa ni muda muafaka wa kuachana na siasa,” aliongeza.

Alisema hata hivyo uamuzi huo pamoja na kuwa ni mchungu kwa CCM ni wa busara sana kwa kuwa atabaki na heshima yake tofauti na wazee wengine ambao wameng’atuka kwa aibu baada ya kushindwa kupenya katika chaguzi za nafasi mbalimbali ndani ya chama.

Kada mwingine wa chama hicho Khalifa Mnaro alisema Kinana ameonyesha njia kwa viongozi wengine waliokaa madarakani kwa muda mrefu kuondoka kwa heshima kuliko kusubiri fedheha ya kushindwa katika uchaguzi wa nafasi mbalimbali unaondelea nchini kote.

“Wale viongozi ambao umri umewatupa mkono ni vizuri waige kutoka kwa mzee Kinana ili kuwapisha wenye nguvu na damu changa katika siasa ambao wanaweza kuendana na kasi ya sasa ya siasa za ushindani,” alisema Mnaro.

Naye Kada maarufu wa CHADEMA Ally Bananga ambaye aliwahi kufanya kazi na mwanasiasa huyo alieleza kuwa “CCM wameendelea kupoteza ‘vifaa’ na simwoni mwingine anayeweza kuwa kama yeye (Kinana) ndani ya Arusha. Nitamkumbuka kwa siasa zake za uwazi zilizokuwa hazina makundi.”

Bananga aliwahi kushika nyadhifa mbalimbali ndani ya CCM kati ya mwaka 2000-2012 alipohamia CHADEMA na miongoni mwa nafasi hizo ni kuwa mwenyekiti wa Jumuiya ya Vijana wa UVCCM Wilaya ya Arusha Mjini 2003-2008, mjumbe wa Halmashauri Kuu ya Mkoa, mjumbe wa Kamati ya Siasa ya Wilaya na mjumbe wa Mkutano Mkuu Taifa.

Kada huyo wa CHADEMA aliongeza kuwa hata hivyo anampongeza kiongozi kwa kuchukua uamuzi wa busara kuachana na chama hicho ambacho kipo njiani kufa na kuachia madaraka ya dola.

“Ni wazi kuwa CCM ya leo si ile ya miaka 10 au 20 iliyopita. CCM ya leo imechoka mno na viongozi wake hawana jipya la kuwaambia Wa tanzania, kwa hiyo nampongeza sana Mheshimiwa Kinana kwa kutambua hilo mapema na kuamua kuachia ngazi,” alisema.

Hata hivyo, aliongeza kuwa wanasiasa wengi wa upinzani na wale wa chama tawala hasa kutoka Mkoa wa Arusha wana mengi ya kujifunza kutoka kwa Kinana, kama mmoja wa viongozi waliowahi kupigania maendeleo ya Mkoa wa Arusha kijamii, kisiasa na kiuchumi.

“Tutamkumbuka kama mmoja kati ya viongozi waliosimamia ujenzi wa wodi za wazazi na watoto katika Hospitali ya Mkoa wa Arusha ya Mount Meru ambayo mpaka leo imekuwa mkombozi wa wanawake wajawazito na watoto wadogo wanaopata matibabu pale,” aliongeza Bananga.

Aliongeza kuwa Kinana pia alipigania sana umoja wa kitaifa kwa kushirikiana na makundi tofauti hata viongozi wa vyama upinzani kwa lengo la kulinda maslahi ya Taifa.

Naye Mjumbe wa Baraza Kuu la Umoja wa Vijana wa CCM Mrisho Gambo alimwelezea Kinana kama kiongozi mwadilifu ambaye amefuata nyayo za Mwalimu Julius Nyerere kwa kung’atuka bila ya kuacha dosari au tuhuma zozote zinazochafua sura yake katika ulingo wa siasa na ndani ya CCM na serikali yake.

“Amekuwa mfano mwingine baada ya Mwalimu Nyerere na uamuzi huo uwe somo kwa viongozi wengine ndani ya CCM ambao wana kashfa lukuki za ufisadi lakini bado wanang’ang’ania kugombea nafasi mbalimbali za u-NEC wilayani, ” alisema Gambo ambaye pia ni Mkuu wa Wilaya ya Korogwe.

Kinana mbali ya kushika nyadhifa mbalimbali ndani ya CCM na Serikali, alipata pia kutumikia Jeshi la Wananchi wa Tanzania (JWTZ) kwa muda mrefu akipanda cheo hadi kufikia kuwa kanali.

Alipata kuwa naibu waziri wa Mambo ya Nje na Ushirikiano wa Kimataifa, waziri wa Ulinzi na Jeshi la Kujenga Taifa (JKT) wakati wa rais Ali Hassan Mwinyi na pia amewahi kuwa Spika wa Bunge la Afrika Mashariki (EALA).


