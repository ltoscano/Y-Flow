
Utata JWTZ Darfur
Jul 17, 2013

JESHI la Ulinzi la Wananchi wa Tanzania (JWTZ), limetangaza kwamba linachunguza taarifa za uwezekano wa kuwapo hujuma kwenye shambulizi la kushtukiza walilofanyiwa askari wake waliopo Darfur, Sudan, lililosababisha vifo saba.

Taarifa hizo za kuwapo hujuma inasababishwa na ukweli kwamba si tukio la kawaida kwa vikosi vya walinda amani kufanyiwa mashambulizi yenye lengo la kuua kama ilivyotokea katika tukio hilo la Darfur lililoshtua duru za kijeshi nchini.

Msemaji wa JWTZ, Kanali Kapambala Mgawe, amesema mazingira ya tukio hilo yanatoa kila sababu ya kuchunguzwa na tayari wametuma timu Darfur kwa ajili ya kufanya uchunguzi.

“Tumekuwa Sudan kwa takribani miaka mitano na hakujawahi kuwapo kwa tukio lolote. Mahali pote ambapo Tanzania inalinda amani, tumekuwa tukiishi kwa amani na wananchi na ndiyo maana tukio hili ni la ajabu.

“Halafu, ile ilikuwa ambush (shambulizi la kuvizia). Ina maana hawa walikuwa wamepanga kuua. Sasa kuna faida gani ya kuua walinda amani? Ambao hawawashambulii wala kuwapa kitisho chochote? Ndiyo maana tunafanya uchunguzi kwenye hili,” alisema msemaji huyo.

Mgawe pia alilithibitishia Raia Mwema kwamba Tanzania imetuma maombi kwa Umoja wa Mataifa (UN) ya kubadilishwa kwa namna ya kuendesha ulinzi katika eneo hilo ili iendane na mazingira ya sasa.

Kwa mujibu wa taratibu za sasa, askari wa kulinda amani Darfur hawatakiwi kubeba silaha nzito na hawana hata ndege za kuwasaidia na magari ya kisasa ya deraya (vifaru) jambo linaloonekana kuwa la hatari kwa sasa.

“Kama watu wenye silaha nzito wanawashambulia na ninyi silaha hamna, ujue mtaumia tu. Tumetuma maombi kwa ajili ya kufanya marekebisho hayo ili tuweze kufanya kazi hii kwa ufanisi zaidi,” alisema.

Mgawe alisema kwa sababu hali ilikuwa shwari Darfur kabla ya tukio la mwishoni mwa wiki iliyopita, utaratibu wa zamani ulikuwa unafaa lakini baada ya tukio hilo, mambo ni lazima yabadilike.

Alipoulizwa iwapo kuuawa kwa Wa tanzania hao kulisababishwa na kuwa na silaha hafifu, Mgawe alijibu; “Kwanza niseme mapema kwamba hata wao tuliwaua kwa wingi tu isipokuwa haifuatiliwi kwa sababu sisi tunaangalia kwetu. Tunachosema ni kwamba suala hili linatakiwa kutazamwa upya.”

Katika hatua nyingine, Kanali huyo alisema miili ya askari waliokufa imepelekwa katika Mji Mkuu wa Sudan, Khartoum, kwa ajili ya kufanyiwa uchunguzi wa kitabibu (postmortem) kabla ya kusafirishwa kurejeshwa nchini.

Alisema ni jambo la kawaida kwa askari waliouawa katika operesheni za UN kufanyiwa uchunguzi huo ili kubaini iwapo sababu za vifo zinazotajwa ndizo hizo hizo zilizopo.

Alisema miili ya askari hao inatarajiwa kurejeshwa nchini wakati wowote kuanzia sasa na kwamba wakirejea nchini wataenda kuhifadhiwa katika hospitali ya jeshi Lugalo na kesho yake kuagwa rasmi katika Makao Makuu ya Jeshi (NGOME).

Alisema pia kwamba mmoja wa askari waliojeruhiwa katika tukio hilo, amesafirishwa jana kwenda Khartoum kwa ajili ya kupatiwa matibabu zaidi.

Utaratibu wa kutoa taarifa

Hadi sasa, JWTZ haijatoa orodha ya majina wala picha za askari waliouawa katika tukio hilo kutokana na taratibu za jeshi hilo.

Kwa mujibu wa taratibu za kijeshi duniani, mara askari wanapokufa vitani, taarifa kwanza hupewa ndugu wa karibu wa marehemu kabla ya umma kuarifiwa. Hii ni kuzuia wafiwa kupata habari kupitia vyombo vingine.

Mmoja wa maofisa wa JWTZ aliyepo katika idara ya utambuzi, alilieleza Raia Mwema jana kwamba kwa askari waliokufa Darfur, utaratibu umewekwa tayari.

Kwanza taarifa zitapelekwa katika makambi waliyotoka. Kwenye makambi yao, maofisa wa utawala wataangalia rekodi zilizowekwa kwenye mafaili yao kueleza ndugu, jamaa na marafiki wa karibu wanaoweza kupewa taarifa.

Mara baada ya kufahamu walipo, maofisa tawala hao watakwenda wenyewe kwenye nyumba za askari hao na kutoa taarifa. Pia wao ndiyo watakaowaeleza kuhusu taratibu zinazofuata.

Tanzania ina jumla ya askari 850 katika kikosi cha kulinda amani nchini Sudan.


