
Ataka nafasi vifo vya mifugo vichunguzwe
Na KAZUNGU SAMUEL
MKUU wa polisi kaunti ya Kilifi, Bw James Kithuka, amewataka wakazi wa Takaungu waipe nafasi serikali ikamilishe uchunguzi wa vifo vya mifugo yao mapema mwezi uliopita.
Aliwambia wanahabari kuwa, japo uchuguzi wa awali ulionyesha kwamba, mifugo hao walifariki baada ya kunywa maji yaliyokuwa na sumu, bado majibu kutoka kwa maabara kuu ya mifugo iliyoko jijini Nairobi bado hayapokewa.
"Ni ripoti hiyo ambayo ninaamini kwamba itatoa picha ya uhakika kuhusu kiini cha kufariki kwa mifugo hiyo," akasema.
Aliongeza kuwa baadhi ya wenye mifugo wanadai kwamba, huenda wanyama wao walipewa sumu na wasimamizi wa kiwanda kimoja cha saruji eneo hilo.
Hata hivyo, alisema hayo bado ni madai tu na kwamba habari kamili zitaweza kutoelwa kuhusu kilichojiri baada ya matokeo ya uchunguzi kutoka Nairobi kupelekewa wakulima hao.
"Watu wanasema mengi lakini lazima tujue kwamba katika jambo mifugo vichunguzwe kama hili basi habari pekee ambayo tunaweza kutegemea ni ile ya kutoka kwa uchunguzi kutoka kwa wataalamu wa mifugo. Wao ndio ambao kupitia ripoti yao watatueleza ni nini kilichojiri na mifugo hiyo ikaangamia," akasema.
Wiki iliyopita, mbunge wa Kilifi Kaskazini Bw Gedion Mung'aro alisema kuwa, atawasilisha hoja bungeni ili kulazimisha bunge kutuma kamati ya mazingira kuzuru kiwanda cha saruji cha Mombasa kilichoko eneo hilo kutathmini kama kinatunza mazingira.
"Ninaamini kwamba mifugo hawa walifariki kutokana na sumu na kwa sababu hiyo lazima sumu hiyo ilipatikana katika eneo la karibu.
Ninapanga kuwasilisha mswada pindi tu bunge litakapofunguliwa ili kamati ya bunge kuhusiana na mazingira ifike na kuchunguza swala hili. Mimi ninaamini kabisa kuwa kulikuwa na utepetevu wa kimazingira katika eneo hili," akasema.
Mwezi uliopita, ng'ombe wapata 200 walifariki katika mazingira ya utata baada ya kudaiwa kunywa maji yaliyokuwa na sumu katika kidimbwi kimoja eneo la Vuma. Kufuatia kufariki kwa mifugo hao, wakazi wa eno hilo walipata hasara ya zaidi ya Sh8 millioni. 


