Biashara hii ya kura haifai kuitwa uchaguzi
Jul 15, 2015

KWA mara nyingine tena, tumeingia katika msimu wa uchaguzi, ambao utaendelea hadi mwishoni mwa mwezi Oktoba. Tayari watu mbalimbali wameanza kupita huku na huko wakifanya kile kinachoitwa “kutangaza nia” ama “kutia nia”. Wote wanaotangaza ama kutia nia wanahaha kupata watu wa kuwaunga mkono kwa njia mbalimbali.
Kilicho dhahiri kwa takribani wote hawa ni kwamba fedha zinachukua umuhimu mkubwa kuliko jambo lolote jingine. Kilicho dhahiri pia ni kwamba kila duru mpya ya uchaguzi inapokaribia, matumizi ya fedha katika biashara ya kuuza na kununua kura yanazidi kuwa makubwa.
Nimewahi, tena mara nyingi, kuonya juu ya hatari zinazotokana na biashara hii. Pamoja na mimi, wamekuwapo pia watu mashuhuri katika jamii wakionya kuhusu hali hiyohiyo. Lakini inaelekea maonyo haya hayawasumbui sana watawala wetu, au kama yanawasumbua, wanaonyesha kila dalili kwamba wameshindwa kukabiliana na biashara hiyo.
Hii ina maana kwamba katika miezi hii mitatu ijayo, hiyo ndiyo itakuwa biashara kuu hapa nchini, na itawahusisha watu lukuki kila kona ya nchi. Tutakapofika wakati wa kupiga kura sehemu kubwa ya nchi yetu itakuwa imechafuliwa na najisi inayotokana na biashara hii haramu iliyohalalishwa na watawala wetu.
Ni biashara haramu inayotia najisi kwa sababu inaifanya dhana nzima ya uchaguzi kuwa upuuzi. Hakuna haja ya kutumia muda mwingi, nguvu nyingi, fedha nyingi na kueneza hamasa kubwa nchi nzima katika zoezi ambalo halina uwezo wa kuzalisha kile kilichotarajiwa.
Kinachotarajiwa, ama kile ambacho kingetarajiwa, ni kuwa na utaratibu unaotusaidia kupata kundi la watu ambao, kwa ridhaa yetu, watakuwa viongozi watakaotuongoza katika juhudi za kututoa katika umasikini unaotutesa na kutupeleka katika hali ya neema, angalau kidogo.
Lakini hili haliwezekani iwapo wote wanaojitokeza wanatufanya sote ni mazuzu kwa kutuhonga ili tuwaruhusu wawe watumishi wetu. Nilikwisha kuandika kwamba ni mvuta bangi, tena bangi mbaya, anayeweza kukubali kulipwa na mtu aliyekuja kwake kuomba kazi. Hivyo ndivyo tulivyo kwa sasa: Watu wanaotaka kututumikia wanatununua ili tuwakubali kama watumishi wetu!
Hili limezungumzwa mara nyingi, lakini kinachokosekana ni hatua thabiti za kimatendo za kukomesha uchafu huu. Sasa hivi kila anayeingia katika kinyang’anyiro anatanguliza fedha.
Matunda ya uchafu hii ni mengi, kama ambavyo nimewahi kusema mara kadhaa, lakini haitakuwa kosa kurejea baadhi yake. Kwa mfano, pamoja na kuwa na watu wengi waovu, mimi siamini kwamba walio wengi miongoni mwetu ni watu waovu. Bado tunao watu waungwana, watu wenye haya na staha. Hawa hawatakubali kujiingiza katika mchezo huu mchafu utakaowachafua na kuwapa majina mabaya.
Tumekwisha kushuhudia jinsi ambavyo siasa zetu za hovyo zinavyowafanya hata wazee waonekane kama watoto wadogo, kwa sababu tu wamenunuliwa na wamegeuka mamluki. Tumekwisha kushuhudia jinsi ambavyo watu ambao kwa kawaida ni wenye busara wanavyobadilika na kupayuka kama waliopagawa.
Inaanza kufika hatua ambapo watu safi katika jamii yetu wataogopa kuingia katika siasa. Sasa, iwapo watu walio bora wanaikimbia shughuli yoyote muhimu, shughuli hiyo itapata wapi msukumo wa ubora hadi ifanikiwe? Hakuna uwezekano wa kupata ufanisi katika uongozi iwapo watu walio bora kabisa katika jamii hawapati nafasi za uongozi kwa kuwa wanaogopa kujichafua kwa kujigaragaza katika maji taka ya “siasa” zetu.
Katika michakato yote iliyohitimishwa wiki hii ndani ya Chama Cha Mapinduzi yote ninayoyaandika hapa yamejitokeza kwa mara nyingine tena, ya safari hii yakiwa yamezidi yale ya miaka iliyopita. Fedha zimewaumbua watu ambao tungetaraji wawe na busara angalau kidogo.
Hakuna njia ya kuweza kuyazuia yale yaliyojitokeza katika mchakato huo wakati tukiingia katika michujano ya ndani ya vyama kutafuta wagombea wa ubunge na udiwani, na wakati wa kumtafuta Rais wa Jamuhuri.
Wale wanaotuona kama bidhaa zinazonunulika sokoni wataendela kutuona hivyo hivyo, kama mafungu ya muhogo, au makundi ya kondoo. Hatuna thamani mbele ya wanaotununua; wamefanikiwa kutufanya mali zao na hatuna thamani mbele yao.
Lakini biashara hii ina athari kubwa huko tuendako. Iwapo watu wanaochaguliwa ni wale wenye uwezo wa kuwanunua wapiga kura, hatimaye ni matajiri peke yao watakaoweza kusimama katika uchaguzi, na kama si matajiri wenyewe wanaosimama, watasimama wale tu ambao wamesimamishwa na matajiri.


