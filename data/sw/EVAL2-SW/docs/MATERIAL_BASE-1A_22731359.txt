
YAPO baadhi ya makundi mbalimbali katika jamii ambayo yamesahaulika katika huduma za afya hususani wazee, walemavu na wagonjwa wa akili.
Pamoja na kwamba kuna vituo maalumu ambavyo vimetengwa kwa ajili yao lakini hawana wasimamizi na wahudumu wa kuwapa mahitaji yao ipasavyo.
Wazee wanaoishi katika Kituo cha Ustawi wa Jamii cha Bukumbi, Kijiji cha Kigongo, Kata ya Idetemya wilayani Misungwi mkoani Mwanza, wanaiomba Serikali kuwapatia huduma za afya katika zahanati ya kituo chao.
Wazee hao wanaeleza changamoto ya huduma za afya na uzazi wa mpango katika ziara ya waandishi wa habari iliyoratibiwa na taasisi inayojishuhulisha na ongezeko la idadi ya watu na uzazi wa mpango (TCDAA).
Wakizungumza kwa nyakati tofauti wazee hao wanasema kwamba, katika zahanati hiyo hakuna dawa na wanapoumwa wanalazimika kununua.
Mwenyekiti wa Kambi hiyo, Helena Emmanuel, anasema wanakabiliwa na changamoto mbalimbali za huduma za afya, huduma za uzazi wa mpango pamoja na baadhi ya wazee na walemavu wasiojiweza kufukuzwa kambini. 
“Tunapofika katika zahanati yetu daktari anatupima vizuri lakini hakuna dawa, hivyo anatuandikia na kutuambia tukanunue kwenye maduka ya dawa.
“Kwakweli hii ni changamoto kubwa kwetu kwa sababu wakati mwingine tunapoandikiwa dawa fedha za kununulia tunakosa hali inayosababisha tuendelee kuumia na hatuna sehemu ya kujipatia kipato,” anasema Helena. 
Anasema changamoto nyingine ni ongezeko la watoto wanaozaliwa katika kambi hiyo ambao baba zao hawajulikani.
Anasema huduma ya uzazi wa mpango inahitajika kituoni hapo kwa sababu kuna wasichana wanaoishi katika kambi hiyo wanabeba mimba za mara kwa mara ambazo baba zao hawafahamiki.
“Katika kambi hii tunaishi wazee, walemavu na wagonjwa wa akili na idadi kubwa ya watu wanaopata ujauzito ni wagonjwa wa akili na wale wanaoanguka kifafa.
“Kwa sasa hapa kambini tupo watu 78 lakini wapo walemavu saba ambao wamefukuzwa wameambiwa waende vijijini wakati hawana uwezo wa kujitafutia, mimi sina uwezo wa kuwasaidia kwa sababu ni mlemavu,” anasema. 
Ofisa Mfawidhi wa Makao hayo, Michael Bundala, anasema kuna watoto 17 ambao wamezaliwa ndani ya kambi hiyo na mama zao wanaishi humo lakini baba zao hawajulikani.
“Watoto walikuwa wengi mno lakini hivi karibuni tuliwapunguza wale waliotimiza miaka 18 na kuwapeleka katika eneo maalumu lililotengwa kwa ajili yao, tusingefanya hivyo wangekuwa watoto zaidi ya 800.
“Idadi hiyo inaongezeka kwa sababu baadhi yao wanapeana ujauzito wenyewe kwa wenyewe na wasichana wengine wanapata kutoka kwa vijana wanaoishi nje ya kambi ,” anasema Bundala.
Naye Mwenyekiti wa Kijiji cha Kigongo, Kata ya Idetemya, Sebastian Kisumu, anasema ipo changamoto ya vijana wa nje kuwapa mimba wasichana wanaoishi katika kambi hiyo na kusababisha ongezeko la wategemezi.
Anasema wapo wataalamu mbalimbali ambao wanafika katika kambi hiyo kutoa elimu ya uzazi wa mpango lakini wengi wao hawaipokei hali inayosababisha kuwa na idadi kubwa ya watoto ambao hawana baba.
“Sasa umefika muda wa kuchukua hatua na kuwasimamia vijana wetu kwa kuhakikisha wanatumia huduma za uzazi wa mpango kwa lengo la kupunguza watoto wanaozaliwa mara kwa mara ambao wanakuwa tegemezi kwa Serikali,”anasema Kisumu.


