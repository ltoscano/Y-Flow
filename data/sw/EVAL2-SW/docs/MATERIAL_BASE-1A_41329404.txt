
Jubilee ipunguze maneno na kuzidisha vitendo
Na WANDERI KAMAU
NGUZO kuu ya mrengo wa Jubilee imekuwa ni majisifu na kujenga matumaini yasiyokuwepo kwa wananchi.
Siku mbili haziwezi kupita bila kumsikia Rais Uhuru Kenyatta au naibu wake William Ruto katika vyombo vya habari `akiwahakikishia' wananchi kuwa serikali i mbioni kuona kuwa `inatimiza' ahadi ilizotoa wakati wa kampeni.
Ikiwa si Bw Ruto yumo katika mahojiano na vyombo vya habari, basi Rais Kenyatta yuko katika sehemu fulani `akizindua mradi fulani wa maendeleo.' Ikiwa hayo mawili hayapo, basi hakukosi jambo lolote linalopeperushwa moja kwa moja katika runinga za kitaifa, likihusu hotuba kutoka kwa waziri mmoja ama wawili.
Huo ndio umekuwa mkondo wa serikali changa ya Jubilee.
Sijui kama hiyo ndiyo ahadi ya `kidijitali' tuliyoahidiwa.
Ukweli mchungu ni kuwa, Rais Kenyatta aliirithi nchi yenye uchumi dhabiti kutoka kwa mtangulizi wake Mwai Kibaki. Hilo ni kinyume na Bw Kibaki, aliyerithi taifa hili likiwa na uchumi dhalili kutoka kwa rais mstaafu Daniel Moi.
Kinaya ni kuwa, Mzee Kibaki aliujenga uchumi wa taifa hili na kufikia kiwango ambacho Wakenya waliorodheshwa kama waliokuwa na matumaini zaidi duniani katika utafiti uliofanywa mapema 2003.
Mzee Kibaki pia alikuwa mnyamavu na alizungumza tu wakati palikuwa na haja au jambo kubwa ambalo lilihitaji usemi wake.
Kinyume na hayo, utawala wa Jubilee umeonekana kujengwa na papara za kila siku.
Sauti za Rais na Naibu wake zimekuwa za kawaida masikioni pa umma, kiasi kuwa usemi wowote kutoka kwao hauonekani kuchukuliwa kwa uzito.
Katika jamii za Kiafrika, mzee wa nyumba hakuwa akizungumza kila mara, ila busara zake zilihitajika wakati jamii ilikumbwa na jambo gumu lililohitaji uingiliaji wake.
Mfano wa juzi ni wakati Senepigia Rais Kenyatta simu mbele ya wananchi, na kumweka kwa sauti ya juu `ili kuonyesha kuwa anamsikiliza'. Hilo liliashiria kuwa taasisi ya urais haipewi hadhi inayostahili kamwe.
Kwa ufupi, Rais Kenyatta na Naibu wake sharti waonyeshe uongozi ufaao kwa vitendo.
Hotuba za kila wakati nchi inapoendelea kuzongwa na changamoto za kila aina zitawachocha wananchi.
Ni kinaya pia umma kuchorewa picha ya uzinduzi wa miradi kila wakati, ilhali uhalisia ni kuwa kila mmoja anafahamu kuwa hali ya uchumi ni dhalili na huenda isiweze kumudu ufadhili wa `miradi' husika.


