
Wanaodaiwa kuvamia eneo la jiji wana vibali vya wizara

Imeandikwa na Mwandishi Wetu

Imechapishwa: 06 Oktoba 2016

MEYA wa Jiji la Dar es Salaam, Isaya Mwita amewataka wavamizi wa ardhi zaidi ya ekari 5,000 mali ya Shirika la Maendeleo ya Uchumi Dar es Salaam (DDC) lililopo Mabwepande waondoke. Hata hivyo imebainika kuwa baadhi ya wanaodaiwa kuvamia wana vibali vya umiliki wa viwanja kutoka Wizara ya Ardhi, Nyumba na Maendeleo ya Makazi. 

Hayo yamebainika leo wakati wa ziara ya Meya Mwita katika eneo la Mabwepande.
Katika ziara hiyo alifuatana na wabunge na madiwani wa Dar es Salaam kwa lengo la kuliona eneo husika ili kuhakikisha linarudi mikononi mwa Jiji.
Pia alifuatana na wapima ardhi wa Jiji, na viongozi wa bodi ya DDC na kushuhudia uvamizi huo. Baadhi ya wanaodaiwa kuwa ni wavamizi wamejenga maghorofa na vibanda.
Mwita amesema ni lazima maeneo hayo yarudi mikononi mwa Jiji na kwamba waliovamia wanapaswa `kujipima’.
Wakizungumzia eneo hilo, wabunge na madiwani wamesema wanafahamu watu ambao ni wamemiliki maeneo hayo kuwa ni wenye dhamana kubwa serikalini, wakiwemo makatibu wakuu wa wizara na vigogo wengine.
Mpima ardhi wa Jiji, Benjamin Mwakiganja amesema ndani ya eneo hilo kuna viwanja 600 vilivyopimwa na kutolewa vibali, jambo alilodai linahatarisha kupoteza eneo hilo, hivyo kushauri kufanyika mazungumzo ili vibali vifutwe.
"Tulishapeleka vibali vya ardhi ambavyo vimevamiwa, kwa sasa hatuwezi kufanya maamuzi yoyote maana wanaweza kutushinda, kikubwa ni kufuta vibali vya ardhi, ndipo tuendelee na ratiba nyingine, hapo tutakuwa tumeepusha mgogoro,” amesema.
Mwenyekiti wa kamati ya msafara huo ambaye pia ni diwani wa Mbezi, Humphrey Sambo amesema kikubwa ni kamati kukaa na kujadili ili kufikia mwafaka wa jambo hilo.


