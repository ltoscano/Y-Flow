
Imechapishwa: Wed, Apr 13th, 2016

Viongozi wa Afrika na kauli za ‘Never Again’

Aprili 7, 1994. Miaka 22 iliyopita. Kwa wananchi wa Rwanda pamoja na Waafrika wanaofuatilia masuala ya bara hili, hiyo si siku ya kuisahau hata kidogo.
Ni siku ambayo mauaji ya zaidi ya watu laki nane, wengi wao wakiwa Wanyarwanda wenye asili ya Kitusi, walianza kuuawa na Wahutu wenye msimamo mkali. Yanajulikana kama mauaji ya Kimbari ambayo yalitikisa Afrika na ulimwengu kwa ujumla.
Mauaji haya ambayo yalianza baada ya Rais wa Rwanda, Juvenal Habyarimana na Rais wa Burundi, Cyprian Ntaryamira, kuuawa baada ya ndege yao kutunguliwa Aprili 6, 1994, yalidumu kwa kipindi cha siku 100. Vikosi vya RPF, chini ya uongozi wa Jenerali Paul Kagame, ndivyo vilivyoyakomesha mauaji haya, baada ya dunia nzima kugeukia upande mwingine na kutochukua hatua zozote za kuyazuia, japo uwezo huo walikuwa nao.
Sina hakika kama waliona aibu baadaye, ila viongozi kadhaa wa dunia ambao walikuwa na uwezo wa kuyazuia mauaji hayo lakini hawakuyazuia, walimiminika Rwanda na kwenda kutoa “pole” kutokana na mambo yaliyowasibu jirani zetu hawa. Wote walikuwa na kauli moja: “Never Again”, wakisisitiza kwamba haitatokea tena mauaji kama haya, kwani yaliweza kuzuiliwa na dunia haikuyazuia.
Wiki iliyopita, Rais wetu John Pombe Magufuli, ameongeza idadi ya viongozi ambao wametembelea Rwanda na kujumuika kutoa ile kauli ya “Never Again”. Aliungana na Wanyarwanda wengine pamoja na Rais Paul Kagame kuadhimisha miaka 22 ya mauaji ya Kimbari yaliyotokea mwaka 1994. Magufuli naye alisisitiza kwamba mauaji ya makusudi ya watu kutoka makundi mengine hayatakiwi kuruhusiwa kujirudia.
Ni kauli ambayo tumeshaisikia sana na ambayo ina maana nzito sana endapo itazingatiwa. Kauli hii ukiachilia mbali wananchi wa Rwanda wenyewe kuisema mara kwa mara, imesemwa pia na viongozi wengine ndani na nje ya Bara la Afrika na tuliiamini kauli hii. Miaka 22 baadaye, najiuliza swali moja: Kweli tumeishi kuitenda kauli hii? Kweli tunazuia mauaji ya makundi yanayoweza kubadilika na kuonekana kama mauaji ya Kimbari? Kweli tunazuia mauaji katika Bara letu la Afrika?
Nashangazwa sana na namna Waafrika wengi, hasa viongozi wetu, walivyo wepesi sana kusahau ahadi zao, na kusahau wajibu wao kwa jamii iliyowachagua. Mauaji yaliyotokea Rwanda yalitikisa sana dunia kiasi kwamba kila aliyekuwa akikanyaga katika ardhi ya nchi ile, alisema “never again”. Cha kushangaza ni kwamba ukipita muda mchache tu, yale yote yanasahaulika na hata kiongozi mwingine akionyesha dalili za kutaka kuleta machafuko, basi itafanyika kila mbinu alimradi ionekane tu kwamba hawawezi kuingilia masuala ya nchi nyingine.
Ndiyo; hapa ninaizungumzia Burundi. Rais Pierre Nkurunziza alipoanza mambo ya ajabu ajabu huko Burundi, viongozi wake walinyamaza kimya. Pengine walinyamaza kutokana na ukweli kwamba wao wenyewe wana matatizo lukuki katika nchi zao na hivyo kumnyooshea mwenzao kidole ingekuwa na ugumu mkubwa.
Nakumbuka kwamba ni kiongozi mmoja tu ndiye aliyepata ujasiri wa kusimama hadharani na kusema kwamba kinachoendelea Burundi kitasababisha mauaji ya kimbari na kwamba dunia haitakiwi kukubali hali hiyo itokee. Kiongozi huyu alisisitiza kwamba watu wanatakiwa kujifunza kwa Rwanda, kwani kutokana na uroho tu wa madaraka, kundi moja la watu likaishia kuwaua kwa wingi kundi lingine na kuiacha nchi hiyo ikiwa imejaa mafuvu ya binadamu kwenye makumbusho yake.


