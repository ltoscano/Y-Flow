Waziri Mkuu apuuzwa, Mkurugenzi anunua magari ya kifahari kinyemela
Mar 06, 2014

UTATA umeibuka kuhusu uamuzi wa Halmahauri ya Mji wa Korogwe kununua gari la kifahari kwa shilingi 142,510,000, kwa matumizi ya mkurugenzi wake na kupuuza agizo la Waziri Mkuu, Mizengo Pinda la kupiga marufuku ununuzi wa magari ya kifahari (mashangingi).
Pinda alitoa agizo hilo kwa mara ya kwanza mwaka 2010, kwa kutoa maelekezo kwa serikali kuu na taasisi zake pamoja na serikali za mitaa, kutoagiza tena magari ya kifahari bila kupata kibali maalumu kutoka ofisini kwake.
Waziri Mkuu alirudia tena kusisitiza usitishwaji wa serikali kununua magari ya kifahari mwaka 2012, wakati akiwasilisha bungeni makadirio ya mapato na matumizi katika Ofisi ya Waziri Mkuu na Ofisi ya Bunge, kwa mwaka wa fedha 2012/2013.
Kwa mujibu wa Pinda, lengo la uamuzi huo wa serikali wa kupiga marufuku magari ya kifahari serikalini ni kupunguza matumizi yasiyo na tija ambayo kwa kiasi kikubwa yamekuwa yakiigharimu serikali.
Magari hayo katika Halmashauri ya Korogwe ni Landcruiser Prado TX-L Turbo 2982cc iliyonunuliwa kwa gharama ya Sh 142,510,293 na Toyota Hilux Double Cabin Turbo iliyonunuliwa shilingi 61,775,800. magari hayo yalinunuliwa mwanzoni mwa mwaka huu kutoka kampuni ya Toyota Tanzania.
Awali, katika barua yake kwa Baraza la Madiwani wa Mji wa Korogwe, Mkurugenzi wa Halmashauri ya Mji Lewis Kalinnjuna, Novemba 22 mwaka 2013 aliwasilisha ombi la kununua gari la idara ya mipango miji.
Hata hivyo, katika maombi hayo kwa Baraza, Mkurugenzi huyo hakuainisha maombi ya kununua gari la mkurugenzi katika kichwa cha habari lakini akajumuisha gharama katika maelezo ya barua, kupitia ‘mgongo’ wa gari la idara ya mipango mji.
Barua hiyo yenye kichwa cha habari: “MAOMBI YA KUENDELEA NA MCHAKATO WA KUNUNUA GARI LA IDARA YA MIPANGO MIJI” inasomeka kwamba katika vikao vya nyuma, waliwasilisha ombi la kuahirishwa kwa kipaumbele cha ununuzi wa gari la ofisi ya mipango miji na badala yake waanze ujenzi wa ofisi ya idara hiyo.
Kwa mujibu wa barua hiyo, bajeti iliyotengwa kwa ununuzi wa magari hayo ilikuwa shilingi 310,000,000 ambapo gari la mkurugenzi lilitengewa shilingi 180,000,000 na la idara ya mipango miji ni Sh. 130,000,000.
Magari hayo yaliwasili mwanzoni mwa mwaka huu, baada ya Halmashauri ya Mji kukamilisha mchakato wa kuilipa kampuni ya Toyota Tanzania, kiasi cha fedha walichokubaliana.
Hata hivyo baada ya ununuzi huo yamezuka malalamiko kutoka kwa wadau mbalimbali katika halmashauri hiyo, huku Mkurugenzi Kalinnjuna na Mwenyekiti wa Halmashauri hiy, Angelo Bendera wakituhumiwa kukiuka taratibu za ununuzi na kupuuza maagizo ya Waziri Mkuu.
Mtoa taarifa wetu kutoka ndani ya halmashauri hiyo amedokeza kuwa katika uamuzi huo, Mwenyekiti wa Halmashauri na Mkurugenzi wake huyo hawakuzingatia waraka wa Waziri Mkuu unaoelekeza pamoja na mambo mengine, idara za serikali kuomba kibali maalumu pindi wanapohitaji kununua magari ya kifahari.
Katika waraka wake, Pinda alidokeza kuwa ni marufuku kwa idara za serikali pamoja na serikali za mitaa kununua magari ya kifahari ambayo yanatumia gharama kubwa katika kuyafanyia matengenezo ya mara kwa mara na kuyahudumia.
Taarifa zaidi kutoka ndani ya halmashuri hiyo zinadai kuwa mkurugenzi huyo akitumia kile kinachotajwa kuwa ‘udhaifu’ wa Mwenyekiti wa Halmashauri Angelo Bendera na kamati yake ya fedha, alishawishi ununuzi wa magari badala ya ujenzi wa ofisi za idara ya mipango miji kama ilivyokubaliwa awali.
Inaelezwa kuwa fedha zilizotumika katika ununuzi huo ni za mauzo ya viwanja 1,500 ambapo kiasi cha shilingi bilioni 3.3 zilitarajiwa kupatika mwaka 2013.
Aidha ununuzi huo ulifanyika bila kuomba kibali kutoka kwa Ofisi ya Waziri Mkuu kama waraka wa Pinda ulivyoagiza na pia kushirikisha mamlaka nyingine kama ofisi ya Katibu Tawala Mkoa wa Tanga (RAS).
Dosari nyingine ya ununuzi huo ni pamoja na kukiuka sheria ya manunuzi ambayo inaelekeza kuwa katika manunuzi yanayozidi shilingi milioni 80 ni lazima utaratibu wa zabuni ya siku 30 utumike, ili kutoa nafasi ya kushindanisha kampuni zingine.
“Kwa mfano kama mnunuzi amechagua aina ya gari maalumu kutoka kampuni moja kama ilivyofanyika katika sakata hili, basi alipaswa kuwasilisha maombi yake katika vikao vya ndani kujadiliwa ili ruhusa ya kimaandishi ipatikane,” alieleza mtoa habari wetu.
Katika barua yake ya maombi ya kununua magari hayo, Mkurugenzi Kalinnjuna hakufafanua ni sababu zipi zilizomsukuma kununua magari kutoka Toyota Tanzania.
Taarifa zaidi zinadai kuwa Mkurugenzi na Mwenyekiti wake wa Halmashauri hawakufuata taratibu za ununuzi hatua kiasi cha kuzua maswali mengi sambamba na uwezekano wa kuwepo kwa ufisadi katika ununuzi huo.


