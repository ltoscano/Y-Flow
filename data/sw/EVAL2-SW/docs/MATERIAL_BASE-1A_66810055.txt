
Mashine ya MRI Muhimbili yaanza kazi

Imeandikwa na Sophia Mwambe

Imechapishwa: 14 Septemba 2016

HOSPITALI ya Taifa Muhimbili (MNH), imeanza kutoa huduma ya uchunguzi wa magonjwa kupitia mashine ya Magnetic Reasonance Imaging (MRI) iliyokuwa imesitishwa kwa muda baada ya mashine hiyo kuharibika.

Akizungumza na gazeti hili jana, Kaimu Mkurugenzi wa hospitali hiyo, Profesa Lawrence Museru, alisema mashine hiyo ya MRI imeanza kufanya vipimo jana baada ya mafundi kumaliza matengenezo.
“Tumeanza kufanya vipimo vya MRI leo (jana) baada ya mafundi waliokabidhiwa kuifanyia matengenezo mashine hiyo kukamilisha marekebisho,” alisema Profesa Museru.
Mashine ya MRI hutumika kufanya uchunguzi wa magonjwa mbalimbali ya binadamu ikiwemo mifupa na ubongo.
Kwa kawaida ina uwezo wa kupima wagonjwa 10 hadi 15 kwa siku. Mashine hiyo iliharibika Agosti 24, mwaka huu baada ya kutokea hitilafu ya umeme, hivyo kusababisha huduma hiyo kusimamishwa kwa muda.
Hospitali hiyo imewaomba radhi wananchi kwa usumbufu walioupata kwa kipindi ambacho huduma hiyo ilikosekana.
Awali mashine hiyo ilikuwa mbovu na ilitengenezwa baada ya ziara ya kushtukiza ya Rais John Magufuli hospitalini hapo mwaka jana. Hata hivyo, imekuwa ikiharibika mara kwa mara na kutengenezwa.
MRI ni mashine inayotumia sumaku kupiga picha badala ya mionzi. Ni mashine inayoelezwa na wataalamu kuwa inapiga picha zenye ubora zaidi ya zilizopigwa kwa kutumia mashine ya CT-Scan.


