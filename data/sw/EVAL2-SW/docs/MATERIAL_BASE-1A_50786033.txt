Ngáí nazóngísí lisúsu liloba tɛ́. Tatá Lowi mpé atíkí koloba, avándí. Atálí na nsé, alekísí lobɔkɔ la mobáli o motó na bolakisi 'te makanisi malekí míngi. Atúní ngáí, "Tatá wa Didye, osílí oyókí makambo níni •bakoyâ•̂ koloba o ndáko-Nzambe ya bísó@"

"Tɛ́. Yɔ̆ omɔ́ní ngáí nakokɛndɛkɛ kúna@"

"Mbala óyo okokí kozánga tɛ́."

"Mpɔ̂ ya níni@ Elɔ́kɔ níni ya malámu ezalí wâná@"

"Bakoyâ̂ koloba makambo ma libála. Ntína ya libála. Ndéngé níni libála libándákí o mokili. Makambo ma koboma libála, libála lya ndongo, mwăsí abótí tɛ́, boye na boye."

"Nákɛndɛ mpɔ̂ níni@ Tosílí toyébí kala makambo níni bangó bákoloba mpɔ̂ ya libála. Ngáí náluka lisúsu níni@ Nazalí na băsí ba ngáí, nazalí mpé na bána. Tozalí sé kosála makási bísó bánsɔ tóbɔkɔlɔ bána malámu."

"Kási mayɛ́lɛ ma moto mazalí na nsúka tɛ́. Átâ ngáí mokóló, kási nakokɛndɛ. Átâ ngáí nazángí bána, kási nakokɛndɛ. Lóbí nakoyâ̂ kokamata yɔ̆."

"Sálá ndéngé olingí."

Yĕ alobí lisúsu tɛ́, atelemí mpé atíkí ngáí. Natíkálí ngáí mɔ̆kɔ́. Kala wâná tobándákí lisoló lya bísó, mpé sikáwa akeí mbángo boyé. Nzókandé tatá Lowi ayákí kosolola lɛlɔ́ bobɛ́lɛ́ mpɔ̂ ya kobenda ngáí kúna. Sɔ̂lɔ́, yĕ moto alembí makambo ma Nzambe mokɔlɔ mɔ̆kɔ́ tɛ́, toyébí. Na balabála ya bísó bato bamesení kobénga yĕ 'sángó ', zambí amesení kolongwa o ndáko ntɔ́ngɔ́ ntɔ́ngɔ́ mpɔ̂ ya kokɛndɛ epái ya bangó. Kási azalí moto malámu, naíno tozwí yĕ na likambo tɛ́. Sɔ́kɔ́ akoyâ̂ kokamata ngáí lóbí, nákɛndɛ átâ mbala mɔ̆kɔ́ mpɔ̂ ya kosepelisa yĕ.

Tatá Lowi alobákí te nakoyâ̂, mpé ya sɔ̂lɔ́ ayéí kokamata ngáí. Mpɔ̂ ya bondeko bwa ngáí na yĕ, nandimí. Tokeí bísó míbalé. Nazalí kokamwa míngi mpɔ̂ níni nandimákí kokɛndɛ. Sángó óyo bangó bakolobaka 'te azalí na mwăsí tɛ́, áyâ kopésa bísó mayɛ́lɛ ma kovánda na mwăsí. Yĕ mɔ̆kɔ́ sángó asílí amekí kovánda na mwăsí malámu@ Bato óyo!

Tokómí mpé tokɔ́tí. Bato bayike bakɔ́tákí libosó lya bísó. Tozilí míngi tɛ́, tala sángó ayéí. Moto mɔ̆kɔ́ molaí mpé monɛ́nɛ, motane mpenzá. Nsuki esílá na motó. Alátí maneti makití na •zólo•. Mpɔ̂ ya •kotála• bísó atómbólí motó́ míngi, na ndéngé 'te zolongano ya maneti épekisa yĕ botáli tɛ́. Akosolí, alingí ábánda. Ntembe tɛ́, akobánda na bísó babáli. Ntángo ínsɔ basángó bákolóngisaka sé băsí. Azalí na mongongo monɛ́nɛ mobóngí na moto lokóla yĕ. Tóyóka yĕ sikáwa, "Băsí ba bísó bazalí mabé, băsí ba bísó bazalí na mayɛ́lɛ tɛ́. Băsí bazalí zololo míngi. Mwăsí azalí ndoki. Băsí ba bísó bayékólí tɛ́. Óyo wa ngáí alekí zúwa, óyo mosúsu alekí nkanda. Mwăsí apusí monɔkɔ.