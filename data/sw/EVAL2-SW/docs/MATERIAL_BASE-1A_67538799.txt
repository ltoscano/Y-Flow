
Mvua yasababisha maafa Sumbawanga

Imeandikwa na Peti Siyame, Sumbawanga

Imechapishwa: 18 Septemba 2016

NYUMBA 21 zimebomolewa na mvua ya mawe iliyoambatana na upepo mkali iliyonyesha katika kijiji cha Mtimbwa, kata ya Kisesa, Manispaa ya Sumbawanga mkoani Rukwa ikiacha familia kadhaa, kukosa makazi na kuua mbuzi wanane, nguruwe moja na zaidi ya kuku 100. 

Akizungumza na gazeti hili kijijini humo jana, Mwenyekiti wa Serikali ya Kijiji cha Mtimbwa, Wilbroad Kapufi alidai mvua hiyo iliyonyesha kwa nusu saa jana kuanzia saa 11:00 jioni ilisababisha taharuki kubwa kijijini humo.
“Tumepita maeneo mbalimbali ili kushuhudia athari iliyosababishwa na mvua hiyo na kubaini nyumba 21 zimebomolewa, nyingine kuta lakini nyingine paa zake zikiwa zimeezuliwa. Hakuna kifo chochote lakini watoto watatu walinusurika kifo baada ya kusombwa na mvua hiyo wakiwa shambani. Wote waliokolewa na kupatiwa matibabu na hali zao ni nzuri. Kuku zaidi ya 100, vifaranga visivyo na idadi, mbuzi wanane na nguruwe moja wamekufa kutokana na mvua hiyo,” alieleza.
Ndugu wawili ambao ni walemavu wa ngozi Oliveta Zumba na Maria Zumba walieleza kuwa wakati mvua hiyo ikinyesha walikuwa ndani ya nyumba yao ambayo paa lake limeezuliwa.
Agneth Luanje, mama wa mmoja wa watoto walionusurika kifo alisema siku hiyo ya tukio, mtoto wake Charles Lemba (6) alikwenda kuchunga mifugo mbali na kijiji hicho.
“Baada ya mvua hiyo kukatika wanakijiji walikwenda porini kumsaka mtoto wangu na baada ya msako uliochukua saa tatu waliona mguu ukiwa umevaa kandambili ‘yeboyebo’ ukiwa umechomoza kwenye kifusi cha mawe ya barafu. Waliweza kumtoa hapo huku akiwa amezimia na mwili wake ukiwa umeganda kwa baridi. Ndipo akaogeshwa kwa uji wa togwa wa moto ili kumpatia fukuto mwilini. Tulimkimbiza Hospitali ya Rufaa ya Mkoa mjini Sumbwanga ambako alitibiwa na kuruhusiwa sasa anaendelea vizuri,” alieleza. 
Mkuu wa Wilaya ya Sumbawanga, Dk Halfan Haule akizungumza na gazeti hili akiwa njiani kuelekea kijijini humo alieleza kuwa Mkuu wa Mkoa wa Rukwa, Zelothe Steven akiongozana na wajumbe wa Kamati ya Ulinzi na Usalama ya Mkoa wamefika kijijini humo.
“ Hasara iliyosababishwa na mvua hiyo bado haijajulikana hadi hapo timu ya wataalamu itakapofanya tathmini,” alieleza.
Baadhi ya waathirika wa mvua hiyo, wameitaka serikali na wadau wengine wajitokeze kuwasaidia kwa hali na mali kwani baadhi yao wamelazimika kuishi kwa majirani na ndugu zao wa karibu. Naye Kamanda wa Polisi Mkoa wa Rukwa, George Kyando amesema hadi sasa hakuna kifo chochote kilichoripotiwa.


