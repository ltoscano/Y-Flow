
Jinsi ya kuandaa mbolea asilia bila kemikali kwa njia rahisi
Ingawa inachukuwa muda mrefu, pembejeo hii huweza kuleta matokeo mazuri kwa mimea hasa katika maeneo makavu yenye udongo usio na rutuba ya kutosha
Na GRACE KARANJA
KILIMO hai ni aina ya kilimo kinachozingatia matumizi ya mbolea ya kiasilia mbali na kutengenezewa viwandani na kinazingatia utunzaji wa mazingira kwa ajili ya manufaa kwa jamii, kiuchumi na kiafya.
Kutokana na matumizi ya muda mrefu, ardhi huzeeka na kushindwa kutoa mazao bora, hivyo mkulima analazimika kutafuta mbinu za kurutubisha mchanga.
Mbolea zinazotengenezwa viwandani ni bei ghali hivyo wakulima wadogo wanashindwa kuzigharamia na wanaishia kukosa hata vyakula.
Eneo la Isinya liko katika Kaunti ya Kajiado ambalo linafahamika sana kwa ukame. Kituo cha mafunzo ya kilimo cha Latia, kilichoko eneo hilo, kimejitwika jukumu la kuwapa mafunzo wakulima hasa wafugaji wanaohamahama, mbinu za kisasa za kilimo zinazoweza kuwapa mapato, bila kutumia gharama ya juu.
"Tunawafundisha wakulima jinsi wanavyoweza kulima vipande vidogo vya ardhi walivyonavyo kwa gharama ya chini," Bw Reuben Wanyonyi ambaye ni mhudumu aliye na ujuzi wa kilimo hai (organic farming) anaeleza.
Bw Wanyonyi, anaeleza kwamba njia iliyo rahisi ni wakulima kuiga mfumo wa kutengeza mbolea mbadala, ambayo inatokana na uozo wa kiasilia, unaotokana na majani mbalimbali, mabaki ya nafaka au mazao kama vile maganda ya mahindi na mboga.
"Ingawa ni vigumu kuitengeneza, ina manufaa tele kwa mkulima hasa wale ambao wana mashamba madogo na wanaweza kuongeza mazao mengi,"
Bw Wanyonyi alieleza Akilimali.
Kulingana naye, mbolea hizi zinaweza kurutubisha udongo katika kwa gharama ya chini, na pia zinadumu ardhini kwa muda mrefu. MANUFAA YA MBOLEA ASILIA Mbolea hai au asilia, ni sehemu ya viumbe (mabaki ya mimea na wanyama ambayo imetengenezwa kupitia kuoza kwa mabaki hayo hadi kupatikana kwa viumbe wadogo. 
"Mwanzo unatumia bidhaa zinazopatikana kwa urahisi na unaweza kupata mbolea ya kuongeza rutuba na mandini kwenye mchanga (solid manure), na kwa wakati mmoja inaweza kutumika kama dawa za kuua wadudu (pestcide) na pia kama madini ya Fosiforasi, inayosaidia majani kunawiri vyema," anaeleza Bw Wanyonyi.
Mbolea hai huongeza na hujenga au kukuza mpangilio wa mchanga. Hufanya hewa kupenya kwenye mchanga na husaidia utoaji maji shambani hasa kwa kuzuia mmomonyoko wa udongo. Kwa kutengeneza mpangilio wa mchanga, huufanya mmea kupata rotuba kwa urahisi, hivyo basi kuongeza madini yanayohitajika na mmea na mazao huongezeka.
Mbolea hii hufanya mchanga kuwa na maji au unyevunyevu wakati wa kiangazi.
"Pia hupunguza magonjwa na wadudu wa mimea iliyoko mchangani, hivyo basi mimea huwa na nguvu na afya. Mbolea hii haibebwi na maji ya mvua kama ile ya viwandani," Bw Geoffrey Nangabo msaidizi wa Bw Reuben anaongeza.
JINSI YA KUTENGENEZA MBOLEA ASILIA "Kusanya vitu ambavyo zinaweza kushikilia maji kwa muda mrefu ( viwe kutoka kwa wanyama na pia mabaki ya jikoni).
"Kumbuka kwamba, visiwe na mafuta kwa sababu zitapunguza uzalishaji wa minyoo hii," anasema Bw Wanyonyi.
Kata mabaki hayo vipande vidogo vidogo ili ziwe nyingi katika nafasi ndogo. Anza na zile nyepesi na uongeze mbolea iliyokauka ya wanyama, na pia majani hai.
Funika kwa mchanga mwembamba ambao una rutuba ya kutosha. Lowesha maji na uiwache kutulia kwa muda wa wiki moja.
Sasa tanguliza minyoo yako aina ya `Red Wagler warms'. Endelea kulowesha maji ukisoma jinsi minyoo hiyo inavyofanya. Minyoo wengi watafanya vizuri hivyo endelea kuunda nyingine na uendelee vivyo hivyo.
Ijapokuwa mbolea hii ni ngumu kutengeneza, haina madhara kwa mimea na udongo na haihitaji pesa nyingi. Mbolea hii inaweza kutumika kupanda mimea aina yote kwani itachukua muda mfupi kuwa tayari( miezi mitatu pekee)," Bw Reuben anasema.
Iwapo huna uwezo wa kununua minyoo hii kuna njia mbadala. Tengeneza mbolea ukitumia njia hiyo hiyo lakini kwa wakati huu chini ya mti wenye kivuli na baada ya mwezi mmoja, unaipindua ili kuwezesha hewa kupenyeza ndani.


