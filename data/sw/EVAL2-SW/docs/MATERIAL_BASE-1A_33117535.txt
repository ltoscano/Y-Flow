
Misingi mitatu ya kuongeza kipato
Nafahamu kwamba kila mmoja anafanya mambo mbalimbali kama vile kusoma, kufanya biashara na kutoa huduma mbalimbali. Lakini yote hayo huleta matokeo chanya endapo utaweka juhudi za kweli katika utendaji wako na kinyume cha hapo utakuwa unafeli.
Watu wengi huwa tunafanya vitu ili mradi tu, siyo kama tunapenda kufanya vitu hivyo ila kwa kulazimishwa tu au kwa kuiga kutoka kwa watu wengine mwisho wa siku tunajikuta hatufanyi tena vitu hivyo. Hebu tuendelee kidogo tuone maana ya neno juhudi. Ni kile kitendo cha kufanya kitu kwa kutumia bidii, maarifa, nguvu na umakini wa hali ya juu ili kupata matokeo sahihi.
Pia juhudi ni maarifa, njia, nguvu ambayo unaipata hata pale wanaokusaidia kwa sasa wakikuacha je unaweza kusimama peke yako? Mfano wewe ni mwanafunzi, wazazi au ndugu zako wanakusomesha kwa hali na mali.
Swali la kujiuliza wewe mwanafunzi je una uwezo wa kusimama peke yako endapo wanaokusaidia watakuacha? Je utatumia juhudi gani katika kutafuta njia zako binafsi za kukamilisha jambo fulani?
Ifuatayo ndiyo misingi ya kuweka juhudi katika safari yako ya mafanikio ya kipato kizuri.
Kujitoa: Ili kuona unapata mafanikio makubwa hakikisha kwamba unajitoa kwa moyo wote katika kupata kile unachokihitaji. Kwa kitu chochote unachofanya jitoe kukupenda kitu hicho. 
Kwa mfano wewe ni mfanyabiashara eneo Fulani hakikisha unaipenda kazi yako kwa kujifunza kila siku vitu vipya juu ya jambo unalolifanya. Kama wewe ni mfanya biashara hakikisha ya kwamba unajua hali ya ushindani inavyokwenda katika sokoni vinginevyo vingi.
Hakikisha unafanya jambo lolote kwa juhudi zote nakuhakikishia utapata kile unachokihitaji.
Uvumilivu: Wengi wetu huwa hatuna chembe ya uvumilivu hata kidogo, hasa pale changamoto zinapojitokeza katika mambo tunalofanya. Pia tukumbuke ya kuwa changamoto ni sehemu anayopitia mtu yeyote changamoto inayomuwezesha kukabiliana na vikwazo vinavyomfanya ashindwe kufikia malengo aliyojiwekea kibiasahara.
Jambo la msingi la kuzingatia ni uvumilivu na siyo kukata tamaa. Kuna usemi wa wahenga unasema mvulivu hula mbivu hivyo tuishi usemi huu kwa kufanya kazi kwa bidii na kuzikubali changamoto na kujua jinsi gani ya kuziepuka ili tupate mafanikio tunayoyahitaji.
Kuwa mbunifu: Hii ndio siri kubwa katika kutafuta mafanikio makubwa ambayo yapo upande wako. Kuwa mbunifu katika mambo mbalimbali huku ukiyatenda hayo uliyoyabuni kwa juhudi zote. 
Kama wewe ni mwanamuziki basi fanya kazi hiyo kwa juhudi zote huku ukiamini ya kuwa kipaji hicho ndiyo sehemu ya maisha yako na kipato chako, usifanye kitu kwa kujaribu.
Katika suala la kuwa mbunifu kuna msomi mmoja amewahi kusema ya kuwa dunia ya leo haitaki kujua wewe una nini ila ionyeshe dunia wewe una nini? Nafikiri kwa mfano huo utakuwa umenielewa vizuri zaidi. Pia tukumbuke ya kuwa mbunifu sio lazima kuvumbua kitu kipya bali hata kwa kukiongezea ubora kitu cha zamani pia ni ubunifu pia. 
Wapo baadhi ya watu wana fedha lakini hawana juhudi. Kama wewe ni miongoni mwa watu hao kumbuka fedha hizo zitakuwa ni za msimu na pindi zitakapoisha utabaki unahangaika bila mafanikio. Wataalamu mbalimbali wamebaini ya kuwa na fedha bila juhudi sio kufikia malengo.
Tenda mambo yako katika mtiririko unao eleweka na ambao unaweza kuitimiza kwa muda muafaka ikifanya hivyo kuwa tayari kuongeza kipato.


