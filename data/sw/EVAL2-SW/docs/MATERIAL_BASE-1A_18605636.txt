
Waliojenga chanzo cha Mambogo kuondolewa

Imeandikwa na John Nditi, Morogoro

Imechapishwa: 17 Oktoba 2016

WAZIRI wa Nchi, Ofisi ya Makamu wa Rais (Muungano na Mazingira), January Makamba ameliagiza Baraza la Taifa la Hifadhi na Usimamizi wa Mazingira (NEMC), kushirikiana na Mamlaka ya Bonde la Wami -Ruvu na Manispaa ya Morogoro, kuwaondoa watu waliojenga makazi katika chanzo cha maji cha Mambogo katika safu ya Milima ya Uluguru ifikapo mwishoni mwa mwezi ujao.

Hatua hiyo inatokana na uharibifu wa mazingira na uchepushwaji wa maji katika chanzo cha mto huo kwa ajili ya shughuli za kilimo cha umwagiliaji.
Hali hiyo imesababisha kupungua kwa maji kwenye chanzo chake kutoka mita milioni saba za ujazo kwa siku hadi milioni tatu kwa siku.
January alisema hayo jana baada ya kutembelea chanzo hicho cha Mambogo na kujionea upungufu mkubwa wa maji kutokana na maeneo ya milima ya chanzo cha mto huo. Chanzo hicho kimevamiwa na watu kwa kujenga makazi na kuchepusha maji kwa ajili ya shughuli zao za kilimo cha umwagiliaji.
Hivyo alisema bila kuchukua hatua hiyo, serikali itakuwa umepata hasara kubwa baada ya kujenga miundombinu ya kisasa ya matangi makubwa na mitambo ya kuchuja maji, ambayo imegharimu zaidi ya Sh bilioni 15 hadi 16 . Fedha hizo ni za ndani na misaada ya wahisani.
“Watu ambao hawajaondoka, waondoke mapema na haraka sana, waambiwe hilo na uwape muda waondoke, Novemba mwishoni mwa mwaka huu wawe wameondolewa wote waliojenga kwenye eneo la chanzo hiki,” alisema January mbele ya Mkurugenzi wa Manispaa ya Morogoro.
Pia alimuagiza Ofisa wa Bonde la Wami – Ruvu, Praxeda Kalungendo na watu wake,
kushirikiana na maofisa wa NEMC Kanda ya Mashariki, ambao wana nguvu za kisheria na Halmashauri ya manispaa hiyo kuendesha ukaguzi ili kubaini watu waliochepusha maji. 
Alitaka kazi hiyo kuanza mara moja na wale watakaokutwa wamechepusha maji kwa shughuli zao, wakamatwe na wafikishwe mahakamani kulingana na sheria ya hifadhi ya mazingira.
“Waondosheni haraka kwanza hawa wanaotambulika kuwa wamejenga kinyume cha sheria katika eneo la vyanzo vya maji,” alisema January.
“Maofisa wa NEMC nyie mmepewa nguvu ya Sheria ya Mazingira na kama mliweza kuwaondoa na kuwabomolea watu waliojenga kwenye maeneo oevu na yaliyotengwa kisheria kule Dar es Salaam, sidhani mtashindwa hapa Morogoro,” alisema.


