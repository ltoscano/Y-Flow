
Utekaji madereva wa Tanzania DRC usijenge uhasama

Imeandikwa na Lucy Lyatuu

Imechapishwa: 23 Septemba 2016

SEPTEMBA 21 mwaka huu itabaki kuwa ya kihistoria kwa madereva wa Kitanzania waliokuwa wamepeleka mzigo wa saruji nchini Jamhuri ya Kidemokrasia ya Kongo (DRC), baada ya kurejea nchini na kuungana tena na familia zao, baada ya siku kadhaa za kuwa na wakati mgumu kutokana na kugeuzwa mateka na waasi wa nchi hiyo.

Madereva hao 10 walitekwa na kunusurika kuuawa nchini humo huku wakiwa katika mateso na hofu kuu kwa takribani wiki moja, kwani walitekwa siku ya Jumatano ya Septemba 14, mwaka huu.
Kulingana na simulizi za madereva hao, miongoni mwao wapo walioweza kuwatoroka waasi na kukimbilia porini jambo ambalo lilikuwa hatari zaidi kwao, kwani waasi hao wangekuwa wamejigawa makundi makundi wangeweza kukutana nao na lengo la kujiokoa lisingeweza kufikiwa na huenda hata wangejikuta wakipoteza maisha kutokana na hasira za waasi.
Kitendo cha madereva hao kurejeshwa nchini wakiwa hai bila ya ulemavu wala majeraha yoyote ni jambo la kufurahisha na kupongeza juhudi za Serikali za kuhakikisha mateka hao wanakuwa salama na hatimaye kurejea nchini kuungana na familia zao zinazowategemea.
Aidha, jitihada za haraka zilizochukuliwa na serikali zote mbili yaani ya Tanzania na ya DRC katika kuwaokoa zinastahili pongezi, lakini pia wajitahidi kuimarisha ulinzi na usalama pamoja na uhusiano baina ya nchi na nchi ili pamoja na mambo mengine, biashara na hata shughuli nyingine baina ya nchi hizo ziweze kuendelea na kuimarika zaidi na kufanywa kwa njia salama na yenye amani. 
Ikumbukwe kuwa mbali na DRC, Tanzania imepakana na nchi za Rwanda, Uganda, Kenya, Zambia, Msumbiji ambazo kwa pamoja na nyingine zote zinahitaji ulinzi na usalama, na kutoharibu uhusiano wa ujirani ambao ndio chachu ya maendeleo na kukuza uchumi wa nchi husika.
Pia ikumbukwe kuwa wapo madereva kutoka kampuni mbalimbali ambao wamekuwa wakisafirisha bidhaa kwa njia ya barabara kwenda nchi jirani ambapo kwa tukio hilo lililowatokea wenzao linaweza kuwapunguzia kasi na kuwasababisha kuwa na hofu ya kutekwa kama ilivyotokea kwa madereva hao ama kwa upande mwingine kujenga hali ya chuki na uhasama kwao.
Si madereva pekee wanaotumia mifumo hiyo ya usafiri wa barabara, bali pia abiria na hata wafanyabiashara ambao kwa namna moja au nyingine wamekuwa wakisafiri kutoka eneo moja kuelekea lingine, hivyo badala ya kujenga hofu ya kutekwa na hata kuweka visasi nyoyoni mwao, ni vyema wakawa watulivu kwani kinyume cha hapo utaibuka uhasama unaoweza kuzorotesha mahusiano mema, lakini pia huenda utachangia kukwamisha shughuli mbalimbali za maendeleo.
Kwa vile biashara baina ya Tanzania na nchi jirani itaendelea hata katika vizazi vijavyo, ni vyema sasa kukawepo mikakati thabiti iliyo endelevu itakayohakikisha ulinzi na usalama kwa madereva na hata abiria wanaotumia barabara kuu za nchi hizo, wakisafiri au kusafirisha bidhaa zao kutoka nchi moja kwenda nchi nyingine. 
Ni kutokana na tukio hilo, hata wamiliki wa magari ambayo hutoa huduma ya usafiri na bidhaa na wafanyabiashara kutokuwa chachu ya kuwa na uhasama wa aina yoyote bali watambue kuwa kwa jitihada zilizofanywa na serikali za pande zote watakuwa salama na vyombo vyao vitakuwa salama na wao binafsi watakuwa salama pindi watakapokuwa nchi jirani ili maendeleo baina ya nchi hizo kuendelea kukua zaidi.
Hivyo ni wakati sasa kwa madereva waliopatwa na mkasa huo kuwa na uzalendo, ili watakapoendelea kutoa huduma katika nchi za jirani waendelee kuhubiri na kuonesha upendo, lengo likiwa kudumisha amani na usalama kama ilivyo sifa ya Tanzania.


