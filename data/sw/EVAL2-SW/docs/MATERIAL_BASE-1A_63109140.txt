
Hoja za utetezi zatupwa kesi ya bilioni 7/-

Imeandikwa na John Mhala, Arusha

Imechapishwa: 26 Septemba 2016

MAHAKAMA ya Hakimu Mkazi wilaya ya Arusha na Arumeru mkoani hapa, imetupilia mbali hoja za mawakili wa upande wa utetezi wa kesi inayowakabili waliokuwa wafanyakazi 13 wa benki ya Exim tawi la Arusha na mfanyabishara ya kukataa vielelezo vya risiti kuwa moja ya ushahidi katika kesi hiyo.

Wiki iliyopita mawakili hao walipinga risiti hizo kupokewa mahakamani hapo kwa madai kuwa ni nakala ambazo kwa sheria ya ushahidi haziruhusiwi kupokewa kama kielelezo kwa kuwa zinazotakiwa ni risiti halisi.
Akitoa uamuzi huo, Hakimu Mfawidhi wa mahakama hiyo, Deusdedit Kamugisha, alisema madai yaliyotolewa na mawakili hao hayana msingi kwa kuwa risiti hizo si nakala bali ni nyaraka halali na halisi zinazopaswa kutolewa na shahidi Fredrick Umio (43) kwa kuwa ni Meneja Mkuu wa Exim tawi la Arusha.
Kamugisha alisema risiti hizo ambazo hupewa kampuni za utalii baada ya kulipa benki ni halali na wahusika ndio walioziwasilisha katika Mamlaka ya Hifadhi ya Ngorongoro(NCAA) ili kupata huduma.
Alisema hizo ni risiti halali za kuweka dola benki ila alizikataa risiti za kutoa dola benki na kusema kuwa hazikuwa halisi kwani zinakinzana na sheria ya utoaji nyaraka za ushahidi mahakamani.
Kutokana na maamuzi hayo, risiti hizo zimepokelewa na kuwa moja ya vielelezo vya kesi hiyo na kesi hiyo inatarajiwa kutajwa tena oktoba 7, mwaka huu na kuendelea kusikilizwa siku tatu mfululizo kuanzia Oktoba 10, 11, na 12 mwaka huu.
Risiti hizo zilikabidhiwa na Umio ambaye ni shahidi wa tatu katika kesi hiyo ya wizi wa zaidi ya Sh bilioni saba. Washtakiwa watatu katika kesi hiyo wapo nje kwa dhamana wengine wote wako rumande kwa makosa ya utakatishaji fedha haramu kwani kesi hiyo haina dhamana kwa mujibu wa sheria.


