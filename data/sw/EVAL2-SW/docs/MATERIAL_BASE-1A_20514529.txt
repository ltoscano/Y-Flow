Kaunti kukuza mawasiliano
NA FATMA MZEE
SERIKALI ya Kaunti ya Tana River imetenga shilingi milioni ishirini kuanzisha kituo cha redio kama njia moja ya kuboresha mawasiliano katika eneo hilo.
Akizungumza na wanahabari katika mji wa Hola, gavana wa kaunti hiyo Bw Hussein Dado alisema kwamba kaunti hiyo ilikuwa imebaki nyuma kimaendeleo kutokana na kutokuwepo kwa njia ya mawasiliano tangu uhuru.
Aidha, aliongezea kwamba kaunti hiyo itaunda mtandaopepe utakaosaidia wananchi kuwasiliana na maafisa wa serikali popote walipo katika harakati za kutafuta ajira na masuala mengineyo kupitia njia ya intaneti badala ya kugharamika kutembelea afisi hizo.
"Tumetenga shilingi milion ishirini ambazo zitasimamia mradi huo kwani kaunti hii imekuwa kwa muda mrefu bila njia ya mawasiliano na imekuwa ikikosa habari muhimu kutokana na ukosefu wa mawimbi ya redio na televisheni," alisema Bw Dado.
Huku hayo yakijiri, shirika lisilo la kiserika, KESHA katika kaunti hiyo, likishirikiana na shirika la HCR lina mpango wa kufungua kituo cha redio cha kijamii katika mji wa Hola ndani ya kipindi cha mwezi mmoja ujao.
Kulingana na Mratibu wa miradi wa shirika hilo Bw Shedrack Hiribae, shirika hilo linalofadhiliwa na HCR kutimiza mradi huo lilikuwa limecheleweshwa na kibali cha kuanzisha redio kutoka kwa Tume ya Mawasiliano nchini.
Mradi huo utakaogharimu takriban shilingi million 15, unanuia kubadilisha fikra za wananchi kuhusiana na mila na desturi zilizopitwa na wakati, kueneza jumbe za amani hasa katika maeneo yaliyokumbwa na ghasia, kuongeza kiwango cha elimu pamoja na kuwahamasisha wenyeji kuhusu uongozi na kujitawala.
Kituo hicho kitakuwa kituo cha kwanza kabisa kuanzishwa kaunti hiyo huku ikiwa Redio Taifa ndio hidhaa pekee iliyo na masafa ya kutosha kufika kaunti hiyo.


