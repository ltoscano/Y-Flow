
Marufuku kuchanganya dini, siasa-Mwakyembe

Imeandikwa na Eric Anthony, Dodoma

Imechapishwa: 13 Septemba 2016

SERIKALI imesisitiza kuwa, ni makosa kwa mtu au vyama vya siasa kuchanganya dini na siasa katika nyumba za ibada au mikutano.

Kauli hiyo imetolewa leo bungeni mjjini Dodoma na Waziri wa Katiba na Sheria, Dk Harrison Mwakyembe wakati anajibu swali la nyongeza la Mbunge wa Jimbo la Gando, Othman Omar Haji (CCM), aliyeuliza hatua zinazoweza kuchukuliwa kwa viongozi wa umma watakaohubiri siasa katika nyumba za ibada na pia endapo matamko yake yanaweza kukwaza, ni hatua gani zitachukuliwa.
Akijibu alisema kufanya hivyo katika nyumba za ibada ni kinyume cha Katiba ya nchi, hivyo mhusika au chama, kitakuwa kimefanya makosa na kustahili adhabu kulingana na taratibu za Msajili wa Vyama vya Siasa nchini.
Katika swali la msingi, Haji alitaka kujua kifungu cha Katiba au Sheria ya Jamhuri ya Muungano wa Tanzania kinachofafanua juu ya tabia ya baadhi ya viongozi wa serikali kutoa kauli zenye msisitizo kwa wananchi kuhubiri siasa katika nyumba za ibada na kuchanganya dini na siasa katika mikutano.
Dk Mwakyembe akijibu swali hilo amesema, Katiba ya Jamhuri ya Muungano wa Tanzania ya mwaka 1977 inaeleza katika utangulizi wake kuwa Tanzania inaongozwa na Serikali yenye kufuata misingi ya demokrasia, ujamaa na isiyokuwa na dini.
“Aidha, Ibara ya 3 (1) ya Katiba hiyo, inaeleza kuwa Jamhuri ya Muungano wa Tanzania ni nchi ya kidemokrasia na ya kijamaa, isiyokuwa na dini na yenye kufuata mfumo wa vyama vingi vya siasa. “Ibara ya 19 (1), (2) na (3) inaeleza kuwa kila mtu anastahili kuwa na uhuru wa mawazo, imani na uchaguzi katika mambo ya dini pamoja na uhuru wa mtu kubadilisha dini au imani yake,” alisema.
Aidha, Ibara ya 3 (2) inaelekeza kuwa, mambo yote yanayohusu siasa uandikishaji na uendeshaji wa vyama vya siasa yatasimamiwa kwa mujibu wa masharti ya Katiba na Sheria iliyotungwa na Bunge kwa ajili hiyo.
“Hivyo basi, Sheria ya Vyama vya Siasa Sura ya 258, inaeleza bayana katika kifungu cha 9 (2) kuwa chama chochote cha siasa hakistahili kusajiliwa endapo katiba yake au sera zina mwelekeo wa kuendeleza maslahi ya imani ya kidini au kundi la kidini,” alisema Dk Mwakyembe.


