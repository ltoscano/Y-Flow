Meya afuta mradi wa njia za baiskeli mjini
Sep 22, 2016

JOHYANNESBURG, AFRIKA KUSINI

MEYA mpya wa Jiji la Johannesburg nchini Afrika Kusini, Herman Mashaba, ametengua mradi wa ujenzi wa njia za baiskeli uliolenga kupunguza msongamano wa magari katika barabara za jiji hilo.

Mradi huo ulitengewa bajeti ya randi za Afrika Kusini milioni 70 sawa na takriban shilingi bilioni 10.7 za Tanzania hadi kukamilika.

Licha ya kulenga kupunguza msongamano, mradi huo pia ungeweza kuwa chanzo cha mapato kupitia utozaji ushuru kwa watumiaji wa njia hizo na zaidi ya hapo, kuwaweka katika hali ya kiafya raia wa nchi hiyo kwa kuwa matumizi ya baiskeli ni sawa na mazoezi. 

Meya huyo mpya kutoka chama cha Democratic Alliance (DA) kilichokibwaga chama tawala cha ANC, amejigamba kuwa chini ya utawala wa chama hicho, serikali ya jiji itakuwa ikitekeleza mambo yenye manufaa kwa kila raia.

Mradi huo wa ujenzi wa njia za baiskeli uliasisiwa na meya aliyepita, Parks Tau, kutoka chama tawala cha African National Congress (ANC) aliyeshika wadhifa huo kuanzia mwaka 2011 hadi mwaka huu. Tayari Parks ameingia katika vita ya maneno na meya huyo mpya, akisema mradi huo unastahili kutekelezwa, huku Mashaba akisema Parks atambue kuwa muda wake wa uongozi umekwisha mara baada ya uchaguzi wa mwaka huu na asijidai eti ni mradi wake.

“Barabara zote za Joburg zitakapokuwa zimejaa magari basi hapo ndipo mamlaka ya jiji itakapoanza kufikiria namna ya kutekeleza mradi huu wa ujenzi wa njia za baiskeli,” alisema Mashaba.

Meya huyo pia ameitisha ukaguzi wa watumishi wa jiji ili kujiridhisha kama wote wanasifa zinazohitajika kwa kazi wanazozifanya.

“Najua kwamba katika utawala uliopita ulikuwa msimu wa makada kupewa kazi za kitaalamu, kupewa uteuzi kwa misingi ya urafiki na undugu, lazima tukague,” alisema.

Tangu aingie madarakani meya huyo amekuwa akifanya mabadiliko mengi huku akijigamba kuwa hatua anazochukua za kulijenga jiji hilo ni sawa na hatua alizopata kuchukua Rais wa kwanza mweusi nchini humo, Nelson Mandela

Mashaba ambaye ni mfanyabiashara mwezi uliopita alifanya uteuzi wa wajumbe wa kamati ya uongozi ya meya, akisema amewachagua kwa sababu ya uwezo wao na wala si kwa vigezo vya urafiki.

Alipoulizwa kama wajumbe hao wa kamati aliowachagua walikuwa na uzoefu katika kazi hizo za jiji, alijibu; “Mwaka 1994, Nelson Mandela alipokuwa akiongoza kidemokrasia, hakuwahi kuwa na uzoefu wowote kabla.”

Mwisho


