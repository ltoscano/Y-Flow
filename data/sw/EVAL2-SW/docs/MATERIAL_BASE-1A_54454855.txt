
Ruto kurudi nchini leo baada ya kuhudhuria kikao ICC
VALENTINE OBARA na WALTER MENYA
NAIBU wa Rais William Ruto anatarajiwa kuondoka The Hague, Uholanzi leo kurejea Nairobi baada ya kuhudhuria vikao vya kesi yake katika Mahakama ya Kimataifa ya Uhalifu (ICC), kulingana na maafisa wake.
Bw Ruto aliwasili The Hague mnamo Jumatatu akiandamana na familia yake na wanasiasa wa Muungano wa Jubilee.
Tangu vikao hivyo vilipoanza Jumanne, Bw Ruto na mshtakiwa mwenzake Bw Joshua Arap Sang, walihudhuria huku mawakili wao wakijizatiti kujaribu kushawishi majaji wawaondolee mash taka. Kupitia kwa mawakili wao, wawili hao walisisitiza kuwa upande wa mashtaka unaoongozwa na Bi Fatou Bensouda haukutoa ushahidi wa kutosha dhidi yao ambao unaweza kutumiwa na majaji kuwahukumu. 
Lakini jana kwenye kikao cha mwisho, wakili wa waathiriwa Bw Wilfred Nderitu alipinga hoja za wawili hao na kusisitiza ushahidi uliowasilishwa unaweza kuaminika na unafaa utumiwe kuwahu kumu wawili hao. Upande wa mashtaka pia ulipata nafasi nyingine ya kukosoa hoja za wawili hao zilizowasilishwa na mawakili Karim Khan (wa Bw Ruto) na wakili Katwa Kigen (wa Bw Sang). Kwa niaba ya upande wa mashtaka, wakili Anton Steynberg aliambia majaji kuwa ingawa hawana uwezo wa kueleza kwa kina zaidi kuhusu muundo wa kundi lililodaiwa kutumiwa kutekeleza mauaji Rift Valley, wana ushahidi wa kutosha kuonyesha jinsi kundi hilo liliendeleza shughuli zake.
"Kilicho muhimu zaidi ni ushirikiano uliokuwepo ambao unahusisha kuhudhuria mikutano, mienendo ya wanachama ikilinganishwa na wengine na pia kutekelezwa kwa malengo ya kundi hilo," akasema Bw Steynberg.
Majaji watatoa uamuzi wao kuhusu ikiwa hoja hizo zitakubaliwa wakati wowote kuanzia wiki ijayo.
Ikiwa hoja hizo zitakubaliwa, Bw Ruto na Bw Sang wataachwa huru, lakini zikikataliwa watahitajika kuita mashahidi wawatetee dhidi ya madai yaliyowahusisha na ghasia za baada ya uchaguzi mkuu wa 2007.


