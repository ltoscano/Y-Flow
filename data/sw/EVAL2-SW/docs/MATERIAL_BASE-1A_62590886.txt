
Katibu Mkuu Kiongozi kuwa mgeni rasmi SHIMIWI
Sep 06, 2016

KATIBU MKUU Kiongozi Balozi John Kijazi atakuwa mgeni rasmi katika ufunguzi wa Bonanza la Shirikisho la Michezo ya Wizara na Idara za Serikali (SHIMIWI) ambalo litafanyika jijini Dar es salaam mwishoni mwa wiki hii.

Kwa mujibu wataarifa iliyotolewa na Kaimu Katibu Mkuu wa Shimiwi Moshi Makuka, bonanza hilo litafanyika tarehe 10, Septemba mwaka huu katika uwanja wa Taifa (Uhuru) kuanzia saa 12:30 asubuhi.

“Bonanza litawashirikisha watumishi wote wa Serikali kutoka katika Wizara, Idara zinazojitegemea na Wakala wa Serikali na Ofisi ya Mkuu wa Mkoa Dar es Salam” alisema Makuka.

Aidha Makuka alisema kwamba bonanza hilo ni maandalizi ya michezo ya Shimiwi ambayo yamepangwa kufanyika Mkoani Dodoma kuanzia tarehe 14 mpaka 27 Octoba mwaka huu.

Michezo ya mwaka huu inalengo la kuunga mkono agizo la Rais wa Jamuhuri ya Muungano wa Tanzania Dkt John Magufuli la kuhamishia Makao Makuu yake mkoani Dodoma.

Mbali na hayo Makuka alisema michezo hiyo itawapa fursa watumishi wa umma kufahamu mazingira na kufanya maandalizi muhimu kwa ajili ya kuhamia mkoani humo.

Makuka aliongeza kwamba walipanga michezo hiyo kuanza Octoba14 ili kuadhimisha kumbukumbu muhimu ya kifo cha Baba wa Taifa Hayati Mwl. Julius Nyerere na kuenzi agizo lake la Serikali kuhamia Dodoma linalotekelezwa na Serikali ya Awamu ya Tano.

“Michezo ya mwaka huu itaanza na ibada maalumu ya kumuombea Baba waTaifa na kumtakia afya njema rais John Magufuli sanjari na kushiriki upandaji miti katika maeneo yatakayopendekezwa na Serikali ya mkoa”aliongeza Makuka.

Michezo ya Shimiwi hufanyika kila mwaka kwa lengo la kuwaunganisha wafanyakazi wote na kuimarisha afya zao ili kuepuka maradhi ya mara kwa mara.

Mwisho


