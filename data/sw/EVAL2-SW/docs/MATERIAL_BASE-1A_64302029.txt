
Awataka wanawake wajiunge kwenye vikundi

Imeandikwa na Mwandishi Maalumu, Mbeya

Imechapishwa: 03 Oktoba 2016

WAZIRI wa Afya, Maendeleo ya Jamii, Jinsia, Wazee na Watoto, Ummy Mwalimu, amefanya ziara ya kushtukiza katika Stendi ya Kabwe jijini Mbeya, na kuwataka wanawake kujiunga katika vikundi ili kukopesheka na kupata fursa mbalimbali za biashara yakiwamo mafunzo na huduma ya masoko.

Waziri Ummy alizungumza na wajasiriamali hao, wanaofanya biashara hapo ili kufuatilia utekelezaji wa Ilani kuhusu halmashauri kutenga asilimia tano ya mapato yake ya ndani kwa ajili ya Mfuko wa Maendeleo ya Wanawake.
Alisema serikali itahakikisha inawapa mikopo yenye riba nafuu kupitia mfuko huo, na pia kuweka mazingira wezeshi ya kuwajengea uwezo kufanya biashara katika mazingira salama, hivyo amewasisitizia kijiunga katika vikundi ili wafikiwe na fursa hizo na mikopo kwa wepesi.
Wanawake wajasiriamali hao, kwa nyakati tofauti walisema, changamoto kubwa wanayopambana nayo ni kukosa mitaji na masoko, hali ambayo ilimlazimu waziri huyo kumuagiza Ofisa Maendeleo ya Jamii wa Halmashauri ya Jiji hilo, kuhakikisha anawapatia mikopo wanawake hao katika mwaka huu 2016/17.
Pia akiwa katika soko hilo, Waziri ameeleza kufurahishwa na jitihada za Mkuu wa Mkoa wa Mbeya, Amos Makalla na Mkuu wa Wilaya ya Mbeya, William Ntinika, katika kuwahamasisha wajasiriamali hao kufanya biashara zao katika mazingira ya usafi na matumizi ya meza za kufanyia biashara katika eneo hilo.
Alitoa rai kwa halmashauri nyingine kuiga mpango wa kufanya biashara katika mazingira ya usafi ili kuhakikisha tunadumisha usafi wa miji yetu na mazingira ya maeneo ya wafanyabiashara wadogowadogo. 
Aidha, alitembelea mahabusu ya watoto iliyopo jijini humo ambapo alizungumza na watoto takribani 16 na akaeleza azma ya serikali ya kuhakikisha watoto waliopo hapo wanapata haki zao za msingi hususan haki ya kupata elimu kwa maendeleo na ustawi wao.


