
Kwanini Serikali haitakiwi kurudi nyuma uzimaji wa simu
Kama utani Juni 16 iliyokuwa inasubiriwa kwa wenye simu feki ndiyo hiyo inakaribia. Awali ilionekana ni kipindi kirefu kisichofikika kirahisi.
Lakini kama wanavyosema waswahili, usiku wa deni ni mfupi. Na matumizi ya simu feki ni deni tunalotakiwa kulifuta.
Wengi bado wanaamini kuwa huenda uzimaji wa simu feki ukasogezwa mbele na Mamlaka ya Mawasiliano Tanzania (TCRA) kama ilivyokuwa wakati wa usajili wa laini za simu. La hasha. Sioni mabosi wa TCRA wakiwaza hivyo na wala sitaunga mkono uamuzi huo iwapo ukifanywa.
Ni dhahiri kuwa baadhi wanaona uamuzi wa kuzima simu hizo ndani ya miezi sita ni kidogo lakini ukweli ni kwamba siku zote kibaya kiangamize haraka.
Hoja za baadhi ya watu kuwa uamuzi huo, utawaacha watanzania wengi bila mawasiliano kwa kuwa wanatumia simu feki, zinatia ukakasi. Ili kuleta maendeleo ni vyema watanzania tukavipata au tukatumia vitu vilivyo halali.
Ni dhahiri simu feki zimesaidia kukuza upatikanaji wa huduma za simu nchini hadi kufikia asilimia 79 Desemba mwaka jana kutoka asilimia 50 mwaka 2010, lakini msaada wake haukuwa halali. Hatuwezi kuhalalisha haramu kwa sababu imeonekana ni msaada wakati uwezekano wa kuwa na iliyo safi tunao.
Kuna madhara mengi yanayotokana na bidhaa bandia za elektroniki hususan simu za mkononi au tabiti.
Mosi, kifaa chochote cha kielektroniki ni lazima kipimwe vyema ili kujiridhisha na uhakika wa kufanya kazi kwa muda mrefu na kwa usalama ili kupunguza madhara kwa mtumiaji.
Ili kwenda na mahitaji hayo, wazalishaji wa simu huweka dhamana (gerentii) ya bidhaa husika ili ikiharibika ndani ya muda mfupi wakurekebishie au wakupe kifaa kipya.
Kwa bahati mbaya, wauzaji wa simu feki mara nyingi hawatoi dhamana ya uhakika na hata wakikueleza ipo, kifaa chako kikiharibika na ukienda dukani si rahisi kukubadilishia. Wanakijua wanachofanya, jaribu Kariakoo.
Hii ni hasara kwa mnunuzi aliyevunja kibubu kununua simu iliyoonekana kuwa ya bei rahisi ikiwa na vitu vyote vya kisasa, lakini inageuka gharama na kumpatia hasara. Simu hizo pia zinaweza kuleta madhara kwa binadamu iwapo betri zake zitalipuka.
Hatari ya pili ya simu feki ni kwamba sehemu kubwa hazitengenezeki. Pamoja na kugeukia uandishi, nipo kwenye fani ya ufundi wa vifaa elektroniki kwa zaidi ya miaka tisa sasa na tatizo kubwa tunalokumbana nalo kwenye karakana nyingi ni kukosekana kwa vipuri vya simu hizo.
Ukiachana na uhaba wa vipuri kutokana na kampuni zinazotengeneza kutoandaa na kusambaza kwa wingi kwa sababu ya hofu za kisheria, bado vifaa vingi viliundwa kwenye simu hizo havibadilishiki kirahisi.
Vioo ambavyo mara nyingi watengenezaji halisi huviunda kwa kwa kupachika na sakiti, katika simu feki vingi vimechomelewa katika hali ambayo fundi mwenye vifaa duni vya upulizaji na uchomeleaji hawezi kuzitengeneza. Hata kama zipo halisi zinazochomelewa, vipuri vya simu hizo vinabadilishika kirahisi.
Mbali na kutotengenezeka, baadhi ya simu feki ni bei rahisi sokoni kiasi cha hata kwenda sambamba na gharama za vipuri na ufundi kwa zile zinazotengenezeka kwa vipuri halisi. Hivyo kiufundi havina tija.
Ukiachana na hasara hizo, simu bandia zinailetea Serikali hasara kwa sababu nyingi zinaingizwa kwa njia ya panya kwa ajili ya kukwepa kodi na rungu la Shirika la Viwango Tanzania (TBS). Kwa mantiki hiyo, Serikali imepoteza sehemu kubwa ya mapato yake kabla ya uamuzi huu wa kuzima simu.
Hofu ya kupungua watumiaji Baada ya TCRA kuwataka wananchi wahakiki uhalisia wa simu zao kwa kuangalia namba tambulishi (IMEI), baadhi ya watu wanatumia takwimu na umuhimu wa simu katika huduma za kifedha kama njia ya kushawishi vifaa feki kutozimwa.
Siafiki siasa hizo hata kidogo. Tukumbuke kuwa tayari Wa tanzania wameona umuhimu wa mawasiliano. Simu zimekuwa sehemu ya maisha yetu kibiashara na kijamii.
Kama mtu ameshagundua anamiliki simu feki tangu miezi sita iliyopita kwanini hakujibaingaiza kukusanya fedha kidogo ili anunue mpya walau ya Sh30,000?
Pamoja na kwamba simu feki zilikuwa na huduma nyingi za kisasa za intaneti na kamera kwa bei, bado zipo pia simu halisi zenye uwezo kama huo kwa bei ya wastani yenye uhakika wa vifaa husika. Rahisi ni gharama.
Kuna kampuni nyingi za simu ulimwenguni zinazoleta simu zao nchini kwa mpangilio wa bei na aina ya mahitaji kutoka ghali hadi bei rahisi ina huduma za intaneti na kamera ukianzia Samsung, Tecno, Nokia, HTC, Startimes, Hallotel, Vodafone na nyingine lukuki.
Hadi kufikia Desemba mwaka jana, TCRA ilibainisha kulikuwa na laini zaidi ya 39.6 milioni za simu za mkononi zinazotumika. Hii ina maanisha kuwa hata kama simu feki zikizimwa idadi hiyo haiwezi kushuka kwa zaidi ya milioni nne kwa sababu simu zisizo na ubora zinakadiriwa kuwa ni milioni tatu. 
Hata hao watakaokosa itakuwa kwa muda tu na ndani ya kipindi kifupi watasimama na kuendelea na safari. Tusilete siasa katika kuleta maendeleo nchini. Simu feki ni lazima zizimwe.


