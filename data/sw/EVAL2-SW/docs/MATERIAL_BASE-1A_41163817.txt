Congo DR yamtunuku cheti msanii Chengula

Imeandikwa na Frank Leonard, Iringa

Imechapishwa: 07 Septemba 2016

SERIKALI ya Congo DR imemtunuku cheti cha heshima ya kipekee (balozi wa Amani) mwanamuziki wa nyimbo za injili kutoka Tanzania, Mess Jakobo Chengula kwa kazi nzuri anayoifanya ya kuhubiri amani na upendo kupitia nyimbo zake.

Chengula ambaye kwa sasa anatamba na wimbo wa Moyo wangu hauna woga, aliomshirikisha mwanadada Upendo Nkone ni mwanamuziki pekee kutoka Tanzania aliyetunukiwa cheti hicho cha heshima cha balozi wa Amani baada ya kwenda kufanya huduma ya uimbaji katika nchi hiyo.
Akizungumza na waandishi wa habari mjini hapa, Chengula amesema ni heshima ya kipekee aliyoipata yeye na taifa lake la Tanzania kwa watu wa mataifa mengine kuona mchango wa muziki wa injili katika kuhubiri Amani ya Afrika na Dunia kwa ujumla.
Chengula amesema amepata cheti hicho kutokana na ujumbe mzuri ulioko katika nyimbo zake na matendo mema afanyayo katika huduma yake.
Amesema ni furaha ya kipekee kwa Tanzania kuonekana ni nchi inayojali misingi ya demokrasia na haki, jambo lililosababisha mataifa mengine kuona haja ya kutoa cheti hicho kwa mwanamuziki anayefanya kazi hiyo pia.
“Unajua pale tulienda katika huduma ya kuhubiri neno la Mungu na uimbaji na tulikutana watu kutoka mataifa mbalimbali na mimi peke yangu ndiye niliyotokea Tanzania na pale kulikuwa na viongozi mbalimbali na waimbaji wengi tena wakubwa kutoka mataifa makubwa lakini hawakupata cheti hicho lakini mimi nilipewa, hii ni heshima ya pekee ambayo Tanzania imepata kupitia mimi kule nchini Congo,” alisema.
Akizungumzia maajabu yaliyotokea baada ya kuwasili Congo, Chengula alisema hajawahi kupata mapokezi makubwa kama aliyopata nchini humo.
“Congo wamenionesha kitu cha ajabu sana, wameonesha jinsi wanavyouheshimu muziki na hii ni faraja kwangu kwa sababu mimi ni mmoja wa wanamuziki wa injili niliyefanya huduma hiyo kwa muda mrefu hapa nchini,” alisema. Alisema baada ya kutoa albamu yake ya kwanza ya “Mungu Wangu Habadiliki” ameendelea kufyatua vibao vya dini kwa kadri Mungu anavyomjalia.


