
Wanariadha waitwa Igombe marathon

Imeandikwa na Mwandishi Wetu

Imechapishwa: 01 Oktoba 2016

WANARIADHA na watu wengine wenye kuupenda mchezo wa riadha wametakiwa kujitokeza kwa wingi katika mbio za Tigo Igombe Marathon zitakazofanyika kesho. 

Akizungumza na Waandishi wa Habari jana, Mkurugenzi wa Chief Promotions, Amon Mkoga alisema kuwa mbio hizo ni za kwanza na kuwa zimelenga kuinua vipaji vya watu mbalimbali katika mchezo huo.
Alisema kuwa Tanzania ina watu wengi wenye vipaji ambao wanatakiwa kuendelezwa kwa hali na mali na kwamba kwa kuwapo na mbio hizo itasaidia kuwaweka wananchi karibu zaidi na mchezo huo.
“Najua mchezo wa riadha unahitaji umakini, maandalizi na pia hamasa kwa hiyo wananchi wakiandaliwa mbio kama hizi wakishiriki inawajengea ukaribu zaidi na mchezo huu na kujikuta wakiupenda na kuonesha uwezo wao,” alisema Mkoga.
Alisema, pia mbio hizo zinalenga kutambua vipaji vya wasichana katika riadha na haiishii hapo tu ila kutakuwa na misaada maalumu kwa wasichana hao ambapo watapewa taulo za kike.
Alisema lengo kubwa la kutoa taulo hizo ni kuihamasisha jamii juu ya njia bora za kuwasaidia wasichana ili kuendelea na masomo na kushiriki michezo, kwa hiyo msaada huo ni ishara mojawapo ya kuwaweka karibu wasichana na michezo.
Aliongeza, Igombe Marathon pia itatoa misaada katika Hospitali ya Kitete, ikiwa ni ishara ya kujenga dhana nzima ya upendo katika jamii kwa kuwahamasisha umuhimu wa kusaidiana.
Alisema mbio zitaanzia Uwanja wa Ali Hassan Mwinyi saa 12 asubuhi na kuzunguka katika viunga vya Tabora mjini na kisha kumalizikia uwanjani hapo. Kwa upande wake Meneja wa Tigo Tabora, Bright Kisanga alisema Tigo imedhamini mbio hizo kwa Sh milioni 50.


