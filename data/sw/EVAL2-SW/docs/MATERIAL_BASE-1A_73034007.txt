
Watumishi 7 Iramba warejeshwa kazini

Imeandikwa na Abby Nkungu, Iramba

Imechapishwa: 08 Septemba 2016

WATUMISHI saba wa Halmashauri ya Wilaya ya Iramba katika mkoa wa Singida, waliokuwa wamesimamishwa kazi tangu Februari 26, mwaka huu kwa tuhuma mbalimbali na wamerejeshwa kazini baada ya serikali kuwaona hawana hatia.

Mkuu wa Wilaya ya Iramba, Emmanuel Luhahula alisema, waliorejeshwa kazini ni Mganga Msaidizi Mwandamizi, Dk Timothy Sumbe, Makatibu wa Afya, Kaleb Ngughu, Sunday Alphonce, Grace Nganga na Ofisa Maendeleo ya Jamii Mwandamizi, Silvery Maganza. Watumishi hao walikuwa wakikabiliwa na tuhuma za matumizi mabaya ya madaraka, ambapo walidaiwa kutumia isivyo halali zaidi ya Sh milioni 145 za Mfuko wa Taifa wa Bima ya Afya (NHIF).
Wengine waliorejeshwa kazini ni Mhandisi Mkuu Ujenzi, David Malegi, na Fundi Sanifu, Hashim Ndwata, ambao walituhumiwa kuchelewesha ujenzi wa bweni la wasichana la shule ya sekondari ya Kinyangiri katika Halmashauri ya Wilaya ya Mkalama.
Luhahula alisema kuwa watumishi hao walirejeshwa kazini baada ya serikali kujiridhisha kuwa hawakuwa na hatia kutokana na uchunguzi uliofanywa na Taasisi ya Kuzuia na Kupambana na Rushwa (TAKUKURU) na Jeshi la Polisi.
Alisema watuhumiwa wengine, akiwemo aliyekuwa Mkurugenzi Mtendaji wa Halmashauri ya Iramba wakati huo, Halima Mpita, Ofisa Utumishi, Tabia Nzowa, Ofisa Maendeleo ya Jamii, Focus Marwa na Ofisa Mipango, Stephen Pundile, hatma yao bado haijajulikana.


