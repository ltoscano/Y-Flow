
Ligi ya wanawake Novemba

Imeandikwa na Rahel Pallangyo

Imechapishwa: 08 Oktoba 2016

LIGI ya Taifa Wanawake Tanzania Bara inatarajia kuanza Novemba mosi, na inatarajiwa kushirikisha timu 12 ambazo zitagawanywa kwenye makundi mawili.
Awali, Shirikisho la Soka Tanzania (TFF) lilipanga ligi hiyo kuanza Oktoba 5 lakini sasa limeisogeza mbele hadi mwezi ujao.

Akizungumza na waandishi wa habari, Ofisa Habari wa TFF, Alfred Lucas alisema Kamati ya Maendeleo ya Soka la Wanawake na shirikisho hilo zimesema ligi hiyo itashirikisha timu 12 zitakazocheza nyumbani na ugenini na baadae timu tatu za juu kutoka kila kundi zitamalizia ligi hiyo kwenye Uwanja wa Uwanja wa Chamazi. 
“Timu zimegawanywa kwenye makundi mawili yenye timu sita sita na itachezwa nyumbani na ugenini na baadae timu tatu za juu kwa kila kundi zitakuwa zimefuzu kwenye hatua ya mwisho ya kutafuta bingwa, ambayo itachezwa kwenye kituo kimoja ambacho ni Uwanja wa Chamazi, ”alisema.
Pia alisema klabu zilitaarifiwa kuwa mwisho wa usajili ulikuwa jana, hivyo zimeagizwa kuzingatia kuweka namba kwenye jezi za wachezaji ambao imewasajili.
“Pamoja na kuwa ni timu 12 zinatarajiwa kushiriki ligi hiyo hadi Oktoba 5,
2016 ni timu sita tu zilikamilisha usajili, ambazo ni Baobab ya Dodoma, Mlandizi ya Pwani, Majengo ya Singida, Marsh Academy ya Mwanza, Evergreen Queens na JKT za Dar es Salaam,” alisema Lucas.
Lucas alisema klabu hazina budi kutangaza aina ya rangi za jezi zao watakazozitumia katika michezo ya nyumbani na ugenini na kutakiwa kusafiri na jozi zote mbili ili kuepuka mkanganyiko wa kufanana jezi. Na katika kila mchezo kutakuwa na kocha atakayechagua wachezaji watakaoitwa katika timu ya taifa (Twiga Stars).
Vyama vya mikoa vimeagizwa kusaidia timu katika bajeti zao kwa vile fedha zinazotoka hazitoshi pamoja na maandalizi ya michezo kama kuandaa uwanja ila waamuzi watagharamiwa na TFF.
Lucas alisema hakutakuwa na zawadi ya fedha zaidi ya kombe la medali kwa timu shiriki, hivyo hakutakuwa na zawadi kwa mchezaji bora, mfungaji bora, kipa bora, ingawa kutakuwa na jopo la kuwachagua.
Oktoba 8 itakuwa ni siku ya kuchambua fomu za usajili wakati Oktoba 10, majina ya usajili yatatangazwa pia klabu zitatumiwa kupitia anwani za barua pepe na Oktoba 11-12, ni muda wa klabu kuleta mapingamizi yatakayosikilizwa Oktoba 15.


