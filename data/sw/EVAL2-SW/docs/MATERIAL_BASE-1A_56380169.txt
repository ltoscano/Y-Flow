
Serikali kufungua ubalozi mji wa Guangzhou

Imeandikwa na Maulid Ahmed, Dodoma

Imechapishwa: 03 Novemba 2016

SERIKALI inatarajia kufungua ubalozi mdogo katika mji wa Guangzhou uliopo katika jimbo la Guangdong, China, Bunge limeelezwa. 

Hatua hiyo imefikiwa baada ya serikali ya China kuchagua majimbo matatu yatakayokuwa na uhusiano maalumu na nchi tatu za Afrika, ikiwemo Tanzania.
Naibu Waziri wa Mambo ya Nje na Ushirikiano wa Afrika Mashariki, Susan Kolimba alitaja majimbo hayo kuwa ni Jiangsu, Zhejiang na Guangdong ambayo yamepewa maelekezo mahususi na serikali ya China kuhamasisha kampuni kutoka katika majimbo yao kuhamisha viwanda vyao katika nchi hizo, ikiwemo Tanzania.
"Tunaamini kwa kuanzia katika mji huo, si kwamba tutakuwa tu na fursa ya kuyashawishi kampuni za mji huo kuja kuwekeza nchini, bali pia tutaweza kutoa huduma mbalimbali kwa Wa tanzania wanaofanya biashara katika mji huo wa Guangzhou," alisema. 
Kolimba alikuwa akijibu swali la Mbunge wa Baraza la Wawakilishi, Machano Othman Said (CCM) aliyehoji kama serikali haioni sasa umefika wakati wa kufungua ubalozi mdogo wa Tanzania katika mji wa Guangzhou ili kutoa huduma nzuri kwa watanzania wengi katika mji huo.
Pia alitaka kufahamu utaratibu gani uliotumika katika kuwapatia viza watanzania ambao wameamua kuishi China zaidi ya mwaka mmoja.
Kuhusu utoaji viza, Kolimba alisema utaratibu uliopo unawataka watanzania na wageni kutoka mataifa mengine walioamua kuishi China zaidi ya mwaka mmoja kuwa na kibali cha kuishi na kibali hicho kinapatikana kwa kuwasilisha maombi kwenye wizara inayoshughulika na mambo ya ndani ya China na wakikidhi vigezo wanapatiwa vibali vya kuishi.


