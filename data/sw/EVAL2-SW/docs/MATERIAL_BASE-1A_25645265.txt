
Maamuzi EAC kuheshimiwa

Imeandikwa na Hellen Mlacky

Imechapishwa: 19 Oktoba 2016

SERIKALI imewahakikishia wananchi kuwa itaendelea kuheshimu maamuzi ya vikao halali vya Jumuiya ya Afrika Mashariki na kushiriki katika majadiliano ya kuanzisha viza ya pamoja ya utalii ndani ya jumuiya hiyo, bila kulazimishwa.

Aidha, imesema suala la uanzishwaji wa viza hiyo bado lipo katika majadiliano ya nchi wanachama kupitia vikao vya sekta ya utalii na wanyamapori.
Kaimu Mkurugenzi wa Biashara, Uwekezaji na Sekta za Uzalishaji wa Wizara ya Mambo ya Nje na Ushirikiano wa Afrika Mashariki, Bernard Haule aliyasema hayo jana Dar es Salaam, wakati akizungumzia mchakato wa kuanzisha viza hiyo.
“Wiki iliyopita baadhi ya vyombo vya habari na mitandao ya jamii nchini na nje ya nchi viliandika taarifa kuhusu Tanzania kujitoa au kugomea utaratibu wa viza ya pamoja ya utalii wa Jumuiya ya Afrika Mashariki,” alisema Haule na kueleza kuwa haikuwa na ukweli.
Alisema katika kufanikisha azma ya uanzishwaji wa viza hiyo, mkutano wa Baraza la Kisekta la Mawaziri wa Maliasili na Usimamizi wa Wanyamapori uliofanyika Novemba mosi, 2008 uliunda kikosi kazi kwa ajili ya kufanya utafiti kwa lengo la kubainisha mahitaji na utayari wa nchi wanachama juu ya kuanzisha viza hiyo.
Alisema utafiti uliofanyika mwaka 2010, ulibainisha masuala muhimu ya kuzingatiwa kabla ya kuanzishwa kwa viza hiyo, ikiwemo kurasimisha sheria za viza za nchi wanachama na Idara ya Uhamiaji kuanzisha mfumo wa kudhibiti usalama.
Pia walikubaliana kuwa utoaji wa viza uwe wa kielektroniki, kuwepo kwa mfumo wa ukusanyaji na ugawanyaji wa mapato pamoja na namna ya kulipa.
Walikubaliana kuwepo kwa maofisa uhamiaji katika kila ofisi za ubalozi na kujenga uwezo wa watumishi kwenye mfumo wa kielektroniki wa utoaji wa viza ya pamoja ya utalii.
Alisema kutokana na matokeo ya utafiti huo, mkutano wa tano wa Baraza la Kisekta la Mawaziri wa Utalii na Usimamizi wa Wanyamapori uliofanyika Julai 2013 jijini Bujumbura, Burundi pamoja na mambo mengine uliagiza kuundwa kwa kikosi kazi ambacho kitajumuisha wataalamu kutoka taasisi mbalimbali.


