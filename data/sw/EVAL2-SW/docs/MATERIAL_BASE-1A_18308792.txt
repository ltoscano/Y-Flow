
Nini kilichomuua Fidel?
Na PETER LEFTIE

MAREHEMU Fidel Odinga Jr, mwana wa kinara wa Cord Raila Odinga ambaye alikufa jana, alishinda akiburudika na marafiki zake hadi Jumapili asubuhi.
Mwenyekiti wa ODM John Mbadi alisema kuwa Fidel aliwatembelea wazazi wake nyumbani kwao Karen, Jumamosi mchana na kuondoka muda mfupi kabla ya chakula cha mchana akisema alipanga kukutana na marafiki.
Afisa wa Shirikisho la Soka nchini Tom Alila, alisema Fidel alimpata katika mkahawa wa Ruby Cut eneo la Hurlingham, Nairobi ambapo Alila alikuwa akila chakula cha mchana na marafiki.
“Alipitia nilipokuwa nikila chakula cha mchana mwendo wa saa nane unusu na kusema alikuwa akikimbia karibu na ubalozi wa Somalia kisha akaondoka,” akasema Bw Alila.
Baadaye Fidel alikutana na marafiki akiwemo Robert Gichuru, mwana wa aliyekuwa mkurugenzi mkuu wa kampuni ya umeme (KPLC), Samuel Gichuru, katika mkahawa wa Art Cafe walipokula chakula cha mchana.
Baada ya chakula walielekea kilabu cha Capital kilichoko Oval Center katika barabara ya Westlands ambapo walipata vinywaji kabla ya kuelekea hoteli ya Sankara iliyoko Westlands.
Kulingana na Gichuru, Fidel alimpigia simu Mabior Garang, mwana wa aliyekuwa rais wa Sudan Kusini John Garang, aliyeungana nao baadaye.
Lakini kabla ya Garang kuwasili, Fidel alizungumza na shemeji yake ambaye hakutambuliwa waliyekutana hotelini.
Garang alipowasili, Fidel aliwaomba marafiki zake akutane naye faraghani katika sehemu ya hoteli hiyo.
Fidel aliondoka hotelini humo muda mfupi baada ya usiku wa manane akiendeshwa na dereva wa kampuni ya teksi ya Smart Fellows ili asikamatwe kwa kuendesha gari akiwa mlevi, kulingana na Bw Gichuru.
Alipofika nyumbani alilala katika chumba tofauti na ambacho mkewe alikuwa amelala na mtoto. Inasemekana kuwa mkewe aliamka saa kumi na mbili asubuhi na kumwangalia alikolala na kupata akiwa amepoteza fahamu.
Mkewe alishtuka na kuwaita wazazi wake waliokimbia kutoka boma lao lililo umbali wa kilomita nne. Alipofika, Bw Odinga alimuita daktari kumhudumia.
Haikufahamika mara moja ikiwa Fidel alikufa kabla ya daktari kufika au alikufa kabla ya wazazi wake kufika.
Wanasiasa walimiminika katika nyumba ya Fidel kufariji familia yake.
Baadhi yao ni Bw Mbadi, kinara mweza wa Cord Kalonzo Musyoka, Gavana wa Nairobi Evans Kidero, Kiongozi wa walio wachache Bungeni Francis Nyenze, na maseneta James Orengo, Amos Wako na Mutula Kilonzo. Akihutubia wanahabari baada ya kutazama mwili, Bw Musyoka, alitaja kifo cha Fidel kama pigo kwa familia yake, Cord na nchi kwa jumla.
“Wengi wetu tunajiuliza maswali. 
Mnakumbuka Mutula Kilonzo, juzi ilikuwa ni Kajwang na sasa ni Fidel ingawa sio mwanasiasa,” akasema.
“Mnavyojua polisi wanafanya uchunguzi na nimekutana na mkurugenzi wa upelelezi Ndegwa Muhoro na nikamwambia ana kazi ngumu ya kufanya. Tunataka uchunguzi wa kina wa kifo hiki cha ghafla,” aliongeza Bw Musyoka.
Alisema Bw Odinga ambaye alikaa kando ya mwili wa mwanawe, alihuzunishwa mno na kifo cha kifungua mimba wake. Bw Mbadi alisema mipango ya mazishi itafanywa nyumbani kwa Bw Odinga mtaani Karen.
Mpasuaji mkuu wa maiti wa serikali Dkt Johansen Oduor, alitembelea familia akiwa na mtaalamu wa maiti wa familia ya Bw Odinga ambaye hakutambuliwa.


