
Serikali itimize wajibu kuepusha ya Mloganzila
Ubomoaji wa nyumba zaidi ya 400 katika eneo la Mloganzila Kata ya Kwembe mkoani Dar es Salaam, ni mgogoro wa ardhi unaoacha maumivu ya umasikini kwa familia, ndugu na jamaa waliokumbwa na kadhia hiyo.
Nyumba hizo zinabomolewa kwa amri ya Mahakama, baada ya kubainika wamiliki wa nyumba hizo walivamia na kujenga makazi kwenye eneo la mtu linalomilikiwa kihalali. Hatuna shaka na utekelezaji wa amri ya Mahakama, kwa kuwa suala hilo lilifunguliwa shauri mahakamani na sasa imefikia tamati kwamba wamiliki wa nyumba hizo walijenga kwenye eneo lisilowahusu.
Lakini, pamoja na utekelezaji wa amri ya mahakama, waliobomolewa wamepata madhara ya kiuchumi na kisaikolojia. Kwa mfano, wananchi hao wamerudi nyuma kiuchumi na itawachukua muda kufikia hatua ya maendeleo ya kimaisha waliyokuwa wameifikia, kwa sababu ujenzi wa Wa tanzania unajulikana. Ni ujenzi wa kundunduliza, huwachukua watu hata miaka kumi au zaidi kumaliza kujenga nyumba moja ya kawaida.
Mbali na hasara ya kiuchumi, wakazi hao pia wameathirika kisaikolojia, kwani hawajui wanaanzia wapi kuendeleza maisha yao; ni watu ambao wamekumbwa na bumbuwazi, watoto wao hawatokwenda shule kama ilivyokuwa awali, shughuli zao za uzalishaji mali zimevurugika na sasa ni watu hohehahe.
Tunaamini kabisa wananchi hawa wanaadhirika kwa sababu vyombo vinavyohusika na matumizi bora ya ardhi vimelala usingizi wa pono; biashara ya ardhi isiyofuata sheria inafanyika huku wasimamizi wa masuala ya ardhi wakiwa hawatekelezi majukumu yao au wanashiriki kuhalalisha uvunjaji huo wa sheria.
Iwapo Serikali itakuwa madhubuti kusimamia matumizi bora ya ardhi, matapeli wa ardhi ambao wanashirikiana na viongozi wala rushwa watadhibitiwa na itasaidia kuondoa hasara na udhalilishaji kama inavyofanyika sasa eneo la Mloganzila.
Tunaamini kama Serikali ingetekeleza wajibu wake haya yanayotokea sasa tusingeyaona, watu wasingelia na kusaga meno kwa makazi yao kubomolewa. Tusingeona watu wakizimia au kufa kwa kihoro kwa kurejeshwa kwenye umaskini waliokuwa wameanza kuukimbia.
Ni jambo lililo wazi kwamba eneo la biashara ya ardhi limevamiwa na madalali wasiokuwa na leseni wala kutambulika rasmi kwa mujibu wa sheria. Madalali hawa kwa namna nyingine ni matapeli na kama Serikali kupitia kitengo chake cha matumizi bora ya ardhi watatimiza wajibu wao matapeli hawa wanaojiita madalali na baadhi ya viongozi wala rushwa hawatapata nafasi ya kudhulumu watu na kuwasababishia hasara.
Hata hivyo, ni wakati sasa kwa wananchi kufuata sheria; tunafahamu kuna sheria ya mipango miji ambayo mtu hawezi kujenga nyumba bila kupata kibali cha ujenzi, hivyo wananchi kama wataamua kujenga nyumba kwa kufuata sheria ni wazi wataepuka madhara kama yanayotokea kwa wakazi wa Mloganzila.
Tunaamini wananchi hawa wanaweza kuhamasishwa wafuate sheria iwapo maofisa ardhi nao wataondoa urasimu wa utoaji wa vibali vya ujenzi. Pia kama Serikali itarahisisha mfumo wake wa kutoa vibali vya ujenzi na vikatoka kwa haraka na bila rushwa, tunaamini wananchi wengi wataacha ujenzi holela na watafuata sheria kwa kupata kibali cha ujenzi kwanza.
Kubwa zaidi ni Serikali kuhusika kila panapofanyika biashara inayohusu ardhi kwa kuhakikisha mauzo yanafanyika kwa kila mmoja kufuata sheria, ili kuepusha hasara ambayo inaweza kuepukika mwanzoni. 


