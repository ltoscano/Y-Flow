
Magufuli apongezwa kutetea wanyonge

Imeandikwa na Basil

Imechapishwa: 04 Septemba 2016

JUMUIYA ya Kiislamu ya Istiqama iliyopo Chake Chake, Pemba, imempongeza Rais John Magufuli kwa juhudi anazozichukua kukomesha rushwa na kuleta haki kwa wanyonge. 

Kiongozi wa madhebebu ya Istiqama Pemba, Shehe Mohamed Suleiman, alitoa pongezi hizo wakati akisalimiana na Rais Magufuli, muda mfupi baada ya kushiriki kuzuru kaburi la aliyekuwa Makamu wa Rais wa Muungano, Dk Omar Ali Juma.
Shehe Suleiman alisema rushwa ni kitendo kilicholaaniwa na Mwenyezi Mungu huku dini zote zikikemea vikali kwa sababu mtu mwenye haki hawezi kuipata isipokuwa kwa kuhangaika na kuombwa fedha.
Awali, familia ya Dk Omar ilieleza kufurahishwa na uamuzi wa Rais Magufuli kuitembelea, kuijulia hali na kuzuru kaburi la kiongozi huyo.
Akizungumza kwa niaba ya familia, Daud Ismail, alisema kitendo cha Rais Magufuli kuzuru kaburi la Dk Omar kinadhihirisha hekima zake kama kiongozi.
Dk Omar alikuwa Makamu wa Rais katika kipindi cha Rais Mstaafu, Benjamin Mkapa na alifariki ghafla na kuzikwa kijijini kwao Wawi, Pemba.


