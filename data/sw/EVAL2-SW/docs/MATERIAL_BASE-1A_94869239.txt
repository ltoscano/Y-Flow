
Ujenzi bomba la maji Ziwa Victoria waanza
Habel Chidawali, Mwananchi hchidawali@mwananchi.co.tz
Dodoma. Wizara ya Maji na Umwagiliaji imetangaza kuanza ujenzi wa bomba la maji katika Ziwa Victoria ambao umekuwa ukipigiwa kelele mara nyingi.
Naibu Waziri wa Maji na Umwagiliaji, Isack Kamwelwe aliliambia Bunge mjini Dodoma jana kuwa ujenzi huo ambao maandalizi yake yalianza mwaka 2012, utaanza wakati wowote na kuwa taratibu za ununuzi zimeshaanza.
Alitoa kauli hiyo wakati anajibu swali la Mbunge wa Manonga (CCM), Seif Gulamali aliyetaka kujua Serikali imefikia wapi katika ujenzi wa bomba la maji la kwenda Tabora â€“ Igunga kupitia Nzega.
Mbunge huyo alihoji ni hatua gani katika usambazaji wa maji hayo zimefikiwa katika tarafa za Simbo na Choma kupitia Ziba kama Makamu wa Rais alivyoahidi. Naibu Waziri alisema Serikali imeshaanza mchakato wa kupata wakandarasi watakaotekeleza kazi za ujenzi wa mradi huo.
Kwa mujibu wa Kamwelwe, ujenzi huo utatoka Ziwa Victoria kwenda miji ya Tabora, Igunga, Nzega na Sikonge pamoja na Vijiji 89 vilivyopo umbali wa kilomita 12 kutoka bomba kuu.


