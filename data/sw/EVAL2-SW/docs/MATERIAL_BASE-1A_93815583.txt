
Ni kweli Ndalichako, sayansi itawezesha uchumi wa viwanda

Imeandikwa na Magnus Mahenge

Imechapishwa: 27 Septemba 2016

UAMUZI wa Serikali ulitolewa na Waziri wa Elimu, Teknolojia, Sayansi na Mafunzo ya Ufundi, Profesa Joyce Ndalichako kwamba kuanzia mwakani wanafunzi wote wanaoingia kidato cha kwanza watasoma masomo ya sayansi, hauwezi kupita bila kuungwa mkono. 

Wazo hilo linatakiwa kupokewa kwa furaha na wanafunzi wanaosoma shule za msingi sasa, wazazi na Wa tanzania kwa ujumla, kutokana na ukweli kwamba linaweka zege kwenye azma ya Serikali ya kuingia kwenye uchumi wa viwanda.
Ili kuingia kikamilifu kwenye uchumi wa viwanda, lazima kujiandaa kikamilifu
kuwafundisha wanafunzi kujifunza sayansi tangu wadogo ili wakifikia elimu ya juu, wawe wamebobea kitaaluma kuendesha mitambo, mashine na viwanda. 
Sera ya Elimu ambayo hapo awali iliruhusu wanafunzi kuchagua au kubagua masomo wafikapo kidato cha tatu ama kusoma sayansi, eti wenye akili na uwezo na kuwaacha wale walionekana hawana uwezo kusoma masomo ya sanaa, imepitwa na wakati na hailisaidii taifa linalotaka kuingia katika uchumi wa viwanda kufikia malengo yake.
Katika kufikia au kufanikisha azma ya kuwa nchi ya viwanda, wanafunzi wa sekondari ni sehemu muhimu katika ujenzi huo, ambao unahitaji watalaamu waliobobea katika sayansi na maarifa ya kuendesha mitambo na viwanda kwa ujumla tangu wakiwa wadogo. Ujenzi wa uchumi wa viwanda unawahitaji wanafunzi waliojengwa kisayansi tangu sekondari, vyuoni hadi vyuo vikuu.
'Samaki mkunje angali mbichi', methali hiyo inatabaisha kwamba kuwaingiza wanafunzi wa sekondari kwenye mkakati wa kuingia katika uchumi wa viwanda ni sawa na kujenga nyumba kwenye mwamba imara, ambayo si rahisi kubomolewa na upepo au mvua inaponyesha.
Wajibu wa wanafunzi wa shule za msingi, walimu na wazazi, ni kuunga mkono mkakati wa serikali ambayo imetenga Sh bilioni 12 kwenye bajeti yake mwaka huu, kuhakikisha vinanunuliwa vifaa vya maabara vya kufundishia sayansi ili wanafunzi hao waive na wabobee kisayansi tangu wakiwa wadogo ili baadaye wawe msaada katika kujenga uchumi wa viwanda nchini.
Kuwaandaa wanafunzi ni mwanzo mzuri wa kuongeza kasi ya kujenga viwanda tofauti na ilivyokuwa miaka mingi iliyopita tangu wakati wa uhuru.
Kazi yake ilikuwa ndogo ya ujenzi wa viwanda kutokana na mfumo wa kuwabagua wanafunzi kimasomo ya sayansi na sanaa. Takwimu zilizotolewa na Waziri wa Viwanda, Biashara na Uwekezaji, Charles Mwijage wakati akisoma bajeti ya wizara yake, zinaonesha wazi kwamba kulikuwa na kasi ndogo ya ujenzi wa viwanda kabla ya Uhuru mwaka 1961.
Wakati huo, Tanzania inapata Uhuru, ilirithi viwanda 125 tu. Kulikuwa na kasi ya kiwango fulani tangu uhuru hadi mwaka mwaka 2005, ambapo Tanzania ilijenga viwanda na viliongezeka hadi kufikia 5,153.
Kasi ya ujenzi wa viwanda imeongezeka kwani hadi Desemba 2015 zinaonesha kwamba Tanzania Bara ina viwanda 50,776.
Katika kipindi cha miaka 50 hivi, kama wanasayansi chipukizi wangekuwa wamejengwa tangu shule za sekondari hadi leo, wangekuwa wamechangia kwa kiwango kikubwa kuanzisha, kudumisha na kukuza viwanda nchini. Wakati umefika kwa wazazi kuwaandaa watoto kisaikolojia, kielimu na kimaarifa kwamba masomo ya sayansi ndio msingi wa viwanda.
Walimu nao wanatakiwa kuwaandaa watoto wa shule za msingi kwamba masomo ya sayansi si magumu, ni sawa na masomo ya sanaa.
Pia walimu wa sekondari wanazopangiwa watoto waliotoka shule za msingi kwenda kusoma, wasiwatishe watoto kwamba masomo ya sayansi magumu, hakuna ugumu wowote bali ni mitazamo yao ndio migumu.
Wakati umefika kwa walimu na wazazi, kuuungana na wanazuoni mbalimbali, akiwamo Mhadhiri wa Chuo Kikuu cha Dar es Salaam, Dk. Benson Bana na Mshauri Mkuu wa Chama cha ACT- Wazalendo, Profesa Kitila Mkumbo ambao wamesifia mpango mkakati wa serikali wa kuwasomesha wanafunzi wote masomo ya sayansi tangu wanapoingia kidato cha kwanza.


