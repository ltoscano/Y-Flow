Na mabála wâná mítáno, tokokí koloba sɔ̂lɔ́ te sé libála lya Mákalámbá ndé liyéí kokokisa ndéngé ya mabála mánsɔ maye mazalí epái ya bato bayíndo o mbóka Kinshásá. Mpɔ̂ te na káti ya lopángo, ezalákí na libála lya múpɛ, ya letá, ya makángo, ya Nzámbe, ya siningalé mpé na óyo ya Mákalámbá ezalákí ya mbóka •ya• basɛ́nzi. O káti ya lopángo lôná, sé Mákalámbá ndé azaláká na lokúmu ya malámu mpenzá. Moto na moto, mwăsí tŏ mobáli, alingí sé te ázala bondeko na Mákalámbá. Ezalí na ntína te azalákí na mabé epái ya moto tɛ̂.

Azalákí na bobóto epái ya bánsɔ. Mamá ya lopángo ná tatá ya lopángo balingáká sé te Mákalámbá ábála mwăna wa bangó Bolese. Ndé Mákalámbá moto azaláká kobóya mpɔ̂ Bolese asílí abandámákí na mobáli mosúsu. Babóti ya Bolese mpé basílá bamɛlá masanga ya kangá lopángo. Bolese mpé alingáká Mákalámbá míngi, ndé Mákalámbá abóyáká libála ya ndéngé wâná. Amɔ́náká te yangó ezalí lokóla libála ya ntembe mpé ezalí lokóla kobɔ́tɔla moníngá mwăsí.

Na mpókwa ya boyéi Bolúmbú, Mákalámbá abéngí baníngá ba lopángo mpɔ̂ álakisa bangó mwăsí wa yĕ. Asómbí masanga. Alobí mpé na Bolúmbú áláta elambá ya malámu mpɔ̂ ya boyambi baníngá ba lopángo. Na bobéngi baníngá ba lopángo, Mákalámbá apɔní moto tɛ̂. Ná baye babálá, ná baminzemba, abéngí sé bángo bánsɔ. Bato bayéí. Afándísí bangó. Abongí bangó masanga. Ezángákí sé bato bábalé> Ikali na Ikenge, mpɔ̂ bakɛndɛ́kɛ́ na Brazzaville. Mpé útá bakɛndɛ́kí kúná na matánga, balekísí mikɔlɔ mísáto bazóngí naíno na Kinshásá tɛ̂.

Esíká bato bánsɔ bakómí mpé libosó ya botómboli kɔ́pɔ mpɔ̂ ya komɛlɛ masánga, Mákalámbá alobí te, "Bandeko ba ngáí ba bolingo, nayɔ́kí elɛngi míngi lɛlɔ́ mpɔ̂ ya boyambi bínó áwa epái ya ngáí, na boyébisi bínó nsango ya bokómi bwa mwăsí wa ngáí, ôná akómí sé lɛlɔ́. Yangó wâná nabéngí bínó bandeko ba ngáí bómɛlɛ •lokɔ́pɔ•. Oyo wâná ezalí ndé te toyambí na bolámu mopaya wa moníngá wa bínó. Bôngó tosɛ́ngɛ́lí kosepela na bolámu."

Esílísákí Mákalámbá maloba ma yĕ, bangó bánsɔ babɛ́tí mabɔ́kɔ.

Tatá Bendele, mokóló lopángo mpé amóyánólí te, "Tatá mokɛ́ Mákalámbá, osálí lɛlɔ́ likambo mobáli asálaka mpé tomɔ́ní elɛngi míngi mpɔ̂ obálí moníngá wa yɔ̆. Oyébí na bolámu te mobáli, makási ma yĕ sé mwăsí, mpé mwăsí makási ma yĕ sé mobáli. Na lɛlɔ́ lokóla obálí, osálí sé malámu mpé lokóla obéngí bísɔ́ bandeko ba yɔ̆, tóyá kotála mwăsí wa yɔ̆, toyambí yĕ sé na bolámu.