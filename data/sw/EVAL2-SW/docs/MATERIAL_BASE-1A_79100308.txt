
Marwa na Naibu Spika mbona hamuivi?
Dodoma. Ni kijana wa makamo, mrefu mwenye weusi wa mngâ€™ao kidogo, lakini hupenda kujiita Mwalimu.
Huyu si mwingine ni Mbunge wa Serengeti mkoani Mara, Marwa Chacha ambaye mara kadhaa sasa sauti yake inaonekana kutokukubaliana na Naibu Spika wa Bunge, Tulia Ackson.
Wawili hawa wote ni wapya katika jengo la Bunge ambao wameingia pamoja mwishoni mwa mwaka jana na wanategemea kudumu kwa miaka mitano mjengoni.
Hata hivyo, jana walitaka kukinukisha mjengoni baada ya kuonyesha wazi kutokukubaliana kwenye misimamo yao pale Chacha alipokuwa anauliza swali la nyongeza.
Du, jamani walibishana na kusimamisha hadi wakaonekana kweli hawaivi. Unajua ilikuwaje, Chacha alikuwa anauliza swali la nyongeza kuhusu barabara za jimboni kwake, lakini Naibu Spika akawa hataki maelezo badala yake akamtaka mbunge kuuliza swali moja kwa na mabishano yakawa hivi. 
Naibu Spika: Chacha uliza swali acha hotuba, nasema uliza swali acha hotuba, maneno ambayo aliyarudia kwa zaidi ya mara tatu bila mafanikio.
Chacha: Si uniache niulize, niache niulize basi. Alisema hayo Chacha huku akiendelea kurudia maneno yake aliyokatazwa hadi wabunge wengine wakaonekana kushikwa na mshangao.


