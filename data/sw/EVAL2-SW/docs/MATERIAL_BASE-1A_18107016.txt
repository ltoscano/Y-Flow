TSN,ALAT zasaini mkataba wa ushirikiano

Imeandikwa na Theopista Nsanzugwanko

Imechapishwa: 11 Septemba 2016

KAMPUNI ya Magazeti ya Serikali (TSN) inayochapisha magazeti ya HabariLeo, HabariLeo Jumapili, Daily News, Sunday News na SpotiLeo, imesaini Mkataba wa ushirikiano kati yake na Jumuiya ya Tawala za Mitaa Tanzania (ALAT).

Mkataba huo ulisainiwa kwenye Makao Makuu ya magazeti hayo jijini Dar es Salaam mwishoni mwa wiki, ambapo Dk Jim Yonazi ambaye ni Mhariri Mtendaji, alisaini mkataba huo kwa niaba ya TSN huku Mwanasheria wa ALAT, Cleophas Manyangu akisaini mkataba huo kwa niaba ya jumuiya hiyo.
Tukio hilo lilishuhudiwa na Mshauri wa Tuzo za Halmashauri Bora, Jewel Adjei.
Akizungumza muda mfupi baada ya kusaini mkataba huo, Dk Yonazi alisema kuwa ni wa muda mrefu na wenye manufaa kwa sababu TSN sasa ina ubunifu na imekuwa ya kibiashara.
Aliikaribisha jumuiya hiyo kwenye ushirikiano huo ili kutumia fursa zilizopo katika ushindani wa kibiashara kwa kuunganisha nguvu katika masuala mbalimbali.
Manyangu alisema jumuiya hiyo kwa sasa ina wanachama 185 ambao ni mamlaka zilizopo katika Serikali za Mitaa, yakiwemo Majiji matano, Manispaa 24, Miji 26 na Halmashauri za Wilaya.
Alisema watatumia ushirikiano huo kujitangaza katika Mkutano Mkuu wa 32 wa jumuiya hiyo utakaofanyika wiki mbili zijazo mkoani Mara katika Wilaya ya Musoma, kuanzia Septemba 22 hadi 24, mwaka huu.
Kwa mujibu wa manyangu, mkutano huo utafunguliwa na Rais John Magufuli Septemba 23, na jioni yake Rais atatoa tuzo za Halmashauri bora zitakazobainika kufanya vizuri katika masuala mbalimbali ikiwemo ukusanyaji kodi.
Mkuu wa Kitengo cha Mawasiliano cha jumuiya hiyo, Seif Hassan akizungumzia manufaa ya mkataba huo, alisema pande zote mbili zitanufaika huku wananchi wakipata taarifa za uhakika kuhusu Serikali za Mitaa bila upendeleo.
Alisema changamoto mbalimbali zinazowakabili wananchi zitaainishwa pia.
Akizungumzia tuzo, Mshauri Adjei alisema wanaangalia namna Halmashauri hizo zinavyotumikia wananchi katika masuala mbalimbali ikiwa ni pamoja na kufanya utafiti wa kina wa jinsi zinavyowashirikisha kwenye mipango mbalimbali.


