
Kanisa lamtaka Magufuli aendelee kukemea ufisadi

Imeandikwa na Mwandishi Wetu

Imechapishwa: 10 Oktoba 2016

KANISA la Anglikana Tanzania limemtaka Rais John Magufuli kuendeleza jitihada anazozifanya za kukemea ufisadi kwa kuwa baadhi ya Wa tanzania walizoea kufanya mambo yasiyompendeza Mungu kwa muda mrefu. 

Aidha, limesema lipo tayari kumuunga mkono kwa kuwa neno la Mungu linagiza kutii mamlaka iliyo kuu.
Mchungaji wa kanisa hilo Jimbo la Kinondoni, Mathew Maigwa alisema hayo jijini Dar es Salaam katika tamasha la kwaya la kanisa hilo.
Aliwataka Wa tanzania kuiombea nchi hasa Rais Magufuli katika jitihada anazozifanya za kuhakikisha nchi inaondokana na rushwa pamoja na ufisadi.
Mlezi wa kwaya jimbo hilo la Kinondoni, Mchungaji Amos Nene, alisema lengo la kuwakutanisha waimbaji hao ni kufahamiana, kujenga umoja kupitia uimbaji pamoja na kuanzisha miradi kwa siku zijazo ya kuwa na studio pamoja na redio yao.


