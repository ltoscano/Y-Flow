
RC atoa saa 24 waliochoma msitu kukamatwa

Imeandikwa na Peti Siyame, Sumbawanga

Imechapishwa: 20 Septemba 2016

MKUU wa Mkoa wa Rukwa, Zelothe Steven amewalaani watu waliohusika kuteketeza Msitu wa Hifadhi wa Mbizi wenye ukubwa wa ekari 1,260 huku akimuagiza Kamanda wa Polisi Mkoa, George Kyando ndani ya saa 24 ahakikishe watu hao wamekamatwa. 

Aidha, ameagiza uongozi wa vitongoji , vijiji na kata kuunda vikundi vya ulinzi vitakavyohakikisha vyanzo vya maji vinalindwa na kuwa salama.
Akizungumza na gazeti hili, Zelothe amesema uharibifu uliofanywa kwenye Msitu wa Hifadhi wa Mbizi umesababisha hasara kubwa na hatalala usingizi mpaka waliohusika wote wamesakwa na kukamatwa.
Msitu katika Manispaa ya Sumbawanga mkoani Rukwa wenye ukubwa wa ekari 1,260 ulipandwa miche ya miti umeteketea kwa moto unaodaiwa kuwashwa na watu wasiofahamika usiku wa kuamkia jana na kusababisha hasara kubwa.
Msitu huo ambao unasimamiwa na Wakala wa Huduma za Misitu (TFS) uko kilometa 12 kutoka mjini Sumbawanga, ni chanzo kikubwa cha maji cha wakazi wa mji wa Sumbawanga pamoja na kuwa makazi wa mbega wekundu unazungukwa na vijiji sita.
Meneja wa Msitu wa Hifadhi wa Mbizi, Mohamed Kiangi alisema moto huo uliwashwa maeneo tofauti kwa wakati mmoja ambapo ulilipuka saa 7:00 usiku wa kuamkia juzi na kuzimwa kwa asilimia 100 ila hasara iliyosababishwa na hujuma hiyo ni kubwa.
Aliyashukuru makundi yaliyojitokeza na kufanikiwa kuuzima moto huo kikiwemo Kikosi cha Zimamoto cha TFS, askari wa Kikosi cha Kutuliza Ghasia (FFU), Zimamoto, askari wa kawaida, watumishi wa msitu huo na wananchi.
Vibarua wa msitu huo wakiwemo Paulo Mapunda, Badwin Kambaulaya, Marietha Fataki walieleza kusikitishwa kwa kuteketezwa kwa msitu huo ambao ulikuwa ukiwapatia ajira watu 400.
Kamanda wa Polisi Mkoa wa Rukwa, George Kyando alisema msako mkali unaendelea na kuahidi kuwa lazima watu hao watakamatwa na kufikishwa mahakamani.


