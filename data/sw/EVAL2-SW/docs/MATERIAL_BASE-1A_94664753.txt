
Benki ya Twiga kuanza kutoa huduma

Imeandikwa na Mwandishi Wetu

Imechapishwa: 07 Novemba 2016

View Comments

BAADA ya kutangazwa wiki iliyopita kuwa itakuwa chini ya uangalizi wa Benki Kuu ya Tanzania (BoT), Benki ya Twiga Bancorp itaanza tena kutoa baadhi ya huduma kesho. 

Hata hivyo, kutokana na tatizo la mtaji linaloikabili benki hiyo, BoT imetangaza kutafuta wawekezaji wapya watakaowekeza mtaji wa kutosha ili kuinusuru isifilisike. Taarifa iliyotolewa na Benki Kuu jana ilizitaja baadhi ya huduma zitakazotolewa kuwa ni ukusanyaji wa marejesho ya mikopo ya wateja wa benki hiyo.
Aidha, taarifa hiyo ilisema kuwa huduma nyingine zitakazotolewa zitafafanuliwa na Meneja Msimamizi wa benki hiyo, ikiwa ni pamoja na taratibu zinazopaswa kuzingatiwa.
BoT imeifungia benki hiyo chini ya Sheria ya Mabenki na Taasisi za Fedha ya mwaka 2006, inayoipa mamlaka taasisi hiyo ambayo ndio mratibu wa benki zote nchini, kuingilia kati uendeshaji wa kibenki pale inapoona kuwa mwenendo wake unahatarisha amana za wateja.
“Benki Kuu inapenda kuutarifu umma kuwa tathmini ya hali ya kifedha ya Twiga Bancorp Limited imekamilika. Kwa mantiki hiyo, Twiga itaanza kutoa baadhi ya huduma za kibenki kwa umma kuanzia keso," sehemu ya taafifa hiyo ilisema.
Iliongeza kuwa BoT ipo kwenye mchakato wa kupitia na kuchambua njia mbadala za kutatua tatizo la mtaji linaloikabili Twiga Bancorp. BoT ilifafanua kuwa njia inayopewa kipaumbele ni kutafuta mtaji kutoka kwa wawekezaji wapya, mchakato utakaowahitaji kuchambua hali halisi ya taarifa za hesabu za Twiga.
“Utafutaji huo wa wawekezaji wapya unatarajiwa kuchukua wiki tatu na utakapokamilika, Benki Kuu itaingia makubaliano na wawekezaji wapya kuhakikisha wanaingiza mtaji unaohitajika haraka iwezekanavyo ili shughuli za kawaida za kibenki ziweze kuendelea," ilisema taarifa hiyo. Benki ya Twiga Bancorp itaendelea kuwa chini ya usimamizi wa BoT hadi utaratibu wa kuwamilikisha wawekezaji wapya utakapokamilika.
"Tunapenda kuuhakikishia umma kuwa BoT itaendelea kulinda maslahi ya wenye amana katika benki kwa lengo la kuleta ustahimilivu katika sekta ya fedha," ilisema sehemu ya taarifa hiyo.
Twiga Bancorp Limited iliwekwa chini ya usimamizi wa BoT kuanzia Oktoba 28, mwaka huu. Tangu wakati huo benki hiyo ilizuiwa kutoa huduma yoyote hadi tathmini itakapofanywa na Benki Kuu ili kujiridhisha kuhusu usalama wa amana za wateja wa benki hiyo.


