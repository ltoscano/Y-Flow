
Wasanii waungane, Basata itawasaidia
Kwa muda mrefu sasa toka tasnia za muziki wa kizazi kipya na filamu zianze kushika kasi nchini, vyombo vya habari vimekuwa vikipambwa na malalamiko ya wasanii ambayo ni wazi yameshakuwa sugu.
Pamoja na matatizo hayo kuwa yameanza toka zamani, katika muonekano tofauti, kuanza kusikika kwa malalamiko mengi ya wasanii katika siku za karibuni kumetokana na kundi kubwa la vijana kuishi kwa kutegemea tasnia ya sanaa katika kuendesha maisha ya kila siku.
Kimsingi matatizo mengi ambayo yamekuwa yakilalamikiwa na wasanii ukiacha yale baina yao, yamejikita katika uharamia wa kazi zao, bei ndogo za kazi wanazozalisha, malipo madogo katika maonyesho wanayoshiriki na kuibuka kwa biashara ya miito ya simu.
Kelele za muda mrefu za kuvitaka vituo vya radio na runinga kuanza kulipa mirabaha (royalties) kwa wasanii kutokana na kutumia kazi zao, ni moja ya matatizo sugu kwa sasa.
Ukiyatazama matatizo yote hapo juu, mbali na kuhitaji utatuzi wa kisheria na msukumo wa kisera, ni wazi yanatokana na kujitokeza kwa kundi la wafanyabiashara lililowekeza katika biashara ya sanaa na wanachokitizama kwao ni faida.
Ni jambo la kawaida kwamba mfanyabishara yeyote anapovutika kuwekeza kwenye biashara yoyote ni baada ya kuona ina faida na kazi kubwa atakayokuwa anaifanya ni kuhakikisha faida hiyo inadumu na inaongezeka maradufu kupitia mbinu mbalimbali.
Kwa sekta ya sanaa tuna wafanyabishara wa aina nyingi waliojikita katika maeneo ya uzalishaji, utangazaji (kwa maana ya broadcasting na advertising), usambazaji na uuzaji.
Kwa ujumla mnyororo wa thamani ya sanaa (art value chain) unaotegemea mapato kupitia kazi ya msanii, una wadau wengi na ni bahati mbaya katika mazingira ya hapa kwetu, wadau hao ndiyo wanaonekana kuwa na nguvu kuliko wenye ubunifu wa kazi za sanaa kwa maana ya wasanii wenyewe.
Ukweli ni kuwa sababu hasa za wasanii hususan wa kizazi kipya kuwa wanyonge mbele ya wadau wanaojihusisha na biashara ya kazi zao za sanaa, zimejikita katika historia na jinsi muziki wa kizazi kipya ulivyopokelewa miongoni mwa vijana na wadau mbalimbali. 
Kihistoria muziki wa kizazi kipya tangu umeanza miaka 1990, ulijikita katika kutafuta ridhaa huku ukionekana kutokupata uungwaji mkono miongoni mwa Wa tanzania wengi.
Hata vituo vya radio na wafanyabiashara wenyewe walikuwa wazito kuupokea.Waliuona wa kihuni usiokuwa na maana yoyote.
Makundi ya wasanii kama Circle Attack, Da Young Mobb, Four Crewz Flava, Bantu Pound, Dewplomatz, Afro Raign, Niggaz to Public na mengineyo haikuwa rahisi kwao kuhimili mazingira ya sanaa enzi hizo.
Mara kadhaa wasanii walilazimika kutembea masafa marefu kufanya uzalishaji kazi zao na hata kupiga magoti kwenye vituo vya radio na kwa wafanyabiashara hao ili waweze kuutambulisha muziki huo.
Ni mazingira haya magumu katika kuuweka muziki wa kizazi kipya yaliwafanya wasanii wajikute wamekuwa mateka wa wadau na wafanyabishara wa kazi za sanaa ili kuhakikisha ‘wanatoka’.
Kwa kipindi hicho ilikuwa inalazimika wawe mateka wa wadau hao maana kwanza; kazi zao zilikuwa haziungwi mkono, pili; hawakuwa na uwezo wa kumiliki vyombo vya habari ili waweze kujitangaza na tatu uwezo wao kifedha ulikuwa mdogo kuweza kuandaa matamasha ya kujitangaza.
Kwa maana hiyo; juhudi za mapema za kuuweka muziki wa kizazi kipya na hata filamu yenyewe katika ramani ziligubikwa na uhuria na zaidi kujitolea. Hiki kilikuwa ni kipindi cha mpito.
Ni kipindi cha mpito maana kazi kubwa ilikuwa ni kuzifanya kazi hizo mpya za sanaa kukubalika kwanza kwa njia yoyote ile ili baadaye misingi sasa ipate kuwekwa ya kuhakikisha sekta hii inarudi kwenye umiliki wa walioiasisi yaani wasanii wenyewe. Ni wazi sasa kwa miaka zaidi ya ishirini toka kuanza muziki wa kizazi kipya na kushika kasi kwa tasnia ya filamu, leo wadau na hasa wasanii wanaweza kusimama na kusema fani hizi sasa zimeshaanza kusimama na kupokelewa karibia na rika zote za Wa tanzania.
Hapa ndipo suala la umoja wa wasanii na wao kuwa na kanuni, misimamo na taratibu za pamoja unahitajika. Katika hali ya sasa msanii mmoja mmoja kusimama katika sekta ya sanaa dhidi ya wafanyabiashara hawa ni ngumu.
Hizi kanuni, misimamo na taratibu za pamoja za wasanii katika kukabiliana na wafanyabiashara wa sanaa haziwezi kuwekwa na Serikali maana itakuwa ni kuingia soko. Hizi lazima ziwekwe na wasanii wenyewe.
Kama tulivyoeleza hapo juu Basata limekuwa likipiga kelele na kusisitiza mchakato wa kuundwa kwa vyama na mashirikisho ya wasanii nchini. Kazi ya wasanii inapaswa kwenda zaidi ya hatua hii na kuanza kujisimamia kwa nguvu zote. 
Kwa maoni na Ushauri. Tumia e-mail; basata06@yahoo.com na arisreality@ gmail.com. Simu na.0756 700 496


