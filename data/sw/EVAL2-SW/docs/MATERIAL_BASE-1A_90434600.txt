
Mwekezaji ashauri maboresho `Tanzania ya viwanda’

Imeandikwa na Arnold Swai, Rombo

Imechapishwa: 01 Novemba 2016

ILI kuyafikia malengo ya kuitekeleza sera ya Tanzania ya viwanda kwa kasi kubwa, imeshauriwa kuwa serikali inapaswa kuboresha sera ya viwanda nchini ili wananchi wa kipato cha chini wapate fursa ya kuwekeza kwenye viwanda vidogo na vikubwa, imeelezwa.

Hayo yalisemwa juzi na Mkurugenzi Mtendaji wa Kiwanda cha Mashati Oil Investment Ltd, Sabas Shirima wakati akitoa taarifa ya uwekezaji wa kiwanda kwa Mkuu wa Mkoa wa Kilimanjaro, Saidi Mecky Sadiki alipotembelea kiwanda hicho kilichopo Kata ya Tarakea wilayani Rombo.
Alisema sera ya Rais John Magufuli ya Tanzania ya viwanda ina dhamira ya dhati ya kuibadili taifa kiuchumi, lakini moja ya changamoto kubwa iliyopo ni sera ya viwanda inayohitaji mabadiliko makubwa kwa sasa, kutokana na viwanda vingi nchini kufa baada ya wawekezaji kushindwa kuviendesha.
Alisema miongoni mwa vikwazo vinavyosababisha ugumu wa kuanzisha na kuendesha viwanda vingi hususani kwa wajasiriamali na wawekezaji wa ndani ni pamoja na gharama kubwa zinazotozwa za kufanya ukaguzi na kupata cheti cha uendeshaji.
Shirima alitaja baadhi ya kodi zinazochangia kuongeza gharama za uanzishwaji viwanda na kuviendesha ni pamoja na kodi ya Zimamoto, Baraza la Taifa la Hifadhi na Usimamizi wa Mazingira (NEMC), Mamlaka ya Chakula na Dawa (TFDA) na Wakala wa Vipimo Nchini (WMA).
“Kwa sasa tunaiomba serikali itazame upya sera ya viwanda iliyopo kwa sasa na kuifanyia maboresho kwa lengo la kuondoa urasimu uliopo, tunahitaji kuona sera ya rais ikitekelezwa vizuri bila ya vikwazo kwa sababu tumeikubali na kila mwenye uwezo wa kuwekeza kwenye sekta ya viwanda ana kiu ya kuona maboresho ya sera hiyo,” alisema Shirima.
Alitaja changamoto nyingine ni upatikanaji wa malighafi za viwandani hususani mazao ya shambani, hali aliyoeleza serikali inapaswa kuwezesha wakulima kwa lengo la kuzalisha mazao ya kutosha ili yakidhi mahitaji ya chakula na kuhudumia viwanda vya nchini badala ya kutegemea malighafi kutoka nje ya nchi. 
Mkuu wa Mkoa alipongeza uongozi wa kiwanda hicho kwa kuanza kuitekeleza sera ya Tanzania ya viwanda, kwa kufanya uwekezaji huo kijijini, hali aliyoeleza itasaidia kukuza uchumi wa wananchi wa eneo hilo kwa haraka.
Aliongeza kuwa, Serikali imedhamiria kufufua na kuongeza fursa za kuanzisha viwanda vipya, hivyo maoni mbalimbali ya wadau yanafanyiwa kazi.


