Miss Tanzania kufanyika Mwanza

Imeandikwa na Vicky Kimaro

Imechapishwa: 05 Oktoba 2016

SHINDANO la kumsaka mrembo wa Tanzania ‘Miss Tanzania 2016’ linatarajiwa kufanyika Mwanza Oktoba 28.

Hii ni mara ya kwanza kwa shindano hilo kufanyika nje na Dar es Salaam tangu kuanzishwa kwake. Awali wadau wengi wa urembo walikuwa wakihoji sababu za shindano hilo kufanyika Dar es Salaam miaka nenda rudi, lakini waandaaji hawakuwa na majibu.
Warembo 30 watapanda jukwaani siku hiyo kutafuta mwakilishi atakayewakilisha nchi kwenye shindano la kumsaka mrembo wa dunia linalotarajiwa kufanyika Marekani Desemba mwaka huu.
Warembo hao ambao wameweka kambi kwenye hoteli ya Jozi iliyopo Msasani Dar es Salaam waliondoka jana kwenda Dodoma kwa ajili ya shindano la kusaka vipaji kabla ya kuanza ziara ya Arusha, Singida, Geita na hatimaye Mwanza kwa ajili ya fainali za shindano hilo. 
Akizungumza kwenye kambi ya warembo hao jana, Mkurugenzi wa Lino International Agency ambaye ndio waandaaji wa shindano hilo, Hashim Lundenga alisema warembo hao
wamefundwa kujitambua, kujiheshimu na kutokubali kurubuniwa na kujikuta wakiingia kwenye kashfa ambazo zitachafua sura nzima ya shindano hilo.
Hata hivyo, Lundenga alilia na wadhamini ambao ni changamoto kubwa wanayokutana nayo kwenye mashindano ya mwaka huu. Alisema wamepata wadhamini wachache mikoani.
Alisema kauli mbiu ya shindano la mwaka huu ni ‘Urembo na Mazingira Safi’ na kwamba litashirikisha warembo kutoka Kanda tisa za Tanzania bara. Warembo 30 watakaochuana ni
Julitha Kabethe, Nuru Kondo, Grace Malikita, Spora Luhende (Ilala), Diana Edward, Regina Ndimbo, Ndeonansia Pius, Hafsa Abdul (Kinondoni), Upendo Dickson, Abella John, Elineema
Chagula, Irene Ndibalema ( Mashariki), Anna Nitwa, Lisa Mdolo, Irene Masawe (Kanda ya Kati), Laura Kway (Kanda ya Elimu ya Juu).
Wengine ni Iluminatha Dominic, Maria Peter, Lucky Michael (Kanda ya Ziwa), Maurine Ayoub, Glory Stephano, Elgiver Mwasha, Bahati Mfinanga (Kanda ya Kaskazini), Maourine Komanya, Anitha Mlay, Irene Msabaha, Eunice Robert (Kanda ya Nyanda za Juu Kusini)na Mwantumu Ally, Ester Mnahi, Anitha Kisima (Kanda ya Temeke).
Shindano hilo lilisimama takribani mwaka mmoja na nusu baada ya kufungiwa na serikali kupitia Baraza la Sanaa la Taifa Basata kwa sababu mbalimbali za ukiukwaji wa taratibu walizojiwekea, ikiwemo udanganyifu wa umri kwa washiriki.


