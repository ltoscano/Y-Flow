
SMZ yaokoa bil 9.7/- kwa upasuaji Mnazi Mmoja

Imeandikwa na Mwandishi Maalum, Zanzibar

Imechapishwa: 25 Septemba 2016

SERIKALI ya Mapinduzi ya Zanzibar imeokoa kiasi cha Sh bilioni 9.7 kutokana na upasuaji wa maradhi ya mishipa ya fahamu, uti wa mgongo na vichwa maji uliofanywa katika Hospitali Kuu ya Mnazi Mmoja tangu kuanzishwa kwa huduma hizo miaka miwili iliyopita.

Hayo yalielezwa jana Ikulu mjini Zanzibar katika mazungumzo yaliofanywa kati ya Rais wa Zanzibar na Mwenyekiti wa Baraza la Mapinduzi Dk Ali Mohamed Shein na Rais wa Taasisi ya Maendeleo ya Elimu inayohusiana na upasuaji wa mishipa ya fahamu, uti wa mgongo na vichwa maji (NED) Dk Jose Picer akiwa na Makamu wa Rais wa Taasisi hiyo Dk Mahmood Quiresh.
Madaktari hao bingwa waliongozana na uongozi wa Wizara ya Afya ukiongozwa na Waziri Mahmoud Thabit Kombo walishukuru kwa ushirikiano mkubwa wanaopata wakati wa utekelezaji wa shughuli zao hapa nchini.
Madaktari hao walieleza kufanikiwa kwa upasuaji wa watu 500 wakiwemo watoto, wanawake na watu wazima. Kwa upande wake Dk Jose Picer aliishukuru Serikali ya Mapinduzi ya Zanzibar chini ya uongozi wa Dk Shein kwa juhudi zinazochukuliwa kutoa huduma muhimu kwa wananchi wa Zanzibar zikiwemo huduma za afya.
Rais wa Zanzibar alitoa pongezi kwa madaktari hao pamoja na taasisi hiyo kwa kuiunga mkono Zanzibar katika kuimarisha na kuiendeleza sekta ya afya hapa nchini. 
Dk Shein alipongeza juhudi zilizofanywa na viongozi hao wa NED kwa kuhakikisha jengo la taasisi ya mishipa ya fahamu, uti wa mgongo na vichwa maji linajengwa katika Hospitali ya Mnazi Mmoja na kukiri kuwa kabla ya kuwepo kwa huduma hizo hapa nchini fedha nyingi zilikuwa zikitumika kuwapeleka wagonjwa nje ya nchi.


