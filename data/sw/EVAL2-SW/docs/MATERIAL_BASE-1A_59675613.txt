Kilimanjaro Queens yasaka kombe Chalenji

Imeandikwa na Mwandishi Wetu

Imechapishwa: 12 Septemba 2016

TIMU ya soka ya taifa ya wanawake ya Tanzania bara, Kilimanjaro Queens leo itaanza kampeni za kuwania taji la kombe la Chalenji kwa Afrika Mashariki na Kati itakapomenyana na Rwanda mjini Jinja, Uganda.

Michuano hiyo inayosimamiwa na Baraza la Vyama vya Soka Afrika Mashariki na Kati (Cecafa) inafanyika kwa mara ya kwanza kwa kushirikisha nchi 11 wanachama.
Ufunguzi rasmi ulianza jana ambapo katika mechi ya mapema, Zanzibar ilifungwa mabao 10-1 na Burundi.
Akizungumza na gazeti hili kwa njia ya simu jana kocha wa Kilimanjaro Queens, Sebastian Nkoma alisema ana imani timu yake itaibuka na ushindi dhidi ya Rwanda leo.
“Kabla hatujaja huku (Jinja) tulicheza mechi moja ya kirafiki na Burundi ambayo tulishinda mabao matatu, ilinisaidia kuona kikosi changu na kurekebisha kasoro,” alisema.
Alisema anajua timu yake ndio inapewa nafasi ya kutwaa ubingwa kutokana na kufanya vizuri kwenye michuano ya wanawake hivyo kila timu watakayokutana nayo itawakamia.
“Hilo tunalijua fika, tena hata wachezaji wangu nimewaambia kwamba wazingatie hilo, watatukamia lazima, maana katika timu zinazoshiriki unajua Tanzania ndio tupo vizuri kwenye soka ya wanawake,” alisema.


