Rungwe: Vita ya ‘Wakuja’ na ‘Wafyeka Msitu’ Chadema
Feb 25, 2015

WANACHAMA 18 wa CHADEMA wameonyesha nia ya kuwania ubunge katika Jimbo la Rungwe Magharibi mkoani Mbeya na wengi zaidi wanatarajiwa kujitokeza. Hata hivyo, yameibuka makundi ya wafyeka msitu wa chama na wale wakuja.
Miongoni mwa wanachama waliojitokeza ni pamoja na Mwenyekiti wa CHADEMA, Wilaya ya Mbeya Mjini, John Mwambigija, maarufu kwa jina la kiuharakati kama Mzee wa Upako.
Pamoja naye yupo pia Diwani Kata ya Mwakibete jijini Mbeya, Lucas Mwampiki, ambaye anatajwa kuwa miongoni mwa wanachama waliofanya kazi kubwa ya kukisimika chama hicho mkoani Mbeya.
Diwani huyo amethibitisha kujitosa kuwania jimbo hilo, akisema kwa utaratibu wa chama chao sio siri kwani kuna utaratibu maalumu wa kujaza fomu kwa kila mwenye nia ya nafasi ya uongozi katika Uchaguzi Mkuu ujao, hivyo ni jambo linalofahamika.
Mwambigija pamoja na Mwampiki ni miongoni mwa wanachama cha CHADEMA mkoani Mbeya wanaofahamika kujitoa kwa hali na mali katika kukijenga chama hicho mkoani humo, kuanzia wakati haina kitu hadi hivi sasa kikiwa kimejitanua hadi kwenye uongozi wa serikali za mitaa na serikali kuu.
Jimbo hilo ambalo katika uchaguzi uliopita lilisisimua wengi mkoani humo kutokana na ushindani uliokuwepo kuanzia kura za maoni ndani ya CCM hadi Uchaguzi Mkuu kilipojitokeza CHADEMA kuwa tishio zaidi, linavuta hisia za wengi, huku chama hicho cha upinzani kikiwa na matumaini makubwa ya kulinyakua katika uchaguzi wa mwaka huu.
Mwanachama, Yusuf Asukile ndiye aliyepeperusha bendera ya CHADEMA katika jimbo hilo mwaka 2010, akitoa upinzani mkali kwa mgombea wa CCM ambaye baadaye aliibuka mshindi, Profesa David Mwakyusa, na mwaka huu ameingia tena kwenye kinyang’anyiro cha nafasi hiyo katika jimbo hilo hilo.
Hatua ya Asukile kujitosa katika uchaguzi uliopita inatajwa kuchangia kwa kiwango kikubwa kukitangaza na kukiimarisha chama hicho hususani ukanda wa Kiwira katika Jimbo hilo la Rungwe Magharibi.
CHADEMA bado wanaamini kuwa uchaguzi wa Jimbo hilo mwaka 2010 uligubikwa zaidi na mizengwe, na kwamba kama sio hivyo basi jimbo lilikuwa lao. Hivyo haishangazi safari hii kuwepo wagombea wengi kutoka chama hicho, wote wakiamini kuwa ni jimbo lililo rahisi kulipata.
Mwenyekiti wa Jimbo hilo, Juma Kibo anathibitisha imani yao hiyo, kwamba chama chao kitashinda mwaka huu na anabainisha hilo akisema,
“Ugumu tunaouona ni ndani ya chama, tukipita hapo ni sawa na kibogoyo kumpa maini, atayala.”
Wengine waliotangaza nia zao kuwania jimbo hilo mwaka huu ni pamoja na wanawake watatu akiwemo mwanaharakati na mwanachama mwandamizi wa chama hicho, Sophia Mwakagenda, ambaye pamoja na uwezo na ushawishi wake ndani ya chama hicho, bado ushindi wake unaelezwa utategemea zaidi mabadiliko katika mitazamo ya wakazi wa jimbo hilo kuhusu mwanamke.
Wanawake wengine ni Tabia Mwakikuti na Betha Mwakasege, hawa wote, kama ilivyo kwa Sophia ushindi wao utategemea zaidi, mbali ya uwezo wao, bali pia mabadiliko kifikra miongoni mwa wakazi wa jimbo hilo.
Kwa mujibu wa Mwenyekiti wa Jimbo, Kibo, wanachama wengine waliojitokeza ni pamoja na Laurent Mwakalibule, Barnaba Pamboma, Wilfred Mwaipyana, Tibandelage Kalinga, Richard Mugogo na Danford Kifukwe.
Aliwataja wengine kuwa ni Ahobokile Mwaitenda, Ayubu Mwakisale, Festo Mwaipaja, Richard Mbalase, Deo Mwailenge na Mwaipasi,
Makundi yaibuka jimboni kuelekea uchaguzi mkuu;
Mafanikio yaliyopatikana katika Uchaguzi Mkuu uliopita yanatajwa kuvutia wananchi wengi kujiunga na vyama vya upinzani hususani CHADEMA, ambacho si siri tena, kwa Mkoa wa Mbeya kina ufuasi mkubwa kikisogelea CCM kwa karibu sana.
Baada ya uchaguzi huo wa mwaka 2010, makundi makubwa katika jamii, yakiwemo ya wasomi, wafanyakazi na wafanyabiashara walijitokeza hadharani kujiunga na vyama vya upinzani, na kwa Mkoa wa Mbeya, wengi walijiunga CHADEMA katika kile kinachoaminika kuwa ushindiwa chama hicho uliwaondolea woga wa kushughulikiwa iwapo watajihusisha na vyama vya upinzani. Hofu haipo tena.
Hata hivyo, wachambuzi wa siasa mkoani hapa wanaamini kuwa wengi waliojitokeza kujihusisha na vyama vya upinzani baada ya matokeo ya uchaguzi wa mwaka 2010, ni kwa sababu wanaona kuna urahisi kuingia bungeni kupitia mgongo wa vyama hivyo.


