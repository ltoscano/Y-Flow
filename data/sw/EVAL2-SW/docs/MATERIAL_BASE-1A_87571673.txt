
Klopp apata wazimu Liver ikifuzu fainali Ligi ya Europa
Liverpool, England. Wakati Liverpool ikikata tiketi ya kucheza fainali ya Ligi ya Europa dhidi ya Sevilla ya Hispania, kocha wa klabu hiyo, Jurgen Klopp alipata wazimu.
Wazimu huo ulitokana na mchango wa mshambuliaji wake, Daniel Sturridge ambaye hakucheza mchezo wa kwanza kwenye Uwanja wa El Madrigal ambao Liverpool ilifungwa bao 1-0.
Baada ya mshambuliaji Sturridge kuibuka shujaa wa Liverpool wakati timu yake ikiilaza Villarreal kwa mabao 3-0 na kufuzu kucheza fainali ya Ligi ya Europa dhidi ya Sevilla, kocha Jurgen Klopp alikuwa mwenye furaha ya kupindukia.
Liverpool ilianza mchezo huo kwa tahadhari na kupata bao la zawadi la Bruno Soriano aliyejifunga dakika ya saba kwenye Uwanja wa Anfield.
Kwa matokeo hayo, Liverpool itasafir kwenda Basel, Uswisi kwa fainali hiyo ambayo itafanyika Mei 21, ambayo ni wiki moja kabla ya ile ya Ligi ya Mabingwa Ulaya baina ya majirani wa Jiji la Madrid, Atletico Madrid na Real Madrid.
Adam Lallana aliongeza bao la tatu baada ya ‘kupikiwa’ na Sturridge na hivyo kuisaidia klabu hiyo kukata tiketi ya fainali hiyo n yenye umaarufu wa pili Ulaya.
Kwa matokeo hayo, vijana wa Klopp wanakutana na Sevilla ambayo inasaka taji lake la kwanza Ulaya kwa zaidi ya miaka kumi.


