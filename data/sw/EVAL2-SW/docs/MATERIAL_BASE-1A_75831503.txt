
Malale ajipanga mechi za Mwanza

Imeandikwa na Grace Mkojera

Imechapishwa: 27 Septemba 2016

KOCHA Mkuu wa timu ya soka ya JKT Ruvu, Malale Hamsini amesema timu yake baada ya ushindi dhidi ya Mbeya City imerudi kambini Mbweni JKT kwa ajili ya kujiandaa na mchezo ujao dhidi ya Mbao utakaochezwa mwishoni mwa wiki jijini Mwanza.

Kwa mujibu wa Ofisa Mteule Daraja la Pili ambaye ni msemaji wa timu hiyo, Constatine Masanja, Hamsini ameanza maandalizi dhidi ya Mbao na anatarajia kupata ushindani.
Alisema hatobweteka na matokeo mazuri yaliyopita katika mechi dhidi ya Mbeya City ambapo walishinda kwa mabao 2-0 kwani wanahitaji kujiimarisha zaidi na kuhakikisha wanashinda katika michezo yao ya ugenini kupata ushindi. 
“Tunashukuru kupata ushindi wetu wa kwanza, bado tunahitaji kwenda kupambana katika mchezo ujao ili kupata matokeo mazuri tumeiona Mbao ni timu nzuri na imekuwa ikifanya vizuri lakini hata sisi hatuko tayari kupoteza mchezo wetu dhidi yao,” alisema.
Alisema hali ya wachezaji wake iko imara kuelekea mchezo huo, na kwamba wachezaji watatu waliokuwa majeruhi Michael Aidan, Nurdin Mohamed na Pera Mavuo wameanza kuimarika.
JKT Ruvu imecheza michezo mitano imeshinda mmoja dhidi ya Mbeya City 2-0, imepata sare mbili za bila kufungana dhidi ya Simba na African Lyon, imepoteza michezo miwili dhidi ya Ruvu Shooting bao 1-0 na dhidi ya Stand United mabao 2-1.


