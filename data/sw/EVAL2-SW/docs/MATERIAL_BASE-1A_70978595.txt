Ushindi waipa jeuri JKT Mlale

Imeandikwa na Alexander Sanga

Imechapishwa: 27 Septemba 2016

UONGOZI wa timu ya soka ya JKT Mlale umefurahia ushindi wao kwanza katika michuano ya Ligi daraja la kwanza iliyoanza mwishoni mwa wiki iliyopita. JKT Mlale ilianza kampeni zake dhidi ya Mji Njombe ambapo ilishinda mabao 2-0 katika mechi ya kundi kwenye uwanja wa Majimaji mjini Songea. 

Akizungumza na gazeti hili kwa njia simu jana Kocha Mkuu wa timu hiyo Edgar Msabila alisema timu yake ilicheza vizuri na kwa nidhamu ya hali ya juu katika mechi hiyo.
Msabila alisema ushindi huo ni ishara tosha kuwa lazima msimu huu wapambane kwa hali na mali ili kujihakikishia msimu ujao wanacheza Ligi Kuu Tanzania bara.
Msabila alisema kwa sasa timu yake hiyo inajiandaa na maandalizi ya mchezo wao wa pili dhidi ya Kinondoni Municipal Council (KMC) utakaochezwa katika Uwanja wa Majimaji Oktoba mosi.
Mabao ya JKT Mlale katika mechi hiyo yalifungwa na Edward Songo katika dakika ya 47 na Alex Mwankenja katika dakika ya 70.
Mlale mpaka sasa imecheza kwa misimu saba katika Ligi Daraja la Kwanza bila kupanda Ligi Kuu.
Katika michuano ya msimu huu ipo kundi B pamoja na timu za Coastal Union (Tanga), Kimondo FC (Mbeya), Kinondoni Municipal Council (Dar es Salaam), Kurugenzi (Iringa), Mbeya Warriors (Mbeya), Njombe Mji (Njombe) na Polisi Morogoro (Morogoro).


