
Machar atangaza vita Sudan Kusini

September 27, 2016

MAKAMU wa zamani wa Rais wa Sudan Kusini Riek Machar amesema makubaliano ya amani na serikali ya Rais Salva Kiir hayana tija yoyote, hivyo amewataka wafuasi wake kuanzisha vita upya.
Machar ambaye ni kiongozi wa waasi na Makamu wa zamani wa Rais nchini humo aliyasema hayo juzi ambapo sambamba na kutoa taarifa ya kuanzisha vita dhidi ya serikali alisisitiza kuwa, makubaliano hayo ya amani yaliyofikiwa kwa msaada wa jamii ya kimataifa, hayana maana tena.
Machar aliyasema hayo akiwa Khartoum, mji mkuu wa Sudan ambako alikimbilia baada ya kuibuka machafuko ya mwezi Julai mwaka huu huko Juba mji mkuu wa Sudan Kusini.
Katika taarifa yake Machar pia alitangaza nia yake ya kuanzisha mapambano ya silaha dhidi ya utawala wa Rais Salva Kiir kwa lengo la kile alichokisema kuwa ni kufikiwa amani, demokrasia na uhuru kamili wa Sudan Kusini.
Wakati huo huo Makamu wa Rais wa Sudan Kusini James Wani Igga alisema kuwa, ana matumaini juu ya serikali ya Juba ikipata uungaji mkono wa wananchi pamoja na uaminifu wao kwa serikali hiyo, itaweza kurejesha amani na utulivu wa kudumu katika nchi hiyo changa zaidi barani Afrika.
Kiongozi huyo pia aliwataka pia wananchi wa nchi hiyo kuwa na uvumilivu ikiwa miezi kadhaa sasa ambapo vita vinaendelea nchini Sudan Kusini.
Licha ya kutiwa saini makubaliano ya amani mwaka jana kulileta matumaini ya kurejea amani na utulivu katika nchi hiyo,lakini katika kipindi hicho hicho baada ya kutiwa saini makubaliano hayo, kuna wataalamu wa mambo ambao waliyatilia shaka makubaliano hayo.
Baada ya kutekelezwa ugawanaji madaraka wananchi, mataifa, viongozi na asasi za kimataifa zilipata matumaini kwamba, uhasama na vita vitafikia tamati nchini humo.
Hata hivyo machafuko ya umwagaji damu yalizuka ghafla mwezi Julai kati ya vikosi vitiifu kwa Rais Salva Kiir na vile vya Riek Machar na kuubadilisha kabisa mkondo wa kisiasa wa nchi hiyo.
Kuondoka Juba Machar na kuainishwa mtu mwingine kushika wadhifa wa Makamu wa Rais kwa mara nyingine tena kulimpa matumaini Rais Salva Kiir ya kurejea amani nchini humo kiasi kwamba, juma lililopita Kuol Manyang Juuk Waziri wa Ulinzi wa Sudan Kusini pamoja na Akuei Bona Malwal mwakilishi wa nchi hiyo katika Umoja wa Mataifa walitangaza kwamba,utulivu wa kiwango fulani ulirejea nchini humo na kwamba hata Bunge la Taifa limeanza shuhughuli zake.


