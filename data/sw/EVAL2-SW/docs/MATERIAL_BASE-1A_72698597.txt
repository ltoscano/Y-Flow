
Seneta ataka serikali iwajibikie maendeleo
Na RAPHAEL WANJALA
SERIKALI ya Kaunti ya Bungoma imepewa changamoto kuwajibikia pesa ilizopokea kwa utekelezaji wa miradi ya maendeleo. 
Seneta Moses Wetangula, alisema kuwa serikali ya kaunti inastahili kuonyesha umma jinsi pesa ilizopokea tangu mwanzo wa ugatuzi zimetumika.
Bw Wetangula alisema katika muda wa miaka miwili, kaunti hiyo imepokea jumla ya Sh16 bilioni na bado hakuna miradi yoyote inayoweza kuonyesha.
Alisema inavunja moyo kwamba umma ulikuwa na matumaini makubwa kwa utaratibu wa ugatuzi lakini gavana na kundi lake bado hawajatoa miradi inayoweza kuonekana.
Na RAPHAEL WANJALA Bw Wetangula alisema serikali hiyo inastahili kuwa wazi kuhusiana na jinsi pesa zilivyotumika na kuleta miradi ambayo itafaidi umma .
“Tangu mwanzo wa ugatuzi, kaunti hii imepokea jumla ya Sh16 bilioni. Tunauliza serikali kupitia kwa gavana kuhakikisha kuwa tunaona miradi hiyo na sio kuona kwa vitabu tuna pesa nyingi katika kaunti zetu za benki,” alisema mjini Bungoma Jumapili alipohudhuria ibada katika Christ is the King Catholic Church.
Seneta huyo pia alishtumu serikali hiyo ya kaunti kwa kuendesha mambo ya ufisadi ili kuwafaidi watu waliopo karibu nao. Alitaja mfano ambapo tenda ya utoaji huduma za usalama ilitolewa kwa kampuni fulani kulinda majengo ya kaunyi na hospitali. Alisema mkataba uliotiwa saini ulikuwa ulipe kila mlinzi Sh20,000 kila mwezi, ilhali walinzi hao wanapokea Sh4,000 pekee.
Alisema kuwa huko ni kutokuwa na uaminifu kwa sababu hata baadhi ya vituo vya afya bado havijafunguliwa lakini viliwekewa walinzi wanne kila mmoja wa kuvilinda, na kutaka uwazi katika mpango huo.
“Tumebainisha kuwa kaunti inafanya mambo ya kushangaza na watu fulani kwa sababu walitoa tenda kwa kampuni ya ulinzi kulinda hospitali zake na baadhi ya hospitali hizo bado hazijafunguliwa na walinzi pia wanalipwa kiasi cha chini kushinda kile walichoweka kwa mkataba,” alieleza.
Bw Wetangula alihimiza kuwepo kwa uwazi katika serikali hiyo na shughuli zake na kuhakikisha pesa zinawajibikiwa.
Kiongozi huyo mwenza wa Muungano wa Cord, pia alimtaka Rais Uhuru Kenyatta kuwa na uwazi katika uteuzi wake. Alisema uteuzi wa majuzi wa Inspekta Mkuu wa Polisi ni ishara ya wazi kwamba utawala wa Jubilee unaendesha serikali yenye ukabila.
Bw Wetangula alisema ni makosa kwa Rais na Naibu wake kufanya uteuzi kulingana na misimamo ya kisiasa na kikabila na kusema kuwa ni wakati sasa wa kuwepo kwa usawa katika uteuzi.


