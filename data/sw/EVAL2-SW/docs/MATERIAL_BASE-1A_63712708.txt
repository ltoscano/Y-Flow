
NAMNA NZURI YA KUJIPANGA UNAPOENDA KUONANA NA DAKTARI
Ingawa mgonjwa ndiye anafahamu kwa kina jinsi anavyotunza afya ya mwili wake kila siku, kile anachokula, anachokunywa, mahali anapolala na mazingira yanayomzunguka, ni wagonjwa wachache wanaofahamu wajibu wao katika ugunduzi wa matatizo yao. Wengi hufikiria kuwa jukumu la kugundua kile anachoumwa ni jukumu la daktari peke yake.
Ingawa daktari kutokana na elimu yake, ujuzi wake wa kitaaluma na uzoefu wa kitabibu anaweza kutambua tatizo la mgonjwa kwa kumwangalia, lakini utambuzi wa hilo kwa kiasi kikubwa unategemea uwezo wa kujieleza, uzoefu na ujuzi wa mgonjwa kuhusu historia ya tatizo la afya yake na dalili za ugonjwa.
Magonjwa mengi yanafanana Kutokana na ukweli kwamba dalili za magonjwa mengi zinafanana, utambuzi wa tatizo la kiafya ni mchakato wenye utata kiasi kwamba bila msaada wa mgonjwa, daktari peke yake hawezi kufanikiwa kwa urahisi kufahamu anachoumwa mgonjwa wake.
Kwa kadri mgonjwa anavyofahamu historia ya tatizo lake, mtiririko wa dalili na mambo yanayochangia kutokea kwa ugonjwa, ndivyo anavyotoa msaada mkubwa kwa daktari kubaini tatizo lake na kutoa mapema matibabu yenye tija.
Wataalamu wa tiba wanaamini kuwa utambuzi sahihi wa tatizo la mgonjwa unaofanywa na daktari kwa asilimia 70 au zaidi, unategemea historia ya mgonjwa na jinsi anavyojieleza.
Maelezo ya mgonjwa na jinsi anavyojibu maswali wakati wa mchakato wa daktari kuchukua historia ya tatizo, humsaidia daktari kuoanisha na kulinganisha kila dalili na ujuzi wa magonjwa alionao yeye kama mtaalamu.
Hali hii humsaidia daktari kufikiria matatizo yote ya kiafya yanayozalisha dalili anazoeleza mgonjwa wake.
Kwa kadri anavyoendelea kuhojiana na mgonjwa, daktari hupunguza matatizo anayoyafikiria hatimaye hubakiwa na machache ambayo atayafanyia kazi ili kubaini chanzo cha tatizo na dalili zake.
Daktari anapofikia hatua hii, ndipo anapoamua kufanya uchunguzi wa kitabibu na kufanya vipimo vya maabara ili kupata ushahidi wa kisayansi kuhusiana na kile kinachoendelea mwilini, kama matokeo ya mchakato wa mwili kuuma au kuugua.
Mikakati ya madaktari Kwa kawaida madaktari hutumia mikakati minne inayowasaidia kutambua matatizo ya mgonjwa. Hii ni kwa mujibu wa Dk David Lawrence Sackett na wenzake katika kitabu chao kinachoitwa Clinical Epidemiology kilichochapishwa mwaka 1991. Dk Sackett anasema mkakati wa kwanza ni wa kutambua tatizo kutokana na mwonekano wa mgonjwa.
Mkakati wa pili ni pale ambapo daktari huwa na dhana nyingi kuhusu dalili anazoambiwa na anazoziona kisha huanza kuzitupilia mbali dhana nyingine baada ya kupima mwili wa mgonjwa na kusikiliza kile ambacho mwili wenyewe unakisema.
Mkakati wa tatu ni pale daktari anapokuwa na orodha mlinganisho ya dalili ambayo ni maalumu kwa ajili ya tatizo fulani la kiafya.
Kwa kutumia mkakati huu, daktari hufuatisha dalili za tatizo la mgonjwa hatua kwa hatua na dalili zilizoainishwa katika orodha mlinganisho ili kumwongoza.
Na mkakati wa nne ni ule wa kuchukua historia kamili ya mgonjwa kuhusu dalili za tatizo na mfumo wake wa maisha kwa ujumla.
Daktari anapoonana na mgonjwa kazi yake huanzia pale mgonjwa anapoishia. Daktari huanza na kusikiliza kisha hufanya uchambuzi wa hadithi au taarifa anazopewa na mgonjwa kutokana na uzoefu anaoupitia. Mpango mzuri wa dalili Lakini pia daktari hutegemea jinsi mgonjwa anavyopangilia matokeo ya dalili za ugonjwa kwa kuzingatia dalili zilizoanza, dalili zilizofuatia na dalili zilizojitokeza baadaye ili kukamilisha asilimia 30 ya ugunduzi wa tatizo ambalo mgonjwa hawezi kuelezea. 
Wataalamu wa tiba wanaamini kuwa uwezo wa kusimulia hadithi ya ugonjwa ni moja ya nyenzo muhimu katika mchakato wa kubaini tatizo la mgonjwa.
Kutokana na ukweli huo na kwa sababu madaktari hawapati muda wa kutosha wa kukaa na wagonjwa kutokana na wingi wa watu wanaohitaji huduma yao, ni muhimu kwa mgonjwa kujipanga vizuri na kuelewa dalili za tatizo lake kabla hajaenda kuonana na daktari.
Ni vizuri kupanga maswali yako unayohitaji yajibiwe na daktari na kujipanga vizuri ili kujibu kwa ufasaha maswali yanayoulizwa na daktari.
Epuka uongo au kuficha jambo Mgonjwa anashauriwa aepuke kumwambia daktari dalili za uongo au kumficha jambo lolote ambalo linaweza kumsaidia daktari kubaini chanzo cha tatizo na kutoa matibabu yenye tija.
Ikiwezekana ni vizuri kuandika dalili za ugonjwa unazopata na kwenda nazo kwa daktari, anashauri Dk Don Powell ambaye ni Rais wa Taasisi ya Kuzuia Magonjwa ya Marekani (American Institute for Preventive Medicine).
Powell anaongeza kusema: "Jinsi unavyozieleza dalili za ugonjwa wako kwa daktari ndivyo unavyofaidika na matibabu au kupata hasara."
Katika ulimwengu wa leo ambao huduma za afya ni za gharama kubwa ni jambo la busara kuhakikisha kuwa haupotezi muda na fedha zako kwa kushindwa kumsaidia daktari ili akusaidie kupata huduma ya afya unayostahili kupata.
Ni jambo la busara pia kutunza kumbukumbu zako za kitabibu kwani zinaweza kukusaidia kuelezea juu ya afya yako kwa namna ambayo wewe mwenyewe huwezi kueleza.
Maoni au maswali tuma afya@mwananchi.co.tz au 0713247889


