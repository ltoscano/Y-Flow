Babu wa Loliondo, umasikini wetu na fasta-fasta
Mar 24, 2016

NAJITOKEZA kuandika habari juu ya matibabu yaliyofanyika huko Loliondo katika kijiji cha Samunge kati ya mwaka 2010/2011 maarufu kama Kikombe cha Babu.
Wakati huo, alitokea Mchungaji Mstaafu wa Kanisa la KKKT kwa jina Ambilikile Mwasapile katika Kijiji cha Samunge Kata ya Loliondo Mkoa wa Arusha aliyedai kupewa uwezo wa kuponyesha magonjwa.
Alidai kuwa Mwenyezi Mungu alimwotesha ndoto na kumpa maelekezo tangu mwaka 1991 kuhusu tiba ya magonjwa sugu kama kisukari, pumu, kifafa, saratani na UKIMWI.
Alidai kuwa ndoto hiyo iliendelea kumtokea kila mara tangu wakati huo hivyo ilipofika tarehe 26 Agosti 2010, ikabidi atii na kuanza matibabu. Katika ndoto hiyo alielekezwa kutoza fedha shilingi 500 tu za Kitanzania kwa dozi moja ambayo ilikuwa ni kikombe kimoja tu bila kurudia.
Inafahamika kuwa nchi yetu ina watu wengi masikini na bado huduma za afya hazijafika kwa watu wote. Watu wengi, hususani vijijini, bado wanategema tiba za kiasili kupona kwa sababu ya umasikini wao na pia upungufu wa au ubovu wa huduma za afya zinazotolewa na serikali.
Anapotokea mtu wa aina ya Babu wa Loliondo, mwenye tiba nafuu na inayodaiwa kuponya kwa haraka, ni rahisi kwa masikini na matajiri kumfuata kwa sababu ya matumaini ya kupata tiba nzuri.
Siku hizi, kuna ugonjwa mpya wa “fasta-fasta”. Kwamba watu wanataka wapone haraka, wapate utajiri haraka, elimu haraka na kila kitu. Hili nalo ni tatizo kwa nchi yetu. Watu hawataki tena kufanya tafiti, kusoma kwa bidii na kujifunza kuhusu matatizo yao.
Ni ugonjwa huu mpya uliofanya hata matajiri na watu wenye uwezo kukimbilia kwa Babu.
Kwa maelekezo ya Mchungaji Mwasapile, tiba ilitolewa kutokana na mti unaoitwa Mugariga ambao pia jamii ya Wamaasai waliutambua kwa jina Engamuriaki, Olmuriaki, na Wasonjo huita Engamuriga.
Mizizi ndiyo ilitumika kutibia wagonjwa baada ya kuombewa kwa Mungu kisha ikachemshwa kwa saa moja hivi na kupozwa na baadaye ikatolewa kwa wagonjwa. Sharti lilikuwa kwamba dawa hiyo ni lazima itolewe na Babu mwenyewe na inywewe Samunge.
Baada ya muda mfupi, taarifa za matibabu ya Kikombe cha Babu zilienea nchi nzima na nchi za jirani. Watu kwa maelfu walianza kufurika kuelekea Loliondo. Viongozi mbalimbali wa chama na serikali walifurika pia kuelekea eneo hilo.
Baadhi yao ni Waziri wa Maliasili na Utalii, Ezekiel Maige, aliyefika kushuhudia, kutoa maelekezo na hata kupokea kikombe.
Wengine ni wataalamu wa Wizara ya Afya na Ustawi wa Jamii, Hospitali ya Taifa Muhimbili, Wataalamu wa Chuo Kikuu cha Dar es Salaam na Taasisi ya Tiba za Asili Muhimbili.
Ufutiliaji wa kitaalamu wa awali ulidhihirisha kuwa mizizi ya mti huo ina sumu lakini kiwango kilichokuwa katika kikombe cha Babu hakikuwa na athari mbaya kwa afya ya binadamu.
Baadhi ya mashuhuda waliokunywa kikombe hicho walikiri kupata nafuu ingawa siyo kupona kabisa. Kwa mfano Daktari Richard Ole Nkapi alipata dawa hiyo kisha akaenda kukaguliwa afya yake huko Ujerumani, alikuta sukari yake imerejea kiwango cha kawaida.
Wagonjwa waliacha kutumia dawa za kurefusha maisha (ARV) na hivyo kuhatarisha maisha yao. Madaktari wengi wa serikali walikuwa na shaka kama dawa hiyo ina uwezo wa kutibu magonjwa sugu kama ilivyodhaniwa. 
Wakati huohuo, wataalamu wa tiba hawakuthibitisha uwezo wa dawa hiyo kutibu magonjwa yaliyodaiwa yanatibiwa kwa kikombe kimoja tu.
Katika mazingira haya, Mchungaji Mwasapile aliiomba serikali isimamishe zoezi hilo angalau kwa siku saba ili apunguze msururu wa watu na magari hiyo ilikuwa Machi 26, 20.
Pia alionya kuwa wagonjwa mahututi walioko mahospitalini wasikimbizwe kuletwa kwake tena.
Mchungaji aliishauri Halmashauri ya Wilaya ya Ngorongoro itoze ada ya magari na helikopta na pia barabara kuelekea Samunge iboreshwe na ujenzi wa vyoo vya kumudu idadi kubwa ya watu usimamiwe vizuri.
Mkuu wa Mkoa wa Arusha wakati huo alikubaliana na mapendekezo hayo ya mchungaji Ambilikile.
Upinzani dhidi ya tiba ya kikombe ulianza kufukuta kwa kuibuliwa na Askofu Zakaria Kakobe wa Kanisa la Full Gospel Bible Fellowship. Hoja ilikuwa kwamba kutokea kwa dawa hiyo kulilenga kuvutia raslimali katika eneo lilokuwa nyuma.
Kwa mfano, mrundikano wa wagonjwa waliokwisha kata tama kuliwezesha kurekebisha barabara, maegesho ya magari, mahali pa kulala wageni na kupata chakula.
Jambo kama hili liliwahi kutokea pia katika nchi ya Ireland ambako mchungaji mwenye nguvu na mwaminifu aliwahi kushawishi upatikanaji wa pauni milioni kumi miaka ya 1980 kurekebisha uwaja wa ndege kwa Mahujaji alikotokea bikira Maria.


