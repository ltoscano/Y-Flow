Tshabalala akabidhiwa gari Simba

Imeandikwa na Grace Mkojera

Imechapishwa: 12 Septemba 2016

BEKI hodari wa Simba Mohamed Hussein ‘Tshabalala’ amezawadiwa gari aina ya Toyota Raum na Mwenyekiti wa Kamati ya Usajili ya Simba, Zakaria Hans Pope kama sehemu ya kutambua juhudi na mchango wake kwa timu hiyo.

Hussein amekabidhiwa gari hilo leo ofisini kwa Hans Pope Mbezi Tangi Bovu, Dar es Salaam sambamba na fedha kiasi cha Sh milioni 1 ya mafuta kwa miezi sita.
Wakati akikabidhi gari hilo jana, Hans Pope alisema zawadi hiyo haiusiani na mkataba wa mchezaji huyo utakaomalizika mwishoni mwa msimu huu.
“Juhudi za mchezaji huyu kwa sasa zimenifanya nimpe gari hili kama sehemu ya kumuunga mkono na kumpongeza kwa kufanya kazi nzuri na kuisaidia timu kuwa katika kiwango bora,”alisema.
Alisema zawadi hiyo ni kama motisha na kwamba hata kwa wengine watakaonyesha kiwango bora watafuata nyayo zake. Mchezaji huyo alijiunga na Simba tangu msimu uliopita akitokea Kagera Sugar na amekuwa akihusika kuchangia pasi nyingi za mabao na pia, aliwahi kuchaguliwa kuwa mchezaji bora wa klabu hiyo Oktoba mwaka jana. 
Katika mchezo uliopita dhidi ya Mtibwa Sugar uliochezwa kwenye Uwanja wa Uhuru, Hussein alitoa pasi ya bao lililofungwa na Ibrahim Ajib, ambapo Simba iliibuka na ushindi wa mabao 2-0.


