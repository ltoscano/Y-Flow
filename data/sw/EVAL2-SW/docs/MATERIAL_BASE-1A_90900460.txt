Katiba: Twahitaji kura ya maoni au maridhiano
Aug 14, 2014

BADO sijaona mantiki ya kundi la UKAWA kususia Bunge la Katiba hasa baada ya miito kutolewa na wadau mbalimbali wakilisihi kurejea bungeni.
Bado sijaelewa kwa nini UKAWA hawakutumia taratibu walizojiwekea, pamoja na wenzao, katika kanuni za Bunge la Katiba kulalamikia mambo ambayo hawajaridhishwa nayo. 
Wangefuata taratibu hizo na kushindwa, huenda labda sasa wangekuwa na hoja za mashiko na nzuri sana za kususia Bunge.
Kadhalika, sijaelewa kwa nini UKAWA wameshindwa kuendelea kupambana bungeni hadi tone la mwisho, na kisha kusubiri hatua ya mwisho ya kura ya maoni katika mchakato huu kuwasilisha kesi yao kwa wananchi kama bado hawajaridhika.
Zaidi ya hapo, sijaelewa kwa nini UKAWA wanaona suala la muundo wa serikali ndio suala muhimu kuliko yote mengine yanayogusa maslahi ya wananchi moja kwa moja, wakati ingewezekana kufanikisha baadhi ya ajenda zao na kisha kuendelea na mapambano kusukuma ajenda zilizobaki siku za mbele.
Binafsi naamini kuwa kitendo cha UKAWA ni hujuma dhidi ya mchakato wa kuandika katiba mpya na pia ni usaliti kwa wananchi na Taifa.
UKAWA wanaendesha mgomo kwa kuwa wanaamini wanaweza kuwanyima CCM sehemu ya mbili ya tatu ya idadi ya wajumbe ili CCM washindwe kupitisha Katiba na kwa sababu hiyo naamini huo ni msingi mbaya kwa siasa za baadaye.

Tukumbuke CCM pia wakiamua wanaweza kupiga kura ya kukataa muundo wa serikali tatu ili tu kuwakomoa UKAWA na Katiba ikaota mbawa.
Kwa Kiswahili cha kizungu tunasema UKAWA wame ‘set a precedent’ (kuweka rejea). Baadaye, UKAWA au mmoja wa washirika wa muungano huo wakiingia madarakani CCM nao watafuata mfano huohuo, watagoma wakijua wazi shughuli za kiserikali zitakwama.

Lakini wakati Bunge la kutunga Katiba likiendelea na kazi yake huku UKAWA wakiwa wamesusa, wito umetolewa kuomba Bunge hilo lisitishe shughuli zake ili kuepusha ufujaji wa fedha za wananchi wakati ikijulikana wazi kuwa Bunge hilo halina idadi ya wajumbe wa kutosha wanaoweza kupitisha Katiba hiyo.
Wito huo umetolewa na wanaharakati, wasomi, wanasiasa wakiwamo wa CCM na hata wananchi wa kawaida.

Wito wa aina hiyo unaoelekezwa kwa serikali, uongozi wa Bunge hilo na chama tawala si wa kupuuza hata kidogo. Wananchi hawawezi kuelewa kama mabilioni ya fedha yatatumika kuendesha Bunge la Katiba na baadaye idhihirike kuwa kumbe idadi ya wajumbe hao haiwezi kupitisha mswaada huo na kulazimika kurudio hatua iliyokwishapita na kugharimu taifa mabilioni ya fedha.
CCM itakuwa imepata ushindi mkubwa kama wanaweza kufanikisha kupitisha Katiba mpya hata bila ya UKAWA huku wakiwa wametimiza masharti ya kisheria.
Lakini si busara kulazimisha kuendeleza mchakato huo huku wakijua wazi utakwama kwa kushindwa kutimiza matakwa ya kisheria. Kama hali hii imedhihiri, nini kinaweza kufanyika kuokoa mchakati huu?
Mambo matatu yanayoweza kufanyika ni aidha kusimamisha zoezi zima la utungaji Katiba mpya, kuingia katika mjadala utakaozaa maridhiano au kuendesha kura ya maoni ya wananchi wote kuamua mambo yanayoshindwa kuafikiwa.
Kuachana ama kusimamisha zoezi la utunzi wa Katiba mpya huku mabilioni ya fedha yakiwa tayari yameshatumika ni hatua ambayo itasononesha wengi na ni jambo la fedheha kwa Taifa kwani Waswahili wanasema maji ukiyavulia nguo huna budi kuyaoga.

Kadhalika, bila shaka, hatua hiyo kisiasa itaifurahisha na kuinufaisha CCM kama chama. Kisiasa, kama Katiba mpya itapatikana, na kama sehemu kubwa ya yaliyomo katika rasimu iliyopo yatakubaliwa, CCM wana mengi ya kupoteza.
Maboresho ya sheria za uchaguzi ikiwamo haki ya kupinga matokeo ya urais mahakamani, kuwapo kwa Tume Huru na mgombea binafsi ni baadhi ya mambo ambayo yanaweza kuikwaza CCM ambao wadadisi wengi wa mambo ya siasa wanaamini chama hicho kimezoea vya kunyonga, kuchinja hawatoweza.
Kama tunaona kuachana na mpango wa kuandika Katiba mpya kwa sasa si muafaka, wahusika wa msuguano unaokwamisha wanaweza kuamua kujadiliana na kuridhiana katika mambo yanayobishaniwa hususan lile la muundo wa serikali.
Wakati ubishi umelala katika serikali mbili au tatu, ukweli ni kwamba ili muafaka upatikane, fikra zaidi zinahitajika ili kutafuta njia ya tatu ambayo itaridhiwa na pande zote.
Kama tukifikiria kisayansi kwa kuanza kung’amua kero na kisha kuangalia njia za utatuzi wa kero hizo, tunaweza tukabuni mfumo mbadala, usio wa serikali mbili au tatu, lakini ukakidhi mahitaji ya kuimarisha Muungano na wakati huohuo kutatua kero zilizopo.


