
Tunalo la kujifunza kwa Uingereza kujitoa katika EU
Juzi, Waingereza walitangaza kujitoa rasmi katika Umoja wa Jumuiya ya Nchi za Ulaya (EU) J hatua iliyofikiwa baada ya kura ya maoni.
Waingereza zaidi ya milioni 30 walijitokeza kupiga kura na asilimia 52 walisema wanataka nchi yao ijitenge baada ya kuwamo kwa miaka 43 ndani ya Jumuiya hiyo.
Waswahili husema umoja ni nguvu na utengano ni udhaifu. Usemi huu unaanza kudhihirika sasa ikiwa ni takribani siku mbili tu tangu nchi hiyo ijitenge.
Baada ya kujiondoa mambo kadhaa yamejitokeza huku ikitabiriwa kuwa mengine mengi ambayo yanaweza kuiyumbisha nchi hiyo huenda yakajitokeza.
Pigo la kwanza lililoikumba nchi hiyo ni kushuhudia sarafu yake ya Pauni ikiporomoka kwa kasi katika soko la fedha duniani kote. Pauni imeshuka kwa asilimia 10 dhidi ya Dola ya Marekani kitu ambacho hakijawahi kutokea tangu mwaka 1985.
Jingine ni kuporomoka kwa soko la hisa nchini humo kwa asilimia nne, huku wachambuzi wa masuala ya kiuchumi wakitabiri kuwa huo unaweza kuwa mwanzo wa mtikisiko wa uchumi nchini humo.
Matokeo ya kura hiyo pia yamesababisha mtikisiko wa kisiasa na mgawanyiko nchini humo. Kuna mvutano kati ya viongozi waliokuwa wakiunga mkono kujitenga na wale waliokuwa wakiutetea muungano huo.
Tayari Waziri Mkuu, David Cameron ametangaza kujiuzulu hali ambayo inaweza kuliathiri Taifa hilo katika kipindi hiki cha mpito na kwamba Umoja wa Ulaya unataka kuiondoa nchi hiyo haraka kuliko ilivyotarajiwa. Kwa mujibu wa Katiba ya EU mchakato wa kujitoa uanachama unaweza kuchukua miaka miwili. Wanadiplomasia, wachumi na wanasiasa wengi wamebashiri kwamba hatua hiyo ya kuondolewa mapema itaiathiri nchi hiyo kwa kuwa mpango huo utakuwa kinyume na matarajio yake. 
Zipo athari za muda mfupi zitakazoikumba nchi hiyo ambazo ni pamoja na kupungua kwa shughuli za uwekezaji katika masoko.
Pia, kwa kuwa Uingereza huuza bidhaa zake katika nchi wanachama wa EU, kujiondoa kwake kuna maanaisha kwamba inajitenga na wateja wake ambao wanaoweza kumwekea vizingiti vya kibiashara.
Gavana wa Benki Kuu ya Uingereza, Mark Carney amekiri kuwa kujitenga kunaweza kusababisha mtikisiko wa uchumi.
Hatua iliyochukuliwa na Uingereza inapaswa kuwa funzo kwa Tanzania na nchi zote zinazounda Jumuiya ya Afrika Mashariki (EAC). Kwa nchi tatu za jumuiya hiyo, Tanzania, Kenya na Uganda, hilo liliwahi kujitokeza mwaka 1977 baada ya kuvunjika kwa Jumuiya ya Afrika Mashariki kutokana na itikadi za kisiasa na kutoelewana katika mgawo wa mapato kutoka katika mashirika ya huduma za pamoja na kukosekana kwa sera ya kushughulikia tatizo hilo.
Kuvunjika kwa jumuiya hiyo kulisababisha athari kubwa ikiwa ni pamoja na kukosekana kwa ajira na utulivu wa kisiasa, kuyumba kwa uchumi na kuwapo kwa hali ya kutokuaminiana baina ya nchi hizo.
Jumuiya ya Afrika Mashariki ina faida nyingi zikiwamo za kiuchumi, kisiasa, kijamii na kiutamaduni licha ya kuwapo kwa changamoto mbalimbali.
Wito wetu ni kwamba licha ya kuwapo kwa changamoto hizo, kila mmoja wetu afikirie njia bora zaidi za kutuunganisha kuliko kufanya hiki kilichotokea Uingereza.


