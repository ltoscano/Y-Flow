
NMB yaipiga tafu timu ya taifa ya mashua

Imeandikwa na Vicky Kimaro

Imechapishwa: 03 Oktoba 2016

BENKI ya NMB imetoa udhamini wa Sh milioni 10 kwa timu ya taifa ya vijana ya mashua chini ya umri wa miaka 15 inayotarajia kushiriki michuano ya mabingwa ya Afrika ‘Africa Optimistic Championship’ kuanzia Oktoba 6 mjini Luanda, Angola.

Mbali na fedha hizo benki hiyo pia imetoa vifaa mbalimbali vya michezo ikiwemo fulana na jezi za michezo. Akizungumza wakati akikabidhi vifaa hivyo Dar es Salaam jana, Mkurugenzi Mtendaji wa NMB, Ineke Bussemaker, alisema benki yake inathamini michezo hususan kwa vijana na watoto katika kukuza vipaji vyao.
“Tunaamini katika michezo ukianza kusapoti kuanzia umri mdogo tunawaandaa kutimiza ndoto zao, tunawakuza kiakili na hata kukuza vipaji vyao, hivyo tuna uhakika tunasapoti vipaji sahihi kwa siku zijazo,” alisema Bussemaker.
Makamu Mwenyekiti wa Chama cha Mashua Tanzania (TSAA), Philimon Nassari alisema kikosi hicho cha wachezaji watano kitaondoka nchini keshokutwa tayari kushiriki michuano hiyo ya wiki moja, iliyopangwa kuanza Oktoba 6 hadi 14 mwaka huu.
Alisema michuano hiyo inashirikisha wachezaji 10 kwa kila nchi 17 zilizofuzu kitaifa, lakini Tanzania inapeleka idadi ndogo kutokana na uhaba wa vifaa na maeneo ya kufanyia mazoezi kitu ambacho kimesababisha mchezo huo kudumaa na kuitaka serikali kuutupia macho. 
Alitaja kikosi kitakachoiwakilisha Tanzania katika michuano ya mabingwa wa mashua ni Colman Tieszen, Karim Samwel, Hamis Muhidini, Anna Grolleman na Mussa Seif, wakati benchi la ufundi litaongozwa na Penny Alison ambaye ndiye kocha mkuu wa timu hiyo, Meneja wa timu ni Dirkjan Grolleman.
Mwakilishi wa Dar es Salaam Yatch Club (DYC) ambao ni walezi wa chama hicho Robert Cunnare alisema wamekuwa wakitoa mafunzo mbalimbali, ikiwemo mafunzo ya mchezo huo pamoja na kuwanoa vijana hao ambao wameshashiriki mashindano katika nchi mbalimbali.
“Lengo letu ni kuhakikisha Tanzania inashiriki michuano ya Olimpiki kwa upande wa mashua mwaka 2020,” alisema Cunnare.


