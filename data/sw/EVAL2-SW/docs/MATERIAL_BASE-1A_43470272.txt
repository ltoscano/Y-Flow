
Siyo vibaya kugharimia elimu ya mtoto
‘‘...tulikuwa tunakunywa uji shuleni, wazazi wetu walikuwa wanachangia mahindi na sukari kwa sasa hutunywi wameacha kuchangia wanasema eti Rais kasema elimu bure, Serikali italeta uji.’’
Leo mada yangu imejikita kwenye nukuu hii ya mwanafunzi niliyefanya naye mahojiano hivi karibuni mkoani Dodoma.
Kama tunahitaji maendeleo hatuwezi kukwepa kuelimisha watu wetu. Na mchakato wa kuelimisha watu una gharama, kuanzia kwa wazazi hadi Serikali.
Hata hivyo, gharama kubwa ya malezi na elimu ya mtoto anaibeba mzazi. Kumlea, kumpa chakula, kugharimia afya yake mavazi na huduma nyinginezo.
Mzazi huwezi kukwepa gharama za kumwelimisha mtoto wako, maana gharama za ujinga ni kubwa zaidi ya kuelimika.
Tunamshukuru Rais John Magufuli kwa kuwapunguzia mzigo wazazi, kwa kufuta ada za shule. Rais ana nia njema kwa Wa tanzania.
Anafahamu kuwa elimu ni tunu muhimu za kuiendeleza nchi yetu; anafahamu kuwa ili uchumi wa nchi uweze kuendelea tunahitaji kuwa na Wa tanzania wengi wenye ujuzi, maarifa, utambuzi, weledi, ubunifu, utaalamu na wenye uwezo mkubwa kufikiri na kufanya kazi kwa bidii.
Kwa bahati mbaya, baadhi ya wazazi wameamua kwa makusudi kukwepa gharama za kuwasomesha watoto wao kwa kisingizio cha elimu bure.
Programu za chakula, usafi, ziara za mafunzo na michezo kwa wanafunzi zimekufa na zinaendelea kufa shuleni tangu elimu bure itamkwe. Wazazi wanaamini Serikali itafanya kila kitu kwa watoto wao.
Tunajidanganya! Ukitaka mtoto wako afanikiwe maishani, fanya bidii kwenye malezi na kumwelimisha. Muda wa kusubiri bure au dezo haupo.
Kauli ya Rais inaleta unafuu kwa wazazi kutolipa ada na michango midogo midogo isiyo na tija, siyo kuondoa wajibu na jukumu la mzazi kumwelimisha mtoto wake.
Nimeandika huko nyuma kuwa ni muhimu kufahamu tunaishi kwenye zama zipi. Siyo kila zama inaendana na vya bure. Lazima tujue mfumo wa maisha tulionao ili utusaidie kujipanga kurandana na mfumo huo.
Wengi wanasema mbona elimu bure iliwezekana kwa Nyerere? Ni kweli. Enzi za Mwalimu Julius Nyerere mfumo wa uendeshaji wa nchi na uchumi ulikuwa ni ujamaa.
Serikali ilihodhi njia kuu za uzalishaji mali na uchumi wa nchi ulimilikiwa na Serikali. Misingi wa ujamaa ni usawa, kujitegemea na haki kwa wote.
Ndiyo maana enzi za ujamaa, njia zote za uchumi viwanda, benki, shule, na taasisi zote zilikuwa mali ya Serikali. Hata shule bora enzi hizo zilikuwa za Serikali.
Hatukuwa tunapigana vikumbo kusomesha watoto wetu shule binafsi kama ilivyo sasa, japo shule binafsi zilikuwapo kama vile shule za dini na za mashirika mengine, lakini watu hawakuona haja ya kukimbizana huko. Walisomesha watoto wao katika shule za umma.
Kwa msingi wa usawa na haki, tuliona mtoto wa Waziri Mkuu alikaa dawati moja na mtoto wa msukuma mkokoteni. Mtoto wa Gavana wa Benki Kuu alilima bustani shuleni wakiwa na mtoto wa mlinzi. Mtoto wa waziri na yule wa mfagia ofisi wote walilala bweni moja shuleni.
Ujamaa ulihimiza kazi. Watu wote walifanya kazi, tena kwa bidii kubwa. Kila mtu alikuwa na shamba au ofisi.
Hakukuwa na vijana wa kijiweni wanaovuta bangi au kucheza pool na kulalamika bila kufanya kazi. Walimu walifundisha kwelikweli. Madaktari walitibu watu. Maofisa kilimo walilima na kuelimisha wakulima.
Ni wazi mfumo wa sasa wa uendeshaji wa nchi siyo wa ujamaa tena ni ubepari.
Sifa kuu za ubepari ni njia kuu za uchumi kumilikiwa na watu binafsi, uchumi wa nchi unakuwa huria, ushindani na soko huria vitatawala kwenye kila kitu, ushindani wa kuchangamkia fursa na wenye nguvu kuwanyonya wanyonge.
Leo matajiri wachache wameshika uchumi wa nchi. Angalia kila sekta kuanzia viwanda hadi benki, kampuni za simu, zote ni binafsi.
Hata elimu bora sasa inatolewa shule binafsi. Na watawala wanaohimiza elimu bure, watoto wao wanasoma shule binafsi, huku wakilipa mamilioni ya ada na michango lukuki.
Narudia kusema ushindani hauna vya bure. Ndiyo maana hata sera ya elimu ya 2014 haisemi ‘bure’ bali inasema elimu itatolewa ‘bila ada’, Ukipewa bure fahamu kuwa umepewa makombo au kitu bandia.
Mfumo wa uendeshaji wa nchi unaruhusu ushindani na uhuru wa kuchagua wapi pa kupata huduma unayotaka, ndiyo maana hata viongozi wetu wameacha shule wanazosimamia na kuwapeleka watoto wao nje ya nchi au shule binafsi.
Hawajafanya kosa; mfumo unaruhusu kutafuta ubora popote kulingana na uwezo wako. Wanatafuta elimu bora siyo unafuu wa gharama.
Nakubaliana na Rais Magufuli kufuta ada ili kuwapa unafuu wazazi. Ila sikubaliani na wazazi wanaodhani uamuzi wa Rais umewaondolea jukumu la kusomesha watoto wao.
Gharama ziko palepale hazikwepeki. Ukikwepa subiri kuvuna matunda ya ujinga kwa mwanao.
Kwa nini iwe vibaya wazazi kuchangia elimu ya watoto wao? Kuna faida gani wazazi kuchangia harusi, misiba kuliko kuchangia uji wa mtoto wako anayeshinda na njaa shuleni?
Ni rahisi kuchangia mbio za mwenge na matamasha makanisani na misikitini kuliko kuchangia vitabu vya mwanao!
Wenzetu Ulaya na kwingineko hawalali usiku wanapambana kutafuta mbinu mpya za kurahisisha maisha.
Wanakwenda kila kona ya dunia, wanamfikia kila mtu na kumtafiti anaishije na ana fursa gani.
Wanakwenda hadi kwenye sayari ambazo hazina watu, wanataka kupata fursa za kiuchumi na maarifa ili waitawale dunia.
Sasa kuna ugunduzi wa kila aina ya teknolojia ambayo inarahisisha maisha. Wanafikiri sana na kufanya kazi kwa bidii. Kwanini tunaona vigumu kugharimia elimu ili tuutawale ujinga?
Hakuna njia ya mkato kwenye maendeleo. Lazima tujitume kufanya kazi na tugharimie elimu ya watoto wetu. Vinginevyo tutabaki tulipo na kuwa washangiliaji wa maendeleo ya wengine. 


