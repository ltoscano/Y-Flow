Majimaji yaapa ‘kufa’ na Ndanda

Imeandikwa na Alexander Sanga

Imechapishwa: 15 Septemba 2016

UONGOZI wa timu ya soka ya Majimaji FC ambayo inacheza Ligi Kuu Tanzania bara msimu wa mwaka 2016/2017 umeahidi kufanya vyema katika michezo yake iliyobaki.

Majimaji ambayo kwa sasa ni ya mwisho katika msimamo wa ligi haijapata pointi yoyote mpaka sasa katika mechi nne ilizocheza.
Akizungumza na gazeti hili jana, Meneja wa timu hiyo Godfrey Mvulla alisema timu yao imefanya vibaya kutokana na kuchelewa kuingia kambini kwa ajili ya maandalizi ya ligi.
Mvulla ameahidi timu yao itakaa vizuri na kuhakikisha inafanya vyema kwa kushinda mechi zao zote zilizobaki katika Ligi Kuu msimu huu.
Meneja huyo ambaye amekaa na timu yake hiyo kwa miaka 16 amewaomba mashabiki na wapenzi wao kuvumilia na timu yao itaanza kwa kushinda mchezo wao wa kesho dhidi ya Ndanda katika Uwanja wa Majimaji.
Mwenyekiti wa klabu hiyo, Humphrey Milanzi alisema mpaka sasa wapo katika mazungumzo na mdhamini aliyekubali kudhamini timu yao hiyo kwa kila kitu hivyo ana imani kubwa timu hiyo itarudi enzi zake ilipochukua ubingwa wa Ligi Kuu mwaka 1998/1999.
Milanzi alisema wamefika katika hatua nzuri na mdhamini wao na ameahidi kumtangaza hivi karibuni watakapokuwa wamemaliza mazungumzo naye.
Kocha mkuu wa timu hiyo Peter Muhina alisema wamerekebisha makosa yao yaliyofanya washindwe mechi za kwanza na sasa watahamishia hasira zao kwa Ndanda kwa kuwafunga kesho.


