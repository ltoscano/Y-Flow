
Hofu yaenea kufuatia mitetemeko ya ardhi

MITIKISIKO ya ardhi iliyokumba maeneo ya Mashariki ya Kenya ilizua wasiwasi kati ya wakazi wengi Jumapili usiku.
Hata hivyo, hakuna uharibifu ulioripotiwa kutokana na tetemeko hilo.
Naibu mkurugenzi wa Idara ya hali ya hewa ya Kenya Ayub Shaka alisema kuwa mitikisiko hiyo ilisikika katika kaunti ya Meru, Embu na Tharaka-Nithi.
“Nimethibitisha kutoka kwa maafisa wetu wa Kaunti kuwa mitikisiko ya ardhi ilikumba maeneo hayo kati ya saa mbili jioni na saa sita usiku,” Bw Shaka alisema.
Mkurugenzi wa Idara ya hali ya hewa katika Kaunti ya Meru Nyaga Kaburu alisema mitikisiko ilisikika saa 5.30 jioni.
Bw Kaburu alisema kuwa bado hajapata habari zaidi kuhusu tetemeko hilo lililodumu kati ya sekunde saba na 10. 
Alieleza kuwa Kaunti ya Meru haina vifaa vya kunakili uzani wa tetemeko la ardhi.
Mkurugenzi huyo aliongeza kuwa kitovu cha tetemeko hilo bado hakijabainika.
“Ni kweli kulikuwa na mitikisiko ya ardhi. Hatujabainisha uzani wake. Tunasubiri kupata data kamili kutoka kwa afisi kuu.
Hatufahamu kilichosababisha tetemeko hilo,” Bw kaburu alisema.
Baadhi ya wakaazi wa Meru waliozungumza na Taifa Leo walisema kuwa walitikiswa vitandani mwao walipokuwa wakilala.
“Nilikuwa nikijiandaa kulala wakati nyumba yangu ilitetemeka na madirisha kutikisika,” Bw Dennis Mbugua alisema. 


