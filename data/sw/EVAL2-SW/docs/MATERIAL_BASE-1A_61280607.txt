
Waficha fedha wasakwe kila kona

Imeandikwa na Mhariri

Imechapishwa: 04 Septemba 2016

GAZETI hili jana lilichapisha habari yenye kichwa cha habari, 'Wanaoficha fedha nyumbani wanahujumu uchumi.' Hayo ni maoni ya watu mbalimbali waliohojiwa na vyombo vya habari wakiwamo wasomi, wachumi na wafanyabiashara.

Maoni hayo yamekuja baada hotuba ya Rais John Magufuli aliyoitoa Alhamisi iliyopita jijini Dar es Salaam, alipodokeza kwamba anafahamu wapo wananchi wanaoficha fedha nyumbani mwao na kuwataka wazitoe fedha hizo na kuziingiza kwenye mzunguko wa kawaida kwa lengo la kuleta maendeleo ndani ya jamii yetu.
Sisi tunaunga mkono mwito huo wa Rais Magufuli, kwamba wenzetu wanaoficha fedha hizo kwa sababu zao binafsi, wazilete kwenye mzunguko na kinyume chake wachukuliwe hatua kwa mujibu wa sheria za nchi.
Mhadhiri Mwandamizi wa Masuala ya Uchumi wa Chuo Kikuu cha Dar es Salaam, Dk Benson Bana alipohojiwa kuhusu matendo hayo ya baadhi ya watu, alifafanua kwa uwazi kabisa kwamba, watu wanaotoa fedha benki na kuzificha nyumbani, wanahujumu uchumi.
Dk Bana amefafanua kwamba katika uhai wa Taifa lolote kukiwa na mzunguko wa fedha wa kutosha katika jamii, husaidia kuimarisha thamani ya fedha na kwamba kama mzunguko huo unaathiriwa kwa makusudi unaweza kusababisha hali mbaya ya uchumi. 
Kutokana na ukweli huo, sisi tunaunga mkono maoni hayo na kusema wazi kwamba wanaoficha fedha kwa makusudi wanafanya hivyo kwa kuogopa kuulizwa na vyombo vya dola jinsi walivyopata fedha hizo.
Kama ni halali kwa nini watafute namna ya kuzificha? Waficha fedha hizo wanatakiwa wasakwe kila kona kwa kuwa wanaliingiza taifa letu katika hali mbaya ya uchumi na kufifisha juhudi za kuwakwamua wananchi katika lindi la umasikini.
Kama alivyosema Mwenyekiti wa Jumuiya ya Wafanyabiashara Tanzania, Johnson Minja kwamba fedha sio mali ya mtu binafsi ni mali ya serikali na inapaswa kutumika kwa makusudi stahiki, ni vyema vyombo vya dola kuhakikisha kwamba wanapokwenda kinyume na taratibu hizo wanachukuliwa hatua kali ikiwamo kufikishwa mahakamani kujibu tuhuma za kukwamisha ukuaji wa uchumi. 
Hakuna ubishi kwamba thamani na umuhimu wa fedha, inakuwepo tu pale inapokuwa kwenye mzunguko wa matumizi mbalimbali ya kujipatia mahitaji, mfano ya kujikimu, kujiletea maendeleo, ujenzi wa miundombinu kama ya barabara, viwanja vya ndege, nishati, kugharamia elimu na mafunzo mbalimbali, kinyume chake fedha zikifichwa zinakuwa hazina maana na thamani yoyote.
Tunachotaka sisi ni kubanwa kwa kila hali wahujumu wa fedha zetu ili nao waweze kupata wanachostahili kwa ukatili huu wanaowafanyia Wa tanzania.
Tunatoa wito kwa Wa tanzania wote kumuunga mkono, Rais Magufuli katika vita hii dhidi ya wahujumu hao kwa kushirikiana na vyombo vya dola tunapohitajika kufanya hivyo, ili kukabiliana na janga hili linaloinyemelea taifa letu la kudorora kwa uchumi kwa kuvurugwa kwa mzunguko wa fedha.
Tukitaka kuvuka katika daraja hili kuelekea uchumi wa viwanda, Wa tanzania wote ni lazima kushikamana kama taifa kuwakabili wahujumu hao, bila shaka tutashinda na kujiletea maendeleo tunayoyataka.


