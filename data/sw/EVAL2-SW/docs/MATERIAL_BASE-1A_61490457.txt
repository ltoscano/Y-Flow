
Jangwani wavunja rekodi ya msimu uliopita
Dar es Salaam. Ushindi wa mabao 2-1 ambao Yanga iliupata dhidi ya Toto Africans juzi, umeifanya klabu hiyo kuvunja rekodi yake ya msimu uliopita kwenye Ligi Kuu kwa kupachika mabao ambayo iliweka baada ya mechi 26.
Mabao hayo yaliyofungwa na Juma Abdul na Amissi Tambwe, yameifanya Yanga ifikishe mabao 61 katika mechi 26 ilizocheza hadi sasa.
Katika msimu uliopita, Yanga ilifunga mabao 52 katika mechi 26, hivyo msimu huu imefunga mabao tisa zaidi ya yale ambayo iliyafunga msimu uliopita ilipoibuka bingwa wa Ligi Kuu.
Pia, safu yao ya ulinzi nayo inaonekana kuimarika zaidi kwani imeruhusu mabao 14 wakati msimu uliopita ilifungwa mabao 18 katika mechi 26 za ligi.
Juma Abdul naye ameandika rekodi ya kuwa beki pekee kufunga mabao mawili dhidi ya timu moja kwenye mechi mbili tofauti za Ligi Kuu. 
Awali, Abdul alifunga wakati Yanga ilipoibuka na ushindi wa mabao 4-1 kwenye mechi ya mzunguko wa kwanza dhidi ya Toto na juzi alifunga tena.
Akizungumzia mafanikio hayo, nahodha wa Yanga, Nadir Haroub ‘Cannavaro’, aliyekuwa benchi Jumamosi iliyopita alisema yametokana na kujituma kwa wachezaji wote wa kikosi chao.
“Kila mchezaji anatambua wajibu wake na anapambana kwa kadri ya uwezo wake kuhakikisha tunapata ushindi,” alisema Cannavaro. (Charles Abel)


