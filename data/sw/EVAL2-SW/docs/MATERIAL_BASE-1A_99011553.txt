
Barlin FC watandika klabu ya Up-Rising na kuchukua ubingwa wa Gereza Dena
Na HAMISI NGOWA
KLABU Barlin FC ilitawazwa bingwa wa taji la Gereza Dena baada ya kutoka nyuma na kuikomoa Up-Rising FC kwa mabao 2-1 kwenye fainali ya kusisimua iliyogaragazwa katika uwanja wa Kiweke Tiwi, Kwale.
Up-Rising ilikuwa ya kwanza kuona lango la wapinzani wao kupitia kwa Rama Montari katika dakika ya 38 baada ya mabeki wa Barlin kushindwa kuokoa krosi iliyopigwa na Salim Asprila.
Hata hivyo katika kipindi cha pili,vijana wa Barlin walirudi uwanjani kwa kishindo na kulivamia lango la mahasimu wao kama nyuki ambapo katika dakika ya 56 Bakari Mohamed alivuta kombora kali na kufanya mambo kuwa 1-1 kabla ya Hamisi “Anelka” Athuman kuwahakikishia mashabiki wa timu hiyo ushindi maridhawa.
Washindi walitia kibindoni Sh50,000 Up-Rising waliridhika na Sh30,000 huku Kaya Tiwi iliyomaliza katika nafasi ya tatu ikitia kibindoni Sh10,000.


