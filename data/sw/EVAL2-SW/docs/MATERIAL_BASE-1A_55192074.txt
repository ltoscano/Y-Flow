"Kási útá lotɛ́ndɛ́lɛ́ ekómí, tokómí komɔ́na te mwăna akómí kotínda batatá báyángela yĕ makambo. Tósála mpé bóni@ Na bonkɔ́kɔ, makambo ya kotála tatá ya mwăna ya mwăsí mpɔ̂ ya libála ezalí makambo ma banɔ́kɔ́ mpé na malɛ́mbɛ nyɔ́sɔ. Ya kimundɛ́lɛ́ ekómí obɛ́lɛ́ mbángu. Oyo ndé mabé o@"

"Nakátí maloba ma yɔ̆ tɛ̂, mpé okokɛndɛ sé na maloba mangó ma yɔ̆," elobí Lokosú, tatá wa Bolúmbú. "Yɔ̆ mɔ̆kɔ́ oyébí te lotɛ́ndɛ́́lɛ́ ebébísá makambo mánsɔ na ntína te makambo mánso ma bankɔ́kɔ babóma mpé ná bokúmisi bankɔ́kɔ babóyá. Na ndéngé wâná, wápi ndéngé makambo ma bankɔ́kɔ makokí kozala!!"

"Nandimí sé maloba ma yɔ̆," elobí Nsósó-Pɛ́mbɛ́. "Ndé nayéí lɛlɔ́ mpɔ̂ te ngáí ná yɔ̆ tókanga bondeko. Tókanga bondeko lokóla bóni@ Utá bankɔ́kɔ, băna ba libóta Nsimba lokóla bísó, na ba bínó ba libóta Eanga, tozaláká kobálana. Mabála mâná mazaláká sé mabála ma sɔ̂lɔ́. Oyo ndé mpɔ̂ mɔndɛ́lɛ́ abébísí makambo mánsɔ. Lokóla ngáí nayéí lɛlɔ́ epái na yɔ̆ mpɔ̂ ya boyébisi yɔ̆ ndéngé ya makambo mâná, ndézalí lɛlɔ́ likambo monɛ́nɛ. Lokolé ndélobólámí, mpé ndôbéngí bapaya bánsɔ ba mbóka elɔngɔ́ na bampaka ba libóta lya yɔ̆, báyá kotála ngáí mpɔ̂ te tóyabimisa makambo. Ntángo mosúsu mpé sɔ́kí ekokí tɛ̂, tokoyasála nde mosálá. Baye na makongá ma bangó epái, baye basúsu na makongá ma bangó epái, mpɔ̂ te tótálana sɔ́kí bísó tozalí bakiló ba sɔ̂lɔ́."

"Kwa kwa kwa," esɛ́ngí Bosongo, tatá-mwăsí ya Mákalámbá. "Ngáí nazalí ndé mobangé ya mwăsí ebɛ́tɛkɛ mabɔ́kɔ lokóla mobáli. Wâná ezalí lokóla te ngáí nakosálaka makambo ndé lokóla mobáli, mpé na bôngó́ nalingí makambo málandaka nzelá ya yangó. Ekolongo mɔ̆kɔ́ elobá te óyo akoyáka na nsima, alakisaka nzelá sɔ́kí mobúnga mozalí. Ngáí mpé nalobí ndé nsima. Bínó bozalí kolanda bonkɔ́kɔ tŏ kimundɛ́lɛ́@ Sɔ̂lɔ́ bísó tozalí na ntángo ya kimundɛ́lɛ́ bôngó mpɔ̂ bókɛndɛ na nzelá ya mokúsé mabé@ Toyákí mpɔ̂ níni áwa@ Likambo ya libála tŏ tɛ̂! Tólanda sé makambo ma libála. Móí mosílí motámbólí."

Mbelí, nɔ́kɔ́ mosúsu wa Mákalámbá yĕ te, "mánso malobí Bosongo, mazalí sé malámu, na ntína te likambo libɔngí sé kokátana na mokúsé na yangó. Ezalí mpé mabé tɛ̂ te mpɔ̂ ya likambo líbɔnga tólanda sé bonkɔ́kɔ, pámba tɛ̂ ekolongo óyo ya nkokó nyɔ́nsɔ ezángaka nsɛ́ngɛ tɛ̂ ezalí likambo lya te tokokí tóbwáka bonkɔ́kɔ tɛ̂, ndé ebɔngí mpé tóbúnga kimundɛ́lɛ́ óyo tokómí na yangó tɛ̂."

Mbala mɔ̆kɔ́, •esílísí• Mbelí maloba mâná, bangó bánsɔ bafándí sé wai. Mákalámbá afándí sé na ebóngá, míso sé na nsé. Tatá wa yĕ ya mwăsí Bosongo, esílísákí yĕ koloba, mpé etíyákí yĕ lobɔ́kɔ o monɔkɔ, afándí sé bôngó. Mbɛlí, nɔ́kɔ́ wa Mákalámbá, etálákí yĕ na mabelé esíká afánd́í na ezongo, atálí sé na mabelé nyɛ̂.