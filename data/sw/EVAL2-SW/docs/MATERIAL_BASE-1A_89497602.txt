
Wabunge Zanzibar wapongezwa

Imeandikwa na Khatib Suleiman, Zanzibar

Imechapishwa: 06 Oktoba 2016

WABUNGE wa Bunge la Jamhuri ya Muungano kutoka Zanzibar, wamepongezwa kwa michango yao mikubwa ambayo imesaidia katika kuzipatia ufumbuzi changamoto mbali mbali za taasisi za wizara hiyo wakati wanapokuwa bungeni kwa kuhoji na kuuliza maswali. 

Hayo yalisemwa na Waziri wa Mambo ya Ndani ya Nchi, Mwigulu Nchemba, wakati akizungumza na wabunge wa Bunge la Jamhuri ya Muungano waliopo Zanzibar, wakati akiwasalimia katika ziara yake ya Zanzibar.
Alisema katika michango inayotolewa na wabunge kutoka Zanzibar kwa Wizara ya Mambo ya Ndani, wanaongoza kwa kuhoji na kutaka kupatiwa ufafanuzi wa mambo mbali mbali yanayohusu taasisi zilizomo katika wizara hiyo.
"Nimefurahishwa na michango mingi kutoka kwa wabunge wa Zanzibar wanayoitoa katika Wizara ya Mambo ya Ndani kuhoji utendaji na kasoro zilizopo kwa taasisi za wizara likiwamo Jeshi la Polisi," alisema.
Alisema kutokana na kazi nzuri ya wabunge hao, mmara nyingi amekuwa akijipanga vizuri kujibu hoja hizo ambazo lengo lake ni kuleta ufanisi wa kazi za Jeshi la Polisi ambalo ni sehemu ya taasisi Jamhuri ya Muungano wa Tanzania.
Aliwaambia wabunge hao kwamba, changamoto mbali mbali zinazolikabili Jeshi la Polisi kwa sasa, zimekuwa zikifanyiwa kazi vikiwamo vitendea kazi na posho zao. Baadhi ya wabunge hao walimpongeza Waziri Mwigulu kufanya ziara Zanzibar kwenda kuona utendaji kazi wa Jeshi la Polisi na mazingira yao.
Mbunge wa Jimbo la Mpendae, Salim Turky alisema, michango yao mingi wanapokuwa bungeni inalenga katika kuliimarisha Jeshi la Polisi na kuleta ufanisi wa kazi.
Kamishna Mkuu wa Jeshi la Polisi Zanzibar, Omar Hamdani Makame, alisema wamejipangana vizuri katika kulinda amani ya nchi pamoja na watu wake huku akiitaka jamii kutii sheria bila ya kushurutishwa.
"Huo ndio mwito wangu, kutii sheria bila ya kushurutishwa ambapo sisi polisi, tutahakikisha tunatekeleza majukumu yetu kwa kuzingatia sheria zinazoliongoza jeshi hili bila ya kumuonea mtu," alisema.


