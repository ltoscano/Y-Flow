
MAPYA YAIBUKA BOMOABOMOA YA KIBAMBA
Dar es Salaam. Siku chache baada ya nyumba zaidi ya 200 kubomolewa kwa amri ya Mahakama katika eneo la Mlonganzila, Kibamba, mapya yameibuka baada ya waathirika kuonyesha nyaraka za Serikali zilizowaruhusu kumiliki ardhi hiyo.
Wakazi wa Mlonganzila pamoja na viongozi wao, wakiwamo madiwani walifanya kikao jana kujadili bomoabomoa hiyo na mwenyekiti wa kamati iliyoundwa na wananchi hao baada ya nyumba kubomolewa mara ya kwanza mwaka 2010, Ramadhani Saidi alisema Februari 26, 2003 Manispaa ya Kinondoni kupitia Ofisa Mtendaji wa Kijiji cha Kibamba, Samweli Mgendi ilitoa tangazo kwenye gazeti la Nipashe toleo namba 16249302 ikitangaza kuwa wanaomiliki eneo hilo wajitokeze ndani ya siku 30 kwa kuwa limegeuka pori.
Akionyesha vielelezo hivyo, Said alisema baada ya siku 30, Serikali ilitoa taarifa kwenye gazeti la Mwananchi iliyosema: “Mashamba yaliyotelekezwa Kibamba, kupewa wengine,”
Said alionyesha gazeti hilo la Machi 8, 2003. Taarifa hiyo ilieleza zaidi: “Baada ya wiki Halmashauri ya kijiji cha Kibamba inatarajia kugawa maeneo yaliyotelekezwa na wamiliki wake endapo hawatajisalimisha katika ofisi ya Serikali ya kijiji.”
Said alisema baadhi ya wamiliki walijitokeza lakini mmoja wa wamiliki hao, Henry Kashangaki hakujitokeza ndipo Serikali ilipoamua kuwapa wananchi kupitia wajumbe wa nyumba kumi.
Aliyekuwa Mwandishi wa Mwananchi, Editha Majura aliyeandika habari hiyo alisema baada ya habari hizo kutoka wamiliki walijitokeza na kuliibuka mgogoro mkubwa uliosababisha Ofisi ya Mkuu wa wilaya kuingilia kati na kuwataka wamiliki hao wakae na viongozi wa Serikali ya Kijiji.
Mmoja wa wakazi wa eneo hilo anayedai kulimiki kwa muda mrefu, Mariam Abdallah alidai kuwa lilikuwa pori na lilitumika kuhifadhi wahalifu hivyo Serikali ikaamua kutoa tangazo na kuligawa.
Alisema baada ya kukosa mmiliki, wananchi walifyeka ili kuanzisha makazi ndipo akaja Kashangaki na kudai kuwa eneo hilo ni lake.
Hata hivyo, Kashangaki alisema alinunua eneo hilo mwaka 1991 na kupewa umiliki halali kutoka Wizara ya Ardhi.
Kuhusu kulitelekeza na Serikali kuligawa Kashangaki alisema baada ya tangazo la Serikali, na yeye alitoa tangazo kwenye gazeti la Mwananchi ili kuzuia eneo hilo kugawiwa kwa wananchi. 


