
Nchi nane kushiriki kanda ya tano Kikapu

Imeandikwa na Grace Mkojera

Imechapishwa: 21 Septemba 2016

KLABU nane za kikapu kutoka nchi za Afrika Mashariki na Kati zinatarajiwa kutua Dar es Salaam kuanzia wiki ijayo kwa ajili ya kushiriki mashindano ya kikapu kanda ya tano yatakayofanyika kwenye jiji hilo.

Timu zinazotarajiwa kushiriki mashindano hayo ni Sudan, Sudan Kusini, Misri, Rwanda, Burundi, Uganda, na Kenya.
Akizungumza na gazeti hili Kamishna ya Ufundi na Uendeshaji wa Shirikisho la Kikapu Tanzania (TBF), Zablon Manase alisema mashindano hayo yanatarajiwa kuwa na upinzani kutokana na kushiriki nchi zilizoendelea kwa mchezo huo.
“Tunatarajia mashindano yatakuwa ya aina yake kwasababu zinakuja timu zilizoendelea kimichezo tunahimiza timu zetu zinazotarajiwa kushiriki kufanya maandalizi mazuri,” alisema. 
Kwa upande wa Tanzania alisema mpaka sasa timu zilizothibitisha ni Savio na Don Bosco na kuhimiza nyingine kuthibitisha mapema na kufanya maandalizi mazuri ya michuano hiyo inayotarajiwa kufanyika mwezi ujao.


