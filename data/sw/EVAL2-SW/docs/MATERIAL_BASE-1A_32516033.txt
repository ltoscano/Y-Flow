
Simba yainyoosha Polisi Dodoma

Imeandikwa na Sifa Lubasi, Dodoma

Imechapishwa: 04 Septemba 2016

TIMU ya soka ya Simba jana iliwapa raha mashabiki wake baada ya kuifunga Polisi Dodoma mabao 2-0. 

Mchezo huo wa kirafiki ulifanyika Uwanja wa Jamhuri mjini hapa, ambapo hadi mapumziko Simba ilikuwa mbele kwa bao 1-0 lililofungwa na Abdi Banda kutokana na mpira wa adhabu uliopigwa na Mwinyi Kazimoto.
Wakicheza huku wakishangiliwa na mashabiki waliofurika katika uwanja huo, wachezaji wa timu zote walijitahidi kufanya mashambulizi lakini umaliziaji haukuwa mzuri.
Simba ilipata bao la pili dakika ya 61 mfungaji akiwa Said Ndemla muda mfupi baada ya kocha kufanya mabadiliko kwa kumtoa Danny Lyanga na kuingia Haji Ugando.
Polisi Dodoma iliyopo Ligi Daraja la Kwanza ilifanya mabadiliko kwa kuwatoa Jeremiah Haule na Tamim Hassan na kuwaingiza Mussa Abdallah na Abdallah Mfaume, mabadiliko ambayo hayakuisaidia timu hiyo.
Simba ilimaliza pungufu baada ya mshambuliaji wake raia wa Ivory Coast, Frederick Blagnon kutolewa kwa kadi nyekundu dakika ya 82 baada kumchezea rafu Ibrahim Ngeta.


