Mambo yaiendea mrama Mvuvumwa

Imeandikwa na Fadhili Abdallah, Kigoma

Imechapishwa: 10 Oktoba 2016

MATUMAINI ya wapenzi wa soka mkoa wa Kigoma kuona timu yao ya Mvuvumwa inashiriki Ligi Kuu Tanzania bara msimu ujao yametoweka kufuatia timu hiyo kupoteza michezo yake yote mitatu ya mzunguko kwanza ambayo timu hiyo imeanzia nyumbani katika michezo minne ya raundi ya kwanza ya Ligi daraja la kwanza.

Hali hiyo imefanya wapenzi na mashabiki wa timu hiyo kuizomea timu hiyo ilipokuwa ikitoka uwanjani baada ya mchezo wake wa tatu uliofanyika uwanja wa Lake Tanganyika mjini Kigoma ambapo timu ya Mvuvumwa ilifungwa mabao 2- 0 na Singida United.
Katika mchezo wake wa kwanza Mvuvumwa ilifungwa bao 1-0 na timu ya Rhino Rangers ya Tabora kabla ya kupoteza kwa idadi kama hiyo ya bao katika mchezo wa pili dhidi ya Polisi Dodoma uliochezwa kwenye uwanja huo huo wa Lake Tanganyika.
Wakati timu ikifanya vibaya mkurugenzi wa timu hiyo, Yaredi Fubusa ametangaza kuihamisha timu hiyo na kuipeleka uwanja wa Kambarage, Shinyanga kutokana na kile kinachoelezwa kutokuwa na mahusiano mazuri na viongozi wa chama cha soka Kigoma.


