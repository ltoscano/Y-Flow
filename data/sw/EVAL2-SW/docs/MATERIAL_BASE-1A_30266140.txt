Mchepuko ipo kila Nyanja ya maisha ya Mtanzania
Feb 13, 2015

MICHEPUKO si dili, baki njia kuu. Huu ni msemo maarufu unaotokana na matangazo yanayohimiza Wa tanzania kuwa waaminifu kwa wapenzi au wenza wao.
Michepuko ni neno linalotokana na neno ‘chepuka’ na kwa tafsiri rahisi, ku – ‘chepuka’ katika mtazamo wa haraka ni ile hali ya wanawake au wanaume kuanzisha mahusiano nje ya mahusiano rasmi waliyonayo.
Kuna misamiati minginemingine inayotumika kuelezea dhana ya ‘mchepuko’. Nyumba ndogo ni moja ya neno maarufu linalotumiwa hususan na wanaume. Wanawake wanazungumzia mafiga matatu, ikimaaanisha mdada anahitaji zaidi ya bwana mmoja ili mahitaji yake ya kimwili, kifedha na kijamii yatimie.
Usaliti katika ndoa ni tatizo halisi, kubwa na linaloathiri wengi miongoni mwa wanajamii. Zile takwimu za Ephraim Kibonde anayezungumza kwenye tangazo lile zinazosema zaidi ya asilimia hamsini ya waathirika wa virusi vya UKIMWI ni wanandoa ni ushahidi tosha.
Kwa nini watu wanachepuka? Kuna mitazamo tofauti katika suala hili. Wapo wanaoamini kuwa changamoto za maisha ya kisasa zimechangia kuwaweka wanandoa katika majaribu ya usaliti hususan pale wanandoa wawili wote wanapokuwa wanafanya kazi zinazowaweka mbali na wenza wao kwa muda mrefu wa siku.
Kuna wanaoamini pia kuwa watu walio katika mahusiano huchepuka kwa sababu walianza mahusiano wakiwa hawajakomaa na kabla ya kujiandaa vya kutosha. Ipo pia imani kuwa kuingia katika mahusiano kwa sababu nyingine yoyote isiyokuwa mapenzi ni chanzo cha usaliti.
Binafsi sijui kati ya hayo hapo juu ni lipi jibu la uhakika, lakini nadharia yangu binasi ni kuwa michepuko inaletwa na ukosefu wa maadili, ambao haujaathiri tu mahusiano ya kindoa na kimapenzi kati ya watu lakini pia uhusiano wa kikazi, kijamii, kidini, siasa, biashara na kadhalika.
Matokeo ya ukosefu wa maadili yamepelekea watu kuchepuka hadi katika maeneo ya kazi, biashara, dini, jamii na hata kisiasa.
Uchepukaji katika nyanja hizi ni pale wahusika wanapotafuta njia za mkato za kutatua matatizo yao, kama vile mwanandoa anapomsaliti mwenza wake ili akatimize haja za ngono na kifedha.
Mwanamke anayechepuka kwa sababu ya umaskini ni sawa na askari wa usalama wa barabarani anayechukua rushwa kwa sababu mshahara hautoshi au kijana anayeuza madawa ya kulevya kwa sababu hana ajira.
Kiufupi ni kwamba ufike wakati sasa tuangalie mchepuko katika muktadha mpana zaidi. Muktadha mpana wa kuona kila kitendo cha miongoni mwetu kutofuata wala kuheshimu taratibu kuwa ni sehemu ya uchepukaji na huenda uchepukaji katika mahusiano kunaakisi maisha ya kuchepuka tunayoyaishi katika kila sekta.
Mfano, katika sanaa, hatununui kazi halisi za sanaa, badala yake tunashusha kutoka katika intaneti, tunatumia wenyewe binafsi na kusambaziana. Wazalishaji wenyewe, wengi wao wakiwa wasanii, nao wanachepuka. Badala ya kutafuta wataalamu kuwasaidia kufanya yale ambayo wao wenyewe hawaiwezi, watalazimisha na matokeo yake ndio ‘subtitle’ ambazo tukizisoma baadhi yetu tunaona aibu.
Nikirudi katika hoja yangu ya msingi, watu wanachepuka katika mambo mengi, lakini sababu ya msingi ni ukosefu wa maadili ambayo mtu anayaamini kama mwongozo wake wa maisha. Maadili ni miiko, ni mipaka ambayo mtu anasema hawezi kuichupa kwa hali yoyote ile.
Maadili yapo ya aina nyingi. Yapo maadili ya kidini, ya kimila, ya kitaaluma na ya kijamii, ya taasisi na kadhalika. Mara nyingi tunaposomea taaluma fulani tunafundishwa maadili yake. Ipo tofauti kati ya kuyajua maadili na kutenda mambo kwa mujibu wa maadili. lakini je tunayaamini?
Dini zetu kwa kiasi kikubwa zimebaki kuwa kinasibisho cha kututambulisha na sio tena sheria, utaratibu na mwenendo wa maisha ambao tunauishi. Wengi miongoni mwetu, dini inaishia ndani ya jengo la ibada, aidha msikitini au kanisani. Nje ya majengo hayo miongozo ya Qur’an na Injili tumeipiga teke na kufanya yale tunayodhani yanatufalia kimaisha.
Maadili ya jamii ndio yameporomoka kabisa kiasi kwamba tunalaumiana pale mmoja wetu anapopata nafasi au cheo cha kumuwezesha ‘kukwapua’ halafu asifanye hivyo. Si mara moja nimesikia mwanamke analaumiwa kwa kumkataa mwanaume mwenye pesa. “Unakataa bahati hivi hivi, utajuta”, mdada anaonywa na mama yake.
Tunapofanya michepuko yetu, iwe ile ya kumchepuka Mungu kwa kukana njia zake na kufuata ile ya shetani huku, au mchepuko maofisni kwa kutafuta njia rahisi za kuishi au mchepuko maarufu wa ndo – mara nyingi tunatumia visingizio kibao kuficha woga na udhaifu wetu wa kupambana na vyanzo vya matatizo yetu.
Mfano, mishahara inapokuwa haitoshi, badala ya kujiuliza kwa nini haitoshi, nani anasababisha isitoshe, nini tufanye ili itoshe na kadhalika – sisi badala yake tunaangalia jinsi ya kuchepuka kwa kuiba na kudhulumu ili itoshe. Hatuna ‘breki’ ya maadili.


