Wazee wanaotoroka kuuawa kupewa makao
KILIFI WAZEE wanaotoroka makwao kwa hofu ya kuuawa kwa tuhuma za uchawi katika Kaunti ya Kilifi sasa wamepata matumaini mapya.

Hii ni baada ya serikali ya kaunti hiyo kuamua kuwaanzishia makao ambayo watakuwa wakipata hifadhi.

Hatua hiyo ni baada ya kupitishwa kwa mswada kuwahusu na bunge la kaunti hiyo mwaka jana.

Mbali na sheria hiyo ya kaunti ambayo ilipendekeza kuundwa kwa makao hayo, Na KAZUNGU SAMUEL sheria hiyo pia imetoa mwanya kwa kutengwa kwa fedha maalum za kuwasaidia kwa kuwapa chakula na vile vile mavazi.

Hatua hii inatarajia kuleta afueni na mwamko mpya kwa wazee hao ambao maisha yao huanza kuwa hatarini pindi tu wanapoanza kuwa na mvi kichwani.

Serikali ya Gavana Kingi inapanga kuanza na kituo cha Kaya Godhoma kilichoko katika Mrima Wa Ndege katika eneo la Ganze. Kituo hicho kilichoanzishwa zaidi ya miaka kumi iliyopita kimekuwa kikitumika kuwahifadhi wazee wanaotoroka makwao kwa hofu ya kuuawa.

Baadaye vituo vyingine vitajengwa katika maeneo tofauti ya kaunti.

Akiongea na Taifa Leo mjini Kilifi, naibu wa spika Teddy Mwambire ambaye ndiye aliyewasilisha mswada kuhusu wazee hao alisema kuwa mpango wa kukarabati kituo hicho utaanza mapema mwezi ujao.

Aidha Bw Mwambire alisema kuwa kituo hicho kipya kitakuwa na uwezo wa kuhifadhi zaidi ya wazee 200 na kitakuwa mojawapo ya vituo vikubwa zaidi katika kaunti ya Kilifi na ukanda wa Pwani kwa jumla.

“Tutaanza na kituo cha Kaya Godhoma kwa sababu tayari kimekuwa kikiwahifadhi wazee hao kwa muda mrefu. Kisha baadaye tutaendeleza mpango huu katika maeneo mengine ya Kilifi,” akasema Bw Mwambire. Aliongeza kwamba kituo hicho kitawaondolea hofu na kuishi kwa amani katika miaka yao ya uzeeni.

Alisema kuwa kupitia kwa wazee wa vijiji na maafisa kutoka kwa wadi, watakuwa na uwezo wa kuchukua rekodi za wazee wote ambao wako katika dhiki na kuwasajili kituoni. Takwimi za mauaji ya wazee hao zimewashangaza hata maafisa wa usalama. Kati ya mwaka 2014 na 2015, jumla ya wazee 212 waliuawa. 


