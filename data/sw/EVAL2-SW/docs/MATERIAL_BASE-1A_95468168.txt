Waamuzi Zanzibar wacharuka

Imeandikwa na Mwajuma Juma, Zanzibar

Imechapishwa: 27 Septemba 2016

KAMATI ya waamuzi wa Soka Zanzibar (ZAFRA) imesema kuwa ni busara kwa watu ambao wanahisi kuonewa na waamuzi katika mechi zao kutuma malalamiko kwa kamati hiyo badala ya kuwashambulia kwa matusi na vipigo.

Kauli hiyo imetolewa na Mwenyekiti wa kamati hiyo, Issa Ahmada Hija alipozungumza na mwandishi wa habari hizi baada ya kumalizika kwa kikao cha kamati hiyo na uongozi wa ZFA Taifa.
Ahmada alisema wao kama waamuzi wamechoka kutukanwa na kuambiwa maneno yasiyokuwa sahihi wakati waamuzi wao wanapochezesha.
Alisema wamegundua watu ambao wamekuwa wakiwatukana waamuzi ni wale wasiozijua vyema sheria 17 za soka.
“Sisi kama waamuzi tulishachoka kutukanwa, tumechoka kuambiwa maneno yaliyokuwa si sahihi, lakini tumegundua kwamba wanaofanya hivi ni watu wa aina gani ni watu ambao hawazijui sheria za mpira wa miguu,” alisema.
Hivyo aliwataka watu wa aina hiyo kusoma sheria za soka kutokana na kwamba msimu huu zimekuja sheria mpya ambazo ukizitizama kwa ghafla ni ngumu.
Aliwashauri viongozi wa klabu kuelimisha mashabiki wao juu ya mabadiliko ya sheria hizo. Aidha alisema kwamba waamuzi ni binadamu kama walivyo wengine na wanapoona wamekosea ni vyema wakaenda kuwaelekeza kuliko wanavyofanya.


