
Aliyedai maiti kapiga chafya kupimwa akili

Imeandikwa na Abby Nkungu, Singida

Imechapishwa: 08 Oktoba 2016

MKUU wa Mkoa wa Singida, Mathew Mtigumwe ameagiza vyombo vinavyohusika kumpeleka mgambo, Emmanuel Daghau katika Hospitali ya Mirembe Dodoma ili akapimwe afya ya akili kutokana na kuzusha kufufuka kwa mtu mmoja aliyekuwa amehifadhiwa chumba cha maiti.

Agizo hilo linakuja baada ya mkuu huyo wa mkoa kupokea taarifa ya uchunguzi wa pamoja uliofanywa na timu ya wataalamu wa afya na makachero wa polisi kuhusu utata wa kifo cha mama mjamzito, Rahel Erasto aliyepoteza maisha kwa kujifungua kwa operesheni.
Taarifa ya uchunguzi wa wataalamu wa afya ilibaini kuwa Rahel alifariki baada ya kuvuja damu nyingi kulikosababishwa na mfumo wa kugandisha damu mwilini kushindwa kufanya kazi ipasavyo. Alisema pia kuwa amechukua hatua hiyo baada ya kupatikana rekodi ya maisha ya mlinzi huyo kuanzia alipozaliwa.
“Mlolongo wa matukio ambayo mlinzi huyo ameyafanya katika kipindi chake cha maisha hadi sasa, pia yamenilazimisha kuamua akapimwe akili yake kabla ya kuchukua hatua nyingine kufuata,” alisema Mtigumwe. 
Alisema katika kujiridhisha alifika mwenyewe chumba cha kuhifadhia maiti cha hospitali ya mkoa na kukuta madirisha yote yana vioo vyeusi (tinted) na milango haina nyufa, hivyo huwezi kuona mtu au maiti au kusikia chafya wala kuona akipepesa macho.
Mtigumwe alisema kutokana na kujiridhisha huko, haamini maneno ya mlinzi huyo aliyedai kuwa alisikia Rahel akipiga chafya na kumuona akipepesa macho alipochungulia dirishani.
Alisema kuwa awali mlinzi huyo alitoa taarifa kwa Kamanda wa makosa ya jinai wa mkoa wa Singida, Stella Mutabihirwa kuwa alimuona Rahel akiwa amefufuka na akapiga chafya akiwa mochwari lakini alipohojiwa mara ya pili alidai yeye hajawahi kutoa taarifa kama hiyo. Alikanusha pia kuwafahamu ndugu wa marehemu Rahel wakati kwenye maelezo ya awali alikiri kuwafahamu.


