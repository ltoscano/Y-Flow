Chadema ya leo inamhitaji Lembeli au Esther Bulaya?
Jul 29, 2015

CHAMA cha Demokrasia na Maendeleo (Chadema) enzi za kina Dk Wilbroad Slaa pamoja na Chadema ile ya enzi za kina John Shibuda, haiwezi kuwa sawa na Chadema ya sasa.
Chadema hii ninayoifahamu leo, nikiilinganisha na Chadema ya enzi zile za kina Dk Slaa na Shibuda, tofauti yake inaweza kuwa sawa na mbingu na ardhi.
Nasema enzi zile za mwaka 1995 wakati aliyekuwa kada nambari moja wa CCM katika jimbo zima la Karatu, Dk Wilbroad Slaa, alipoamua kuachana na chama hicho na kuhamia Chadema baada ya kuporwa ushindi wake wa kura za maoni ili tu kumbeba mwenzao Patrick Qoro.
Nasema enzi zile za mwaka 2010 wakati aliyekuwa kada nambari moja wa CCM katika Jimbo la Maswa, Shibuda, alipoamua kuhamia Chadema baada ya kuporwa na chama chake hicho cha zamani ushindi wake wa kura za maoni, chama ambacho mwanasiasa huyo amewahi kuwa kiongozi wake wa kitaifa, kwa maana ya Mjumbe wa Halmashauri Kuu (NEC) Taifa.
Kwa hakika kabisa, mwaka 1995, Chadema ilimhitaji sana Dk Slaa katika Jimbo la Karatu, mkoani Arusha, kama ilivyomhitaji sana Shibuda mwaka 2010 katika jimbo la Maswa Magharibi.
Miaka hiyo, kama angekuwa ni mtoto mchanga, tungesema ndiyo kwanza Chadema ilikuwa inaanza kutambaa. Ilikuwa ni kazi ngumu na kubwa kweli kweli, katika enzi hizo, chama cha siasa cha upinzani kumpata mtu muhimu wa kujitoa mhanga kwa kujiunga na kambi hiyo akitokea CCM, kwa lengo tu la kupata ubunge.
Ilikuwa ni sawa na kuchezea kamali maisha ya kisiasa kwa yeyote aliyethubutu kujitoa mhanga kwa kuiacha CCM na kuhamia upinzani kwa lengo la kusaka ubunge.
Enzi hizo, dhana ya upinzani ilikuwa haijaeleweka vizuri, kiasi cha jamii kuamini kwamba yeyote anayesimamishwa na CCM katika nafasi ya ubunge atapita tu, hata kama mtu mwenyewe ni jiwe! Ni wasomi wachache mno enzi hizo, waliokuwa wakishikiria nafasi zao mbalimbali katika asasi za umma, waliokuwa wakijitokeza waziwazi kushabikia upinzani au hata kugombea nafasi ya ubunge katika jimbo lolote ambalo wala wasingehitajika wala kulazimika kutumia hata senti yao moja kwa ajili ya kugharamia kampeni zao.
Leo hii ni tofauti sana. Wanaweza wasiwe nusu kwa nusu kati ya wanaokubaliana na siasa za CCM na za upinzani, hasa Chadema, miongoni mwa hao wanaoshikilia ofisi za asasi za umma, ambao wako tayari kujitokeza waziwazi kushabikia kambi hiyo ya upinzani, lakini ukweli ni kwamba wako wengi mno.
Leo hii, wapo miongoni mwao hao, walioko tayari kuziacha ofisi zao nzuri, tena zinazowalipa vizuri na kwenda kugombea ubunge kwa tiketi ya Chadema kwa sababu sasa wanaweza kuwa na uhakika wa asilimia 100 kushinda ubunge dhidi ya wagombea wa CCM tofauti na ilivyokuwa huko nyuma. Chadema ya leo ina vijana wengi wasomi, wenye nafasi zao, ambao wamewekeza nguvu zao na rasilimali zao kwenye chama hicho.
Hao wapo kila mahali, wapo kila jimbo, na safari hii wamejiandaa wengi mno kuchukua majimbo na kata! Je, katika mazingira hayo ya sasa ya kisiasa ndani ya Chadema, chama hicho kinaweza kuwahitaji sana kweli wanasiasa aina ya James Lembeli na Esther Bulaya? Kwamba katika jimbo zima la Kahama mjini au jimbo la Ushetu, Chadema haina mgombea ubunge wa maana kuliko Lembeli?
Kwamba katika jimbo zima la Bunda, Chadema haina mwanachama wake wa maana, anayeweza kukiletea
ushindi chama hicho kuliko Esther Bulaya? Jibu ni kwamba Chadema inao wanachama wake wengi tu wanaowazidi wanasiasa hao, kimvuto na kimaadili, wanaoweza kukubalika kwa wanachama wenzao na wananchi wengine kwa ujumla wao katika majimbo hayo, na wanaoweza kukiletea ushindi mzuri kuliko Lembeli na Esther.
Ndugu zangu, zama zile za kusubiri watu wengine wafyeke mapori, wachomwe na miba, watoke jasho jingi, halafu wao waende kuvuna tu na kufaidi jasho la wenzao, halipo tena Chadema. Ndani ya chama chochote cha siasa makini, mtu atathaminiwa kwa jasho lake jingi alilolitoa kwa ajili ya ujenzi wa chama husika. Ndani ya Chadema ya sasa, hakuna yeyote anayeweza kujiona ni lulu ya kisiasa, akaondoka CCM na kwenda kukabidhiwa tu ubunge ndani ya chama hicho. Ikitokea viongozi wakuu wa chama hicho wakahendekeza hilo, watakuwa wanakosea sana, watakuwa hawawatendei haki wanachama wao waliokitolea jasho jingi chama chao!


