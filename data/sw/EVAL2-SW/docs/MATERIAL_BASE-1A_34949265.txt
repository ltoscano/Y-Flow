
Wazazi Z'bar wamaliza kesi za udhalilishaji

Imeandikwa na Basil

Imechapishwa: 11 Oktoba 2016

JESHI la Polisi limesema asilimia 90 ya kesi za udhalilishaji wa kijinsia, zinazoripotiwa katika vituo vya Polisi, zinaishia katika kupata suluhu kati ya pande mbili za wahusika ikiwemo wazazi.

Mkuu wa Upelelezi wilaya ya Mjini Magharibi, Unguja, Suleiman Khamis Juma alisema hayo wakati alipozungumza katika kongamano la maadhimisho ya Siku ya Mtoto wa Kike, ambalo limetayarishwa na Kituo cha Huduma za Sheria, Chama cha Waandishi wa Habari Wanawake (Tamwa) pamoja na Save Children Fund.
Alisema jamii bado haijabadilika, ambapo wazazi hufanya suluhu wakati zinapojitokeza kesi za udhalilishaji wa kijinsia. 
Kwa mfano alisema kesi za udhalilishaji ikiwemo mimba kwa wanafunzi, zinafikishwa katika Kituo cha Polisi, lakini baada ya muda wahusika wanapotakiwa kufika kwa ajili ya kutoa ushahidi, wanakataa na unapofuatilia zaidi unaambiwa kwamba wamefikia suluhu kwa hivyo kesi inalazimika kufutwa.
Alisema Polisi hupata kikwazo kikubwa wakati wa kufanya upelelezi, ambapo jamii hukataa kutoa ushirikiano wa dhati katika kukamilisha uchunguzi, ambao utaifanya kesi hiyo kufikishwa mahakamani.
Ofisa Mwandamizi kutoka Ofisi ya Mwendesha Mashtaka wa Serikali (DPP), Halid Walid aliitaka jamii kutoa ushirikiano katika ushahidi ambao ndiyo utakaoifanya kesi ya udhalilishaji wa kijinsia kwenda mahakamani na kuanza kusikilizwa.
Alisema yapo malalamiko kwamba kesi nyingi hufutwa na ofisi ya mwendesha mashtaka na kutaja moja ya sababu kubwa ni kushindwa kukamilika kwa uchunguzi wa tukio hilo kutoka kwa Polisi.
Alisema utaratibu mpya wa kesi zikiwemo za jinai polisi hutakiwa kufanya uchunguzi na upelelezi katika hatua ya awali na baadaye kupeleka katika Ofisi ya Mwendesha Mashtaka wa Serikali kwa ajili ya matayarisho ya mwisho kabla kesi hiyo kufikishwa mahakamani na kutajwa.


