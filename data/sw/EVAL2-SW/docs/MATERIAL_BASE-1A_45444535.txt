
FANYA HAYA USITOE HARUFU MBAYA MIGUUNI
Miongoni mwa mambo yanayonyima raha kiasi cha kushindwa kuvua viatu mbele za watu au kujifikiria mara mbili kufanya hivyo ni tatizo la miguu kutoa harufu.
Mara nyingi miguu inayotoa harufu ni ya watu wanaotoka jasho kwenye nyayo , hivyo wakivaa kiatu muda mrefu hutoa harufu mbaya.
Hivyo mbali na tiba za kitaalamu ikiwamo kutumia sabuni, poda zenye dawa ya kutibu tatizo hilo, kuna mambo ambayo wanaweza kufanya kulimaliza kabisa.
Yafuatayo ni mambo matano ya kufanya ili kuzuia miguu kutoa harufu mbaya na inayokera.
Epuka unyevunyevu Miguu isafishwe mara kwa mara na iachwe ikiwa mikavu muda wote.
Isiwe na unyevunyevu wa aina yoyote ikiwezekana hata jasho likitoka ioshwe na kuachwa ikauke.
Cha kuzingatia hapa ni kuhakikisha viatu vinakuwa vikavu muda wote, ikitokea bahati mbaya vikaingia maji vianikwe kwenye jua kali na vikauke kabisa.
Vaa soksi safi Soksi inaweza kuwa chanzo cha tatizo hili, hivyo ni vema kubadili kila soksi zilizovaliwa zifanyiwe usafi stahiki na zikauke vya kutosha.
Usivae viatu mfululizo Ukiwa na tatizo hilo hakikisha unabadili viatu kila siku huku vile ulivyovua vinasafishwa ikiwezekana na mtaalamu wa kusafisha viatu.
Badala ya kusafisha viatu kwa kuvipaka dawa ya kung'arisha nje, mwenye tatizo hilo anatakiwa kuwa makini na kusimamia viatu vyake visafishwe ndani zaidi kwa sababu vikiwa vichafu ndani na miguu yake ikatoa jasho itatoa harufu mara mbili. Pata ushauri wa aina ya viatu Mwenye tatizo hili anahitaji kupata ushauri wa kitaalamu iwe wa daktari au mtaalamu wa aina za viatu ili atambue anatakiwa kuvaa vya ngozi ya aina gani ili kuepuka miguu isitoe harufu.
Tumia ndimu Kinga nyingine ya tatizo la kunuka miguu ni kupaka ndimu kwenye nyayo wakati wa kulala. Baada ya kuisafisha vizuri na kusafisha mwili wakati wa kulala paka maji ya ndimu na ulale nayo hadi asubuhi ndiyo uoshe, fanya hivyo mara nyingi kadri unavyokumbuka hii inasaidia kupunguza tatizo. 


