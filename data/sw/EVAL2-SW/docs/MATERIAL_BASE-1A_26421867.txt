Ajabu ya Mufindi kuwa na uhaba wa madawati!
Jun 30, 2016

MUFINDI ni moja ya wilaya za nchi yetu. Katikati ya uhaba huu wa madawati Wilaya ya Mufindi inaongoza kwenye nchi nzima kwa uzalishaji wa mbao zinazotokana na misitu iliyomo wilayani humo. Si hivyo tu, Mufindi inaongoza kwa viwanda mkoani Iringa, miongoni mwao ni viwanda vya mbao.
Ajabu ya wilaya hiyo ya Mufindi, kuwa nayo imekumbwa na uhaba wa madawati! Ninapoandika haya, moja ya kazi ya mkuu mpya wa wilaya hiyo, bila shaka itakuwa ni kuhangaika na kukamilisha kazi ya kupatikana kwa madawati.
Nimepata kuandika, kuwa ‘Krismasi haiji ghafla’. Mzazi anayetoa kisingizio cha kutowanunulia nguo za Krismasi wanawe kwa kutamka “Krismasi ya mwaka huu imekuja ghafla!” Basi, huyo ni mzazi anayeonyesha kutokujali na kutokuwa na mipango.
Hakika, hicho ni kisingizio cha kijinga. Kila anayefikiri anajua kuwa kwenye kalenda ya mwaka Krismasi inaangukia tarehe 25 ya mwezi Desemba. Kamwe Krismasi haiwezi kuja ghafla!
Kisingizio hicho kinafanana sana na pale tunapopewa taarifa za watoto wetu kufaulu lakini tumeshindwa kuwaandalia nafasi kuingia kidato cha kwanza. Ndipo hapa siku zote tunazungumzia, kwamba tunafanya masihara na elimu yetu. Hivi wahusika huwa hawakufahamu idadi ya wanafunzi wanaotarajiwa kufaulu mitihani? Hivi hivi huwa hawafahamu idadi ya wahitimu?
Sisi kama nchi tumeajiri watalamu wa elimu, mipango na takwimu. Hivi hawa wataalamu wakiwamo maofisa wa elimu waliotapakaa nchi nzima hadi katika kata wanafanya kazi gani?
Siku zote, inasemwa kitaalamu, kuwa bila takwimu hakuna mipango ya maana ya maendeleo. Utakachofanya itakuwa ni kubahatisha tu. Niliwahi kuitolea mfano nchi ya Sweden, kwamba mipango mingi ya maendeleo katika nchi ya Sweden na nyingine nyingi zilizoendelea inategemea takwimu.
Tuchukue mfano katika sekta ya elimu. Halmashauri ya mji katika Sweden sio tu inategemea takwimu katika kupanga bajeti ya mwaka, bali upangaji wa mipango yake ya maendeleo kwa miaka mitano au ishirini mbele hutegemea takwimu zilizopo. Halmashauri ya mji katika Sweden inajua idadi ya watoto wanaozaliwa kila siku na kwa mwaka. Inajua idadi ya watu wanaokufa kwa siku na kwa mwaka. Watendaji wanachambua takwimu na kuangalia mwelekeo wa kijamii.
Kwa idadi tu ya watoto wanaozaliwa kwa mwaka wanaweza kujua idadi ya watoto watakaohitaji huduma ya chekechea miaka mitatu hadi mitano ijayo. Watafahamu idadi ya watoto watakaoanza darasa la kwanza miaka sita ijayo. Watafahamu idadi itakayohitajika ya walimu wa chekechea, shule za msingi na hata sekondari kwa miaka mitano hadi 20 ijayo. Watafahamu wastani wa idadi ya nafasi za chuo kikuu zikazohitajika kwa wanafunzi watakaopenda kuendelea na elimu hiyo katka miaka 20 hadi 30 ijayo.
Kwenye hili la takwimu, tuchukue mfano, mpango wa elimu bure umesababisha idadi kubwa ya wanafunzi kuandikishwa darasa la kwanza mwaka huu wa 2016. Katika hilo kila mhusika atapaswa kuelewa, kuwa kama idadi ya watoto walioanza darasa la kwanza mwaka 2016 kwa mkoa wa Iringa ni laki moja. Basi, akili ya kawaida kabisa bila hata kuwa na utalaamu wa takwimu inatuambia, kuwa miaka saba ijayo, yaani mwaka 2023, idadi ya watoto watakaomaliza darasa la saba mkoani Iringa haitapungua 80,000 kati ya wale 100,000. Kati ya hao 80,000 watakaomaliza darasa la saba, tuseme basi 50,000 watafaulu kuendelea na kidato cha kwanza. Hiyo itakuwa ni nusu ya wale laki moja walioanza darasa la kwanza mwaka huu 2016.
Tujiulize, je, kama mkoa umewahimiza wazazi wawandikishe watoto wao 2016, je, mkoa umeandaa pia nafasi 50,000 za kidato cha kwanza kwa mwaka 2023? Umeandaa vyumba vya madarasa na walimu wa kutosha? Umeandaa madawati ya kutosha? Mara nyingi huwa hatuna majibu ya maswali hayo. Badala yake hatua za zimamoto huchukuliwa kama vile tumeshtukizwa na hali hiyo. Naam, Krismasi haiji ghafla, jipange nayo. Vinginevyo ni kusikia vihoja kama vya Mufindi kwenye mbao kukosa madawati!


