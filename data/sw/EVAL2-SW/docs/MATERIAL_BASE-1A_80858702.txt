
UVCCM Arusha waikana taarifa ya fedha

Imeandikwa na Veronica Mheta, Arusha

Imechapishwa: 27 Septemba 2016

WAJUMBE wa Kamati Ndogo ya Uchumi ya Umoja wa Vijana wa Chama Cha Mapinduzi (UVCCM), Mkoa wa Arusha, wameikana taarifa ya makusanyo ya fedha iliyosomwa kwenye kikao maalumU cha Baraza la Umoja huo wa vijana mkoani Arusha. 

Aidha, Makamu Mwenyekiti wa UVCCM Taifa, Mboni Mhita, ametoa rai kwa UVCCM mkoa huo kusoma zaidi kanuni na taratibu za umoja huo, sambamba na kuibua miradi mengine itakayowaingizia fedha badala ya kung’ang’ania miradi waliyoikuta.
Wajumbe hao wa kamati pamoja na wenzao walioshiriki baraza hilo maalumu lililoitishwa na viongozi wa juu wa chama hicho Taifa, walishangazwa na taarifa ya fedha aliyokuwa akiisoma Kaimu Katibu Mkuu wa Umoja huo (Taifa), Shaka Hamdu Shaka.
Kwa mujibu wa Shaka, taarifa hiyo ya fedha iliyotumwa makao makuu ya chama na wajumbe hao wa kamati ndogo ya uchumi ya UVCCM, ilionesha kuwa, kwa mwaka umoja huo unakusanya Sh milioni 112.8 sawa na Sh milioni 9.2 kila mwezi kama kodi ya wapangaji mbalimbali.
Alisema kwa jinsi hiyo, umoja huo una fedha nyingi, lakini walipohojiwa wajumbe na viongozi hao walisema, hawajui kama wanakusanya fedha hizo na zinapokwenda ni wapi kwani kila wakitaka kuitisha kikao baina yao na aLiyekuwa Mwenyekiti wa UVCCM Mkoa wa Arusha, Lengai ole Sabaya na Katibu wake, aliyeachishwa kazi, Ezekiel Mollel, walikuwa wakipigwa danadana.
Mwenyekiti wa UVCCM, Mkoa wa Lindi, Amri Mkalipa, ambaye ni miongoni mwa viongozi waliotoka makao makuu aliwasihi vijana hao kuishi kwa upendo na kuacha fitina badala yake kila mtu ajue ukomo wa nafasi yake ni upi.
Alisisitiza kwenye mali ugomvi ndio unapotokea na kuhoji ni kwa nini vijana kupitia viongozi wao wasibuni mbinu nyingine za kujikwamua kupitia umoja wao badala yake wang’ang’anie mali walizozikuta.
Makamu Mwenyekiti, Mhita akizungumza na vijana hao, aliwaasa mara kwa mara kusoma kanuni za umoja huo kwani CCM haitamvumilia mtu yeyote atakayekiuka kanuni na miiko ya chama.
Hivi karibuni umoja huo uliingia kwenye mgogoro baada ya kumtuhumu Sabaya na Mollel kutokufanya kazi za chama badala yake wamekuwa si waaminifu na kuchagua wajumbe kwenye kamati mbalimbali kwa upendeleo.
Mgogoro huo ulisababisha kufunga ofisi ili Sabaya aliyekuwa mwenyekiti wa UVCCM na Mollel Katibu wa umoja huo, wasiingie kwenye ofisi ya umoja huo kwa kutokubali kumpokea Katibu wa sasa aliyetokea Lindi, Said Goha.


