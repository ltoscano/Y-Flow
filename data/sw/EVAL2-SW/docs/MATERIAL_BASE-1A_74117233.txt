Sherehe za Muungano: Maswali mengi majibu kiduchu!
May 01, 2014

SHEREHE za miaka 50 ya Muungano wa Tanzania zimefanyika kwa mafanikio makubwa na kuacha nyuma yake kumbukumbu nyingi na kuzalisha maswali mengi yenye majibu haba. 
Maswali ni muhimu sana katika maisha ya mwanadamu, yanamsaidia mtu kutafakari, kufikiri na kutafuta majibu. Mtu asiyeuliza maswali, asiyetafakari, kufikiri na kutafuta majibu ya maswali yake si mtu hai! Anaweza kula, kunywa, kulala na kuamka, kuvaa nguo, kufanya kazi na mambo mengine anayoyafanya binadamu kama roboti, bila kuonyesha dalili za uhai ndani yake.
Maendeleo yote tunayoyashuhudia duniani, maendeleo ya sayansi na tekinolojia, yanapatikana kwa sababu kuna watu wanauliza maswali, wanatafakari, wanafikiri na kutafuta majibu. Maendeleo yote yamewezekana kwa vile tuna binadamu hai ambao hawafanyi kazi kama roboti!
Hivyo kwa vile na sisi tunaishi kwenye dunia hii ambayo imekuwa ikiendelea kila kukicha kwa maswali, kutafakari, kufikiri na kutafuta majibu ya maswali, sherehe zetu za Muungano zikipita bila kujiuliza maswali, bila kutafakari, bila kufikiri na kutafuta majibu ya maswali yetu tutakuwa hatuna taifa hai.
Tunaweza kuwa na jeshi kubwa lenye vifaa vya kisasa, tunaweza kuwa na makomandoo wenye uwezo mkubwa, tunaweza kuwa na watu wazalendo wenye moyo wa kupigana kulilinda taifa lao, lakini kama hatuna watu wa kuuliza maswali, kama hatuna watu wa kukaa chini kutafakari na kufikri na kutafuta majibu ya maswali, tutakuwa hatuna taifa hai.
Sote tunafahamu kwamba Iddi Amin wa Uganda alikuwa na jeshi kubwa, lenye vifaa vya kisasa, alikuwa na makomandoo na watu waliokuwa tayari kupigana si kuilinda Uganda tu bali hata kupanua mipaka ya nchi yao.
Kilichotokea sote tunakijua. Tulishinda vita ile si kwa sababu tulikuwa na vifaa vya kisasa na jeshi lenye nguvu, bali ni kwa vile tulikuwa na watu waliokuwa na muda wa kukaa chini kujiuliza maswali, kutafakari, kufikiri na kutafuta majibu ya maswali; matokeo yake ni: Nia Tunayo, Sababu Tunazo na Uwezo Tunao!
Wenye umri kama wa kwangu wanakumbuka kwamba Vita ya Kagera, tulipigana sote, hata wale ambao hawakwenda mstari wa mbele walijitolea kwa michango ya hali na mali, walitumia vyombo vya habari, waliimba nyimbo za kuwahamasisha wapiganaji wetu na kukubali kujifunga mkanda ili kufanikisha ukombozi wa nchi ya Uganda.
Libya ya Komredi Gadaffi, ilikuwa na jeshi kubwa lenye vifaa vya kisasa na wapiganaji waliokuwa na moyo wa kulilinda taifa lao. Kilichotokea sote tunakijua. Naweza kuendelea kutoa mifano mingine ya Tunisia na Misri, lakini ukweli ni kwamba bila maswali, kutafakari, kufikiri na kutafuta majibu ya maswali huwezi kuwa na taifa hai.
Tunaweza kuwa na jeshi zuri lenye vifaa vya kisasa na uwezo wa hali ya juu kupambana na adui, lakini kama hatuna viwanda vyetu wenyewe vya kuzalisha vifaa hivyo, kama hatuna wataalamu wetu wenyewe wa kuzalisha vifaa hivyo na kuzalisha vitu vingine ambavyo si silaha bali ambavyo ni muhimu kwa maisha ya siku kwa siku tunakuwa na majigambo ya nguvu za soda!
Swali langu la kwanza: Tuko katika mchakato wa kutengeneza Katiba mpya. Kumeibuka mvutano mkali wa muundo wa Muungano. Wengine wanapendekeza serikali mbili na wananchi kupitia Tume ya Mabadiliko ya Katiba wamependekeza serikali tatu.
Uamuzi wa muundo utapigiwa kura na wananchi wakati wa kura ya maoni. Hivyo utaratibu ni kutofanya kampeni juu ya muundo wa serikali mpaka wakati ukifika. Rais Jakaya Kikwete, ametamka wazi kwamba hakuna anayeruhusiwa kufanya kampeni kabla ya wakati kufika. Aliyatamka hayo akilihutubia taifa kupitia kwa vijana wa CCM, waliozunguka nchi nzima kuhamasisha Muungano.
Swali langu ni je, kwa nini Rais Kikwete, hakuwakemea vijana hao kufanya kampeni ya serikali mbili? Vijana hao walikuwa wamevaa t-shits zenye maneno “2 zinatosha”. Na kusoma risala ya kutetea na kulinda mfumo wa serikali mbili. Kwa nini Rais wa nchi anazuia kampeni upande mmoja na kuziruhusu upande mwingine? Hili ni swali ambalo ni lazima tujiulize, tutafakari na kutafuta majibu yake.
Swali la pili: Je, sherehe za miaka 50 ya Muungano zilikuwa ni maonyesho ya kijeshi au kumbukumbu za Muungano? Hili ni swali ambalo linahitaji majibu. Kwa kiasi kikubwa sherehe zilipambwa na maonyesho ya jeshi letu. Ni ujumbe gani ulilengwa kwa wananchi, majirani na wageni kutoka mbali kwa maonyesho haya ya kijeshi? Kwamba tuna jeshi kubwa, bora na kisasa kwa sababu ya Muungano?
Kwamba bila Muungano tusingekuwa na jeshi la kisasa? Hakuna majeshi mazuri na yenye silaha za kisasa kwenye nchi nyingine ambazo haziko kwenye muungano na nchi nyingine? Au ujumbe ni kwamba Muungano wetu utalindwa kwa bunduki na mabomu bila utashi na uhuru wa wananchi kuchagua mfumo wa Muungano wanaoutaka?


