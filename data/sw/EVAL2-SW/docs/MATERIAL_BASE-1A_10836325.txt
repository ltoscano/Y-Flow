
Wataka Kihiu Mwiri ibadilishwe jina
WENYEJI wa mradi tata wa mashamba wa Kihiu Mwiri katika Kaunti ya Murang'a sasa wanapendekeza wabadilishiwe jina la mradi huo hadi "Mradi wa Mashamba wa Kenyatta"
na barabara ya kuelekea huko ipachikwe jina la Waziri Fred Matiang'i kama heshima kwa viongozi hao walioingilia kati na kuwanasua kutoka udhibiti wa genge la mauaji.
Genge hilo ambalo lilikuwa limejipenyeza katika mradi huo lilikuwa kiini cha mauaji ya kiholela ambapo tangu mwaka wa 2009 watu 18 wameuawa kikatili, wengi wao wakiwa wakurugenzi wa wanahisa katika mradi huo.
Katika mkutano wa kiusalama ulioandaliwa katika shamba hilo jana, mwenyekiti wa muungano wa Manusura wa Mashamba ya Kihiu Mwiri (KMSA) Bw Joseph Nduati, alisema kuwa jina hilo la Kihiu Mwiri litabakia kuwa kiini cha uchungu kwa ibadilishwe jina wenyeji na halifai kuendelezwa kwa vizazi vya eneo hilo.
"Tunataka jina hilo chafu litupiliwe mbali na hatimaye tupate jina mpya la ukombozi na ambalo litatusaidia kukariria vizazi vyetu jinsi Rais Kenyatta alitumia mbinu zake za kibinafsi licha ya kufungwa mikono na sheria na akatunusuru," akasema. 
Licha ya kuwa serikali haikuwa na usemi wowote wa jinsi mradi huo ungeratibiwa kwa kuwa ulikuwa kampuni ya kibinafsi, rais Kenyatta na Waziri Matiang'i walitoa kauli kuwa hakuna vile wangekosa kuvunjilia mbali kampuni hiyo na kuigeuza kuwa mradi wa kiserikali ili serikali iweze kutoa suluhu la mauaji hayo.
Bw Matiang'i alikuwa kaimu Waziri wa Ardhi baada ya Bi Charity Ngilu kufurushwa kufuatia sakata za ufisadi na alichangia pakubwa katika kutembelea mradi huo wa hekari 1,285 mara tano katika kipindi cha wiki moja akisaka suluhu. 
Katika mkutano mmoja wa Bw Matiang'i, alitoa amri masoroveya wa serikali waingie katika mradi huo, wachukue orodha ya wanahisa na kisha wawagaiwe shamba hilo.


