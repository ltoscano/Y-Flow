
Manufaa ya ufugaji wa chumbani
Na PETER CHANGTOEK

SWALI ambalo huenda baadhi ya watu wanaonuia kuanzisha ufugaji wa ng'ombe wa maziwa hujiuliza, ni kuhusu mbinu ambayo ni mwafaka kutumiwa katika shughuli hii.
Zipo mbinu mbili ambazo hutumiwa kuwafuga- vibandani pasi na kuwaruhusu kutembeatembea na kuitumia mbinu ambapo mifugo huruhusiwa kutembeatembea wakila nyasi.
Ili mkulima afaulu katika kilimo hiki, ni jambo aula kujua ni mbinu ipi bora.
Kwa mujibu wa Wangui James Chege, wa idara ya Sayansi ya Mifugo, katika Chuo Kikuu cha Egerton, uamuzi hutegemea madhumuni ya mkulima.
"Huku Kenya, wengi hulenga tu kuyapata maziwa mengi bila kutilia mkazo ubora wake. Hata hivyo, jambo hili laendelea kubadilika kwa sababu ya hamasisho kuhusu umuhimu wa vyakula ambavyo vyaendelea kuwa ghali,'' asema mhadhiri huyo. Wakati ambapo mkulima anawaza huku akiwazua kuhusu mbinu faafu kwake, anastahili kutilia mkazo mahitaji ya kimsingi ya ng'ombe wake.
"Ng'ombe wa maziwa wanastahili kuishi katika mazingira mema, na katika nafasi tosha,'' aongeza, huku akisisitiza kuwa hawafai kuwa na usumbufu wa kiakili. "Wanastahili kulishwa vyema kwa lishe bora, na kunyweshwa maji ili wawe na afya na nguvu,'' aongeza mhadhiri huyo.
Isitoshe, wanafaa kulindwa dhidi ya majeraha, magonjwa, maumivu na woga. Ng'ombe pia wanafaa kukingwa dhidi ya joto jingi, mvua na upepo mkali.
Huku wakulima wakikabwa koo na uhaba wa mashamba ya kuuendeleza ukulima, kwa sababu ya idadi ya watu inayoendelea kupanda miaka nenda rudi, wengi huamua kuwafuga ng'ombe kwa kuwafungia vibandani, pasi na kuwaruhusu kutembeatembea wakila nyasi. Bwana Chege anasema ukosefu wa ardhi ya kutosha ndio unawashurutisha watu kufuga mifugo ndani kwa ndani, bila kuwafungulia kutembea, bali hulishwa mumo humo.
Na kwa mujibu wa utafiti uliofanywa mwaka 2013 kuhusu maslahi ya ng'ombe wa maziwa wanaofugiwa ndani ya nyumba au vibanda bila kuruhusiwa kutembea, katika maeneo yaliyoko karibu na jiji la Nairobi, ng'ombe hao huchangia asiliamia 70 ya maziwa ambayo huuzwa.
Utafiti uo huo, uliofanywa na Nguhiu Mwangi DJ, Aleri DJW, Mogoa DEGM, na Mbithi PPMF, wafugaji hao wana ng'ombe wawili hadi kumi, wengi wao wakiwa wa aina ya Friesian, Ayrshire, Guernsey na Jersey. Faida Mbinu hii haimhitaji mkulima kulimiliki shamba kubwa ili kukiendeleza kilimo chenyewe.
Aidha, mbinu hii husaidia kuvipunguza visa ambapo ardhi huathiriwa na mmomonyoko wa udongo, kwa kuwa hawapo wanyama ambao wakati mwingine huzila nyasi zote na kuubakisha udongo usiokuwa na chochote cha kuugubika.
Udongo usipokuwa na mimea yoyote ya kuufunika, ni rahisi mno kusombwa na maji, pindi tu mvua kubwa inaponyesha.
Mbinu ii hii ya ufugaji wa ng'ombe wa maziwa, vile vile, huwawezesha wanyama hao kutumia nguvu wanazozipata kutoka kwa vyakula ipasavyo, ikilinganishwa na ile ambapo mifugo huruhusiwa kutembeatembea kwa kuzitafuta nyasi za kula.
Maadamu ng'ombe hawatumii nguvu nyingi wakivitafuta vyakula, bila shaka, hii ni natija kwa mfugaji kwa kuwa hupata maziwa mengi.
Hali kadhalika, kupitia kwa mbinu hii ya ufugaji, ni rahisi sana kwa mkulima kujua kiasi cha vyakula ambavyo atavitumia kuwalisha.
Pia, ni jambo rahisi kuidumisha afya pamoja na usalama wa mifugo, kinyume cha mbinu ile nyingine, ambapo mifugo hurandaranda na hata wakati mwingine kupata maradhi au kuumizwa kwa kuteguka.
Isitoshe, ni rahisi kuepusha mifugo dhidi ya baadhi ya maradhi ya mifugo, kwa mfano yale yasababishwayo na kupe na yale ya kuambukizana miongoni mwa mifugo.
Aidha, muda mwingi haupotezwi wakati ambapo mbinu hii inatumika. Kwa mbinu ile nyingine, mifugo hutembezwa, na muda mwingi wahitajika, ili kuiridhisha mifugo kwa vyakula na maji.
Hata hivyo, mbinu hii huwa na kazi nzito mno ya kuwalisha ng'ombe na kuwanywesha maji, ikilinganishwa na ile nyingine.
Pia, mkulima anafaa kuwa na mtaji mkubwa kiasi wa ujenzi wa nyumba au vibanda vya kuwafugia, na pesa taslimu, vile vile, za kununulia mifugo hao.
Hivyo basi, ni jukumu la mkulima kutathmini kwa kina kuhusu mbinu imfaayo.


