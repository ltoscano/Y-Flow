Kocha Panone alia ligi ngumu

Imeandikwa na Yasinta Amos, Moshi

Imechapishwa: 15 Oktoba 2016

KOCHA Mkuu wa timu ya Panone, Atuga Manyundo amekiri kuwa mwenenndo wa michuano ya Ligi Daraja la Kwanza (FDL) ni mgumu kutokana na timu shiriki kuonesha ushindani.

Akizungumza jana, Manyundo alisema mashindano msimu huu yamekuwa magumu kwani kila timu imeonesha kujiandaa na timu yake kufanya vibaya katika michezo yake iliyopita baada ya kupata matokeo yasiyoridhisha.
“Tumeanza vibaya michezo iliyopita ikiwemo tuliocheza nyumbani na kutokana na hayo tumefanya marekebisho ambayo tunaimani katika mchezo wetu dhidi ya Mvuvuma tutashinda licha ya mchezo kuwa na ushindani kwani timu zinakutana zikiwa na machungu ya kufungwa nyumbani,”alisema Manyundo.
Panone imeshuka dimbani mara tatu huku ikitoka sare mara moja dhidi ya Polisi Dodoma, kabla ya kupokea kichapo cha bao 1-0 kutoka kwa Singida United na baadaye kuchapwa tena 3-2 dhidi ya Alliance na itashuka tena dimbani leo Jumamosi kucheza na Mvuvumwa ya mkoani Kigoma kwenye Uwanja wa Ushirika mjini Moshi.
Ofisa habari wa timu ya Panone, Omary Mlekwa alisema kuyumba kwa timu hiyo kwenye michezo ya mwanzo haina maana kuwa timu hiyo haitaweza kufanya vizuri bali muda bado unaruhusu na marekebisho ambayo yamefanyika timu itafanya vyema. 
Naye Katibu Mkuu wa timu ya Mvuvumwa, Mponzeka Ponsiano alisema timu imeshindwa kupata matokeo mazuri kutokana na pia kukosa sapoti kutoka kwa wapenzi na mashabiki wa oska mkoani Kigoma.


