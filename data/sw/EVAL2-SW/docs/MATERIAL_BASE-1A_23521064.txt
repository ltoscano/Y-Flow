ZFA yaendelea kupitisha fomu

Imeandikwa na Mwajuma Juma, Zanzibar

Imechapishwa: 22 Septemba 2016

CHAMA cha Soka Zanzibar (ZFA) Taifa, kimesema kuwa kinaendelea vyema na zoezi la upitishaji fomu kwa klabu zote, ambazo hushiriki ligi kupitia ngazi ya Taifa.

Katibu wa chama hicho, Kassim Salum Haji alisema kuwa kazi hiyo inaendelea vizuri.
Alifahamisha kwamba kwa klabu za Ligi Daraja la Kwanza Kanda mpaka sasa kuna klabu nne tu ndio hazijafika na kwa klabu za Ligi Kuu ni klabu tatu.
“Hadi sasa kwa daraja la kwanza kanda zimebakia timu nne, ambazo ni Mahonda Kids, Majimaji, Bweleo Worrious na Sebleni na kwa upande wa timu za Primier ni timu ya Chwaka Stars, Miembeni na Mtende Rangers, lakini tumetoa siku hadi Septemba 22 ya mwaka huu ambayo ni jana wawe wameshakamilisha taratibu”, alisema. 
Hata hivyo alisema kwamba, katika kazi hiyo kuna matatizo madogo madogo yamejitokeza ambayo wameshaita klabu kuja kurekebisha kasoro hizo ili kuweza kufanya ligi bora na kuondokana na malalamiko yanayosababisha rufaa ambazo hazina msingi wowote.
Alisema kwamba, kazi ya upitishaji fomu ilikuwa mwisho wake ni Septemba 10 lakini bado wanaendelea na ukusanyaji wa timu zao pamoja na mambo mengine muhimu.


