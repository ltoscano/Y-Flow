
Serikali yachunguza kifo cha mjamzito
Daniel Mjema, Mwananchi dmjema@mwananchi.co.tz
Dodoma. Serikali imeingilia kati sakata la kifo cha mjamzito katika Hospitali ya Rufaa ya Mawenzi ya mjini Moshi kwa kuliagiza Baraza la Madaktari Tanganyika (MCT) kuchunguza kifo hicho.
Kumekuwa na taarifa za kutatanisha kuhusu sababu za kifo cha mjamzito huyo, huku baadhi ya wauguzi wakidai ni uzembe na wengine wakisema kuna dawa ilikosekana hospitalini. 
Uchunguzi huo pia utahusisha kupata sababu za mjamzito mwingine kupasuka kizazi na kibofu wakati akizalishwa na madaktari wanaodaiwa kuwa wanafunzi.
Katika fomu ya rufaa iliyoandikwa na mmoja wa madaktari wa hospitali hiyo kwenda Hospitali ya Rufaa ya KCMC, inaonyesha sababu za kumpa rufaa ni kukosekana kwa madaktari bingwa.
Akizungumza na gazeti hili katika viwanja vya Bunge mjini hapa, Naibu Waziri wa Afya, Maendeleo ya Jamii, Jinsia, Wazee na Watoto, Dk Hamis Kigwangala alisema uchunguzi umeanza.
“Tayari nimeliagiza Baraza la Madaktari kuanzisha uchunguzi na nimeagiza iundwe timu ya wataalamu kwenda Mawenzi kuchunguza. Nadhani baada ya wiki ama wiki mbili tutapata ripoti,”
alisema. 
Kwa mujibu wa naibu waziri, baada ya Serikali kupokea ripoti hiyo ya uchunguzi itachukua hatua stahiki kama itabainika kuna uzembe uliosababisha kifo cha mjamzito huyo.
Mganga Mkuu wa Mkoa wa Kilimanjaro, Dk Mtumwa Mwako alikaririwa akisema taarifa za sakata la kifo cha mjamzito huyo na mwingine kupoteza kizazi zitatolewa na waziri.


