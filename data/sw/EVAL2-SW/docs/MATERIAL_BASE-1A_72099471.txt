
Wanawake wachimbaji watakiwa kuwa na umoja

Imeandikwa na Basil

Imechapishwa: 17 Oktoba 2016

SERIKALI imewataka wanawake wachimbaji wadogo wa madini kuwa na umoja ili kuboresha kazi zao na changamoto zinazojitokeza.

Akifungua mkutano wa kazi wa wadau unaojadili namna ya bora ya kuratibu na kuimarisha vyama vya wanawake wachimbaji wadogo wa madini nchini jijini Dar es Salaam jana, Waziri wa Nishati na Madini, Profesa Sospeter Muhongo alisema serikali inatambua changamoto ambazo ni ukosefu wa mitaji, vifaa vya kisasa, teknolojia, elimu ya masoko, uelewa mdogo na ujuzi katika sekta ya madini. 
Hotuba hiyo ilisomwa na Katibu Mkuu wa Wizara hiyo, Profesa Justin Ntalikwa ilisema, serikali inatambua mchango mkubwa wa wachimbaji hao wadogo katika sekta ya madini na kueleza dhamira ya serikali ya kuendelea kushirikiana na vikundi na vyama vya wachimbaji hao wanawake.
Katibu Mtendaji wa Baraza hilo, Bengâ€™i Issa alisema utafiti umebaini kuwa ushiriki wa wanawake katika shughuli au biashara za sekta ya madini ni mdogo na wachimbaji wanakabiliwa na changamoto hizo.
Alisema utafiti umesaidia kuvitambua vyama vya wanawake wachimbaji wadogo wa madini nchini na kuainisha changamoto wanazokabiliana nazo. 
Ofisa Miradi Programu ya Kuwezesha Wanawake Kiuchumi wa Taasisi ya Kimataifa ya UN Women, Ofisi ya Tanzania, Tertula Swai alisema sasa hivi kuna ushindani mkubwa wa masoko katika sekta ya madini na kuongeza kwamba utafiti huu umelenga kuwapa elimu wachimbaji ya kuweza kukabiliana na ushindani huu.
Meneja Mkuu wa Mbalawala Women Organization kutoka Mbinga mkoani Ruvuma, Leah Kayombo alisema shirika lao limetengeneza mkaa wa kupikia kwa kutumia makaa ya mawe ya Ngaka Mbinga ili kupunguza ukataji wa miti kwa ajili ya mkaa.


