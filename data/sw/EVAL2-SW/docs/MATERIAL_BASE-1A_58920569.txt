
RC Arusha, wadau wajadili changamoto za utalii

Imeandikwa na Veronica Mheta, Arusha

Imechapishwa: 26 Septemba 2016

WADAU wa sekta ya utalii mkoani Arusha wamekutana na Mkuu wa Mkoa huo, Mrisho Gambo kujadili mbinu za kukabili changamoto za sekta hiyo, huku wakimuomba kufanya ziara Uwanja wa Ndege wa Kimataifa wa Kilimanjaro (KIA) uliopo Hai, mkoani Kilimanjaro ili kujionea msongamano wa watalii wanaosubiri kugongewa viza za kuingia nchini. 

Aidha, wamesisitiza utalii wa kiutamaduni ukiwemo wa vyakula vya asili ni lazima utangazwe kupitia mtandao maalumu utakaoanzishwa ili kunadi vivutio zaidi vya kitalii, ndani na nje ya Tanzania.
Rai hiyo ilitolewa mwishoni mwa wiki na wadau mbalimbali wa utalii waliokutana kujadili changamoto mbalimbali katika sekta hiyo na jinsi ya kutangaza vivutio vya utalii vilivyopo mkoani Arusha na sehemu mbalimbali nchini.
Mwenyekiti wa Chama cha Waongoza Watalii (TATO), Willy Chambulo alisema watalii wanapokuja nchini kupitia uwanja wa ndege wa KIA wanapata usumbufu wa kusubiri kugongewa viza hali inayosababisha kero kwao.
“Nakuomba Mkuu wa Mkoa ufanye ziara uwanjani hapo ili ujionee hali halisi inayowakumba watalii wanaofika nchini kwa ajili ya kutembelea vivutio mbalimbali vya utalii nchini,” alisema Chambulo.
Alisema katika nchi nyingine hakuna tatizo katika eneo la kugongewa viza na kusisitiza mabadiliko ya haraka yafanyike kwenye kitengo cha viza katika uwanja huo ili kurejesha amani kwa watalii.
Gambo alisema ameyapokea maoni ya wadau hao na atayafanyia kazi ikiwemo kufanya ziara katika uwanja wa KIA ili kujionea changamoto hizo.
Pia alisema suala la uwekezaji ni lazima liangaliwe kwa jicho la pekee, hususan wawekezaji wanapokuja nchini ili kufungua biashara fulani na watanzania kupata ajira.
Naye mdau wa utalii wa kiutamaduni, Anna Pallangyo alitoa rai kwa wadau wa utalii kuutangaza zaidi utalii wa kiutamaduni ili watu mbalimbali waweze kunufaika, kwani yeye binafsi amenufaika na utalii wa vyakula vya asili na hivi karibuni anatarajia kukabidhi vyumba vinne vya madarasa pamoja na ofisi ya walimu wilayani Arumeru kama mchango wake kwa jamii kwa sababu ya kunufaika na utalii huo.


