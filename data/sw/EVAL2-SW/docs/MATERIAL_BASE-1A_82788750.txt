
Majaliwa:Lazima jasi za nje zitozwe kodi

Imeandikwa na Mwandishi Maalumu, Dodoma

Imechapishwa: 04 Oktoba 2016

WAZIRI Mkuu, Kassim Majaliwa amesema atafuatilia ili ajue ni kwa nini bidhaa za jasi zinazoagizwa kutoka nje ya nchi hazitozwi kodi zinapoingizwa nchini.

Waziri Mkuu ametoa ahadi hiyo juzi wakati akizungumza na watumishi na viongozi wa kiwanda cha Premalt Limited kinachotengeneza unga wa jasi aina ya Afri Bond, mara baada ya kukagua kiwanda hicho kilichopo Zuzu nje kidogo ya mji wa Dodoma.
Alisema, "gypsum (jasi) inayozalishwa Dodoma ina ubora kama ile inayozalishwa Mchinga, kule Lindi na hakuna yenye ubora kama huo hapa Afrika isipokuwa gypsum ya Tanzania, Nilikuwa sielewi ni kwa nini jasi ya wenzetu ilikuwa inakimbiliwa, lakini sasa nimetambua, ilikuwa na bei nafuu kwa sababu tumetoa kodi. Sasa hivi, hili jambo nalibeba, naenda kulishughulikia. Nimeangalia kwenye orodha niliyopewa katika madini yote nimekuta kodi ya jasi ni asilimia sifuri. Ni lazima tuweke kodi ili tutengeneze soko zuri kwa jasi inayozalishwa hapa nchini. Ni lazima tuweke kodi kwenye madini yetu mengine kama makaa ya mawe ili tutengeneze soko zuri," alisema.
"Natambua kwamba Mkurugenzi wa kampuni hii ataleta mitambo mikubwa zaidi hivi karibuni. Nendeni benki mkakope ili muweze kununua zana za kuchimbia madini haya. Yeye ukishafikisha hapa, ananunua ili aanze kusaga na kupata unga wa jasi," alisema.
Alitumia fursa hiyo pia kumpongeza mmiliki wa Kampuni ya STJ Enterprises, Adella Nungu ambaye ni mmoja wa wajasiriamali wa Kitanzania wanaotumia jasi kutoka Dodoma na kutengeneza mapambo mbalimbali ya kuezekea ndani ya nyumba.
Nungu alisema anaponunua unga wa jasi kutoka Dodoma, kwa wastani anaweza kutengeneza bidhaa za tani 20 hadi 25 kwa mwezi kutegemea na hali ya soko na oda kutoka kwa wateja wake.
Mbali ya kutengeneza mapambo ya kuezekea, unga wa jasi hutumika pia kutengeneza 'muhogo' (POP) unaotumika kuwafunga wagonjwa waliovunjika mifupa kama sehemu ya matibabu yao.
Akisoma risala kwa niaba ya uongozi wa Kampuni ya Premalt Limited, Mohammed Mbaraka alisema wamefanya utafiti na kubaini kuwa makontena ya jasi yenye tani zaidi ya 3,000 yanaingizwa nchini bila kutozwa kodi. 
Alisema mawe ya madini ya jasi yanachimbwa katika kijiji cha Manda wilayani Chamwino, kilichopo umbali wa kilometa 80 kutoka Dodoma mjini.
Mwenyekiti wa Kijiji cha Manda, Kambona Matonya alimweleza Waziri Mkuu kwamba kijiji hicho kina wakazi zaidi ya 300 ambao wengi wao wanajishughulisha na uchimbaji wa madini hayo lakini wanakabiliwa na ukosefu wa soko.


