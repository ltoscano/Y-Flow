
Tume kuchunguza waliochangia watumishi hewa Mwanza

Imeandikwa na Nashon Kennedy, Mwana

Imechapishwa: 08 Oktoba 2016

MKUU wa Mkoa wa Mwanza, John Mongella ameunda tume ya watu saba kwa ajili ya kuchunguza na kuwabaini baadhi ya watumishi wa halmashauri ya jiji la Mwanza waliochangia kuwepo kwa walimu na wanafunzi hewa zaidi ya 13,000 waliogunduliwa katika jiji la Mwanza. 

Mongella alisema hayo jana jijini hapa wakati alipokuwa akielezea hatua zinazochukuliwa na mkoa kudhibiti watumishi hewa na kuongeza utaratibu huo utakuwa ni endelevu katika mkoa wake.
Alisema tume hiyo inayohusisha wawakilishi kutoka Jeshi la Polisi, Usalama wa Taifa, Halmashauri ya jiji la Mwanza na mwakilishi kutoka ofisi yake inatarajia kufanya kazi hiyo kwa muda wa wiki mbili kuanzia juzi.
“Eneo ambalo tume itaanzia kazi ni jiji la Mwanza, ambalo limegundua zaidi ya wanafunzi hewa 13,000 na walimu hewa 13,000 na Mkuu wa Idara au Mtumishi wa halmashauri atakayebainika kusababisha kuwepo kwa walimu na wanafunzi hewa hatutamucha,” alifafanua.
Alisema serikali mkoani mwake haiwezi kukubali kuona mipango mizuri inayofanywa na Rais John Magufuli ya kutoa elimu bila malipo sanjari na kutoa huduma kwa walimu zinahujumiwa na watumishi wa umma wachache kwa kujitengenezea fedha kwa kujitengenezea majina ya wanafunzi na waliimu hewa.
“Mpaka tumjue mchawi ni nani, hatuwezi kwenda kama kuku wa kienyeji, Mheshimiwa Rais anahangaika usiku na mchana kutafuta fedha za elimu, halafu watu wengine wanataka kupona kupitia fedha hizo", alisema.
Mkurugenzi wa Jiji la Mwanza, Kiomoni Kibamba alipinga madai ya Chama cha Walimu (CWT) kuwa baadhi ya walimu waliobainika kuwa watumishi hewa ni wale waliokuwa wamestaafu, watoro na wengine waliacha kazi kutokana na matatizo mbalimbali.
Kibamba alisema yeye na watumishi wenzake walitumia muda mrefu kufanya uchambuzi (assessment) kwa baadhi ya shule kwenye halmashauri yake na kubaini kwa walimu hewa na wanafunzi zaidi ya 13,000 na kuongeza kuwa atasimamia ukweli wa zoezi hilo hadi mwisho wake akisisitiza kuwa ni zoezi lililofanyiwa utafiti wa kina na atautetea uamuzi wake huo hadi mwisho.


