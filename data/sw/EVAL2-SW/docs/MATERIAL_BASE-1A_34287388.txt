
Majambazi 3 wapora dukani, mmoja afa

Imeandikwa na Basil

Imechapishwa: 22 Septemba 2016

Lucs Raphael, Tabora JAMBAZI mmoja amepoteza maisha alipofikishwa Kituo cha Polisi huku wenzake wawili wakiwa na SMG na mapanga wakitoroka baada ya kuvamia duka la mfanyabiashara Emanuel Atanas (38) mkazi wa Ipuli katika Manispaa ya Tabora na kupora fedha taslimu Sh milioni mbili na vocha za simu.

Akitoa taarifa kwa waandishi wa habari leo, Kamanda wa Jeshi la Polisi mkoani Tabora, Hamis Issa alisema tukio hilo limetokea Septemba 21 saa 4.00 usiku maeneo ya barabara ya Kitunda, mtaa wa Kanyenye katika Manispaa ya Tabora.
Aliongeza kuwa majambazi hao kabla ya kufanya uporaji huo walifyatua risasi moja hewani na kuingia dukani na kuanza kuchukua fedha na mali nyingine walizotaka.
Alifafanua kuwa wakati tukio hilo likiendelea askari Polisi waliokuwa doria walipata taarifa na kuelekea eneo la tukio ambapo waliweza kupambana na majambazi hao wakishirikiana na wananchi na kufanikiwa kukamata jambazi mmoja aliyekuwa na silaha aina ya SMG baada ya kuzingirwa na wananchi, majambazi wengine wawili walikimbia kusikojulikana.
Alisema jambazi huyo aliyekamatwa mwenye kati ya miaka 30 na 35 alitupa silaha aliyokuwa nayo kwenye uzio wa shule ya msingi Kanyenye.
Alipelekwa kituo cha Polisi ambapo alipoteza uhai mara tu baada ya kufikishwa kituoni hapo.
Katika eneo la tukio iliokotwa silaha nyingine aina ya SMG yenye namba 1986TT18586 ikiwa na risasi tisa ndani ya magazine.


