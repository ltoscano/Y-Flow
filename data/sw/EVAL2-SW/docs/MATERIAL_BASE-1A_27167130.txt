Malinzi inatosha, tuache tu
Sep 01, 2016 by Mwandishi Wetu in Makala

MMOJA wa watu wanaomkubali Rais wa Shirikisho la Mpira wa Miguu Tanzania (TFF), Jamal Malinzi ni jamaa mmoja anaitwa Juma Matandika.

Huyu humwambii kitu kwa Malinzi na Malinzi mwenyewe hasikii na haambiwi. Jamaa wameshibana.

Ukaribu wao ulimfanya Malinzi kumpa hadi ofisi Matandika katika Ofisi za TFF.

Lakini sasa Malinzi amebaki mwenyewe na Matandika hayupo tena TFF. Kilichomtoa ni sauti zinazosadikiwa kuwa za viongozi wa TFF, wakisikika kupanga matokeo ya michezo ya Ligi Daraja la Kwanza msimu uliopita. Kama si tukio hili mpaka leo Matandika angekuwa anapigwa na viyoyozi vya TFF.

Februari 10 mwaka huu, katika toleo namba 444, ukurasa wa 24, gazeti hili lilitoa makala niliyoandika ikiwa na kichwa cha habari kilichosomeka (Hakuna namna Malinzi ajiuzulu tu).

Simu ya kwanza kuipokea baada ya gazeti kwenda mtaani ilikuwa ni ya Matandika.

Tulizungumza mengi, lakini mara ya kwanza tu nilivyopokea simu yake na kuiweka sikioni alijitambulisha na kuanza kufoka kwa kuniambia “Mwanangu maisha hayako hivi ulivyofanya umekosea sana. Malinzi ni kama baba yako huwezi kuandika hivi” Ndio mtindo alioanza nao kufungua mazungumzo yetu.

Mazungumzo yetu yalikuwa ya saa moja. Tulizungumza mambo mengi ya mpira. Ninachofurahi kupitia mazungumzo yale ni kwamba leo hii naweza kujiita rafiki wa Matandika. Huwa tunakutana sehemu zetu na kupeana michapo ya hapa hapa na pale.

Tangu Matandika aondolewe TFF kwa kashfa hiyo ya kuhusishwa na upangaji matokeo inayofanyiwa kazi hivi sasa na Taasisi ya Kuzuia na Kupambana na Rushwa (TAKUKURU), sifahamu mahusiano yake na Malinzi yakoje. Ni miezi kadhaa imepita.

Huyu aliyeamua kunipigia simu kuona Malinzi ameandikwa katika mlengo wa kukosolewa ndio Matandika halisi. Mara nyingi anachokiwaza ndio anakiona sahihi. Huwezi kubishana naye.

Alichokifanya kwangu inatajwa kuwa ndio ilikuwa kazi yake TFF. Ni jambo la kawaida kumshuhudia yuko katikati ya kundi kubwa la watu akibishana nao juu ya uadilifu wa Malinzi na soka la Tanzania.

Lakini aina ya uendeshaji soka kwa TFF hii ya Malinzi, Matandika angetokwa sana na mapovu na kukesha kumtetea. Unatetea kitu gani kinachofanya makosa kila kukicha?

TFF ya Malinzi imechangia soka la Tanzania lifike hapa, licha ya Serikali nayo kuwa na lawama zao kama chombo kikubwa nchini.

TFF yake imekwama sehemu nyingi. Haionekani kujikwamua kipindi hiki kidogo kilichobaki kuelekea Uchaguzi Mkuu wa TFF 2017.

Kuna matatizo mengi yametokea TFF na Malinzi yeye kama rais akishindwa kutatua na kuonyesha ukomavu wake kwenye uongozi na nafasi nyeti kama yake.

Kiongozi wa namna hii anahitaji kupisha viongozi wengine wenye kufahamu masuala ya uongozi.

Wakati vyama vya soka vya mataifa mengine vikikimbia kwa kasi kubwa kuelekea kilele cha mafanikio, Malinzi ndio kwanza anakimbia kwa mwendo wa kinyonga na akili yake imeshajikita katika uchaguzi wa mwaka 2017.

Unapokuwa na kiongozi anayewaza kesho bila kuimaliza leo yake, ni wazi mnapoteza muda kwa kile mnachokifikiri kama taifa.

TFF yake inatajwa kuwa sehemu ya mgogoro wa kiuongozi unaoendelea katika klabu ya soka ya Stand United ya Shinyanga.

Sitaki kuamini kama Malinzi hafahamu upi uongozi na upi si uongozi sahihi. Shida kuu ya mgogoro huu kuna suala la maslahi.

Stand United, iliyopanda daraja msimu wa 2014/015, ilikuja na uongozi wenye sura za Mwenyekiti wake Amani Vicent, Katibu Mkuu, Sorkaf Nkalilavya, Makocha Emmanuel Massawe, Athuman Bilal ‘Billo’ na Mkurugenzi wa Ufundi Muhibu Kanu. Sidhani kama Malinzi hawajui watu hawa.

Lakini ghafla kuingia kwa udhamini wa kampuni ya uchimbaji madini ya Acacia mambo yamebadilika.

Timu imekuja kupata viongozi wapya kutoka kusikojulikana na kuja kuihodhi, huku Malinzi akikaa kimya.

Nini majukumu ya kiongozi anayesimamia soka la nchi? Kukaa ofisini kupigwa kiyoyozi au kuvaa suti na kuongozana na kundi la wapambe?

Kabla ya Malinzi kufikiria maisha ya kutaka kurejea tena TFF katika uchaguzi unaokuja angelimaliza hili na mambo mengine ndiyo aanze kuitisha vikao vya kuomba kura.

Hiki kinachofanyika kwa wakina Vicent, kuwekwa pembeni na kutokeza wakina Mbasha Matutu kuihodhi timu ni makosa. Kila mmoja anafahamu nani kiongozi sahihi wa Stand United.

Kabla ya udhamini wa Acacia, Matutu, Malinzi na wenzao wengine walikuwa wapi hadi wajitokeze sasa?

Nadhani walitakiwa kutujibu swali hili kwanza ndio tuendelee na andiko letu ambalo tunatumia akili kubwa kulielewa wakati tunaweza kuishirikisha akili ndogo na tukaelewana vyema.

Licha ya hivyo, kama Malinzi anashindwa kutambua uhalali wa viongozi gani sahihi wa timu hiyo ni wazi hafai kuwa kiongozi wetu.


