
Kinachokwamisha ndoto za mafanikio
Baada ya kufanya uchunguzi wangu wa kina nikaja kugundua ya kwamba kuna baadhi ya misemo ambayo imekuwa ukiturudisha nyuma sana kwenye safari zetu za kuyasaka mafanikio ya kuwa na kipato kizuri.
Hii ni kutokana mara kadhaa ukijaribu kufanya baadhi ya vitu vya msingi yanakujia maneno au misemo ya ajabu. Maneno hayo ndiyo yamenifanya nikumbuke mpaka hadithi ya sungura baada ya kukosa ndizi kwa muda mrefu akajipa maneno:
"sizitaki mbichi hizi" Nafikiri nitakuwa nimekukumbusha mbali kidogo juu ya hadithi hii.
Ndivyo, hata sisi tumekuwa tukitumia maneno hayo ndiyo ambayo yamekuwa yakijirudia kila siku katika maisha yetu. Ifuatayo ndiyo misemo ambayo inatukwamisha kupata mafanikio katika kipato kizuri.
Harakaharaka haina baraka Mara kadhaa umekuwa ukijaribu kufanya vitu vya msingi vyenye kukuletea manufaa ila kwa kuwa kuna baadhi ya watu wanao kuzunguka wamekuwa wakikukatisha tamaa.
Mfano kile ambacho unakifanya mwisho wa siku kwa kuwa kina changamoto nyingi watakuambia maneno kwamba harakaharaka haina baraka.
Kwa kuwa wewe ndiyo mfanyaji wa jambo hilo unaamua kupunguza juhudi za kiutendaji na hatimaye kuvuruga mipango yako ya maendeleo.
Ukichunguza kwa umakini wanaokwambia maneno hayo wao tayari wapo mahali fulani kimafanikio.
Kumbuka kuwa kauli hiyo inazungumzia muda na muda haumsubiri mtu, hata siku moja na moja ya uchunguzi ambao umewahi kufanywa juu ya muda waligundua ya kwamba kila mtu anayo saa lakini hana muda.
Huo ndiyo ukweli watu kwenye simu zao wana saa lakini hawana muda wa kuleta mabadiliko binafsi na jamii kwa ujumla.
Polepole ndiyo mwendo Hayo ni maneno ambayo umekuwa ukiishi nayo na kuamini kuwa kila kitu kitafanikiwa kwa hatua uliyo nayo. Ukweli ni kwamba kwa kila jambo ambalo unalifanya hakikisha unafanya kwa uhakika na ufanisi wa kutosha ili kupata matokeo mazuri.
Mara nyingi tumekuwa na maisha yaleyale kila siku kwa sababu unaamini ya kwamba polepole ndiyo mwendo, huenda ikawa ni kweli.
Ila tatizo linakuja mtu anapofanya vitu polepole ambavyo havileti matokeo chanya ya kimaisha.
Unajua kwa nini? Ni kwa sababu unafanya mambo yako kwa staili ya aina moja.
Kwa mfano kama ni biashara umekuwa ukisubiria wateja tu na huna muda wa kuwafuata wateja halafu unasubiri hiyo polepole iwe mwendo utasubiri kwa muda mrefu. Hata watu ambao wamefanikiwa na wao walikuwa wanaamini sana kuwa polepole ndio mwendo huku wakiongeza juhudi za kutaka kufanikiwa kwa kasi zaidi. 
Moja ya njia ambayo walizitumia ni kufanya kazi kama watumwa na leo hii wanaishi kama wafalme kutokana na kipato kizuri.
Hivyo ni muda wako mwafaka na wewe kubadili njia za kutafuta Mafanikio hayo tofauti na njia ulizozizoea.
Pia, ni lazima ujue ya kwamba maneno yamekuwa yana nguvu sana. Kwa mfano kuna baadhi ya watu wamekuwa na tabia ya kusema nipo nahangaika, ni kweli kama ni miongoni mwa watu ambao utahangaika. Badili tabia kauli zako kuanzia leo.
Nukuu ya Leo; `Chochote bila chochote huwezi kupata chochote.'


