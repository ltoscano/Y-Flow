Kili Queens, Kenya kucheza fainali

Imeandikwa na Mwandishi Wetu

Imechapishwa: 19 Septemba 2016

TIMU ya taifa ya wanawake ya Tanzania Bara, Kilimanjaro Queens imetinga fainali kwa kishindo baada ya kuwachapa wenyeji Uganda kwa mabao 4-1 katika mchezo uliofanyika mjini Jinja.

Kili Queens baada ya kupenya katika mchezo huo wa nusu fainali, sasa itakutana na Kenya katika fainali ya mashindano hayo ya kwanza ya wanawake yanayosimamiwa na Baraza la Soka la Afrika Mashariki na Kati, Cecafa.
Wakati Kili Queens wanakutana na Kenya, wenyeji Uganda sasa watacheza mchezo wa kusaka nafasi ya tatu dhidi ya Ethiopia. Michezo yote itafanyika Septemba 20.
Katika mchezo wa nusu fainali nyingine, Kenya iliichapa Ethiopia 3-2. Kili Queens walikuwa wa kwanza kupata bao katika dakika sita ya mchezo lililofungwa na Donosia Daniel huku lile la pili lilipachikwa na Mwanahamisi Omari katika dakika ya 17.
Vijana wa Kilimanjaro Queens waliendelea kulisakama lango la wapinzani wao na kufanikiwa kupata bao la tatu katika dakika ya 31 lililopachikwa na Stumai Abdallah.
Bao la nne lilifungwa na Asha Rashid huku lile la kufutia machozi la Uganda kufungwa katika dakika za mwisho za kipindi cha pili.
Kocha wa Kili Queens aliwashukuru wachezaji wake kwa ushindi huo mnono na kusema kuwa sasa kazi imebaki moja tu ya kuifunga Kenya katika fainali na kurudi nyumbani na taji. Alisema anaamini sasa njia nyeupe ya kutwaa ubingwa, kwani hofu yao kubwa ilikuwa kwa wenyeji, Uganda.


