
Ni matarajio ya wengi kuwa Cord haina nia fiche
Na WANDERI KAMAU
KWA kurejelea historia ya siasa za taifa hili, viongozi wamekuwa wakitumia mbinu ya utengaji wa jamii moja au kadha kwa minajili ya kijijenga kisiasa.
Ni mbinu ambayo imeonekana `kuzaa matunda' kwa viongozi hao, na sasa ninahofia kwa mtazamo mpana, wanaoshinikiza kuandaliwa kwa kura ya maamuzi wanapania kufuata njia iyo hiyo, kufikia malengo yao, au `kujifufua kisiasa.' Mbinu hii ilitumika kwa mara ya kwanza na muungano wa NARC mnamo 2002, ulipoungana kumwondoa uongozini aliyekuwa rais, Daniel arap Moi.
Aidha, baada ya Mzee Moi kumtaja Uhuru Kenyatta kuwa mwaniaji urais wa KANU wakati huo, tangazo hilo lilizua upinzani na ghadhabu miongoni mwa wanasiasa wa chama hicho, na kuwafanya kukihama na kubuni chama cha Liberal Democratic Party (LDP).
Miongoni mwa waliojiondoa chamani ni pamoja na marehemu Prof George Saitoti, Musalia Mudavadi, Raila Odinga, Joseph Kamotho kati ya wengine, waliobuni LDP kama uasi kutokana na tangazo la Bw Moi.
Ili kufaulisha mpango wao, LDP iliungana na National Alliance of Kenya (NAK) chini ya uongozi wa Mwai Kibaki, Charity Ngilu na Michael Kijana Wamalwa, kubuni muungano wa NARC, ambao hatimaye ulimwondoa Moi uongozini.
Lakini katika hatua hii, lililokuwa dhahiri ni kuwa Bw Kenyatta, kama mwaniaji wa KANU, alipata uungwaji mkono wa jamii ndogo ndogo za eneo la Bonde la Ufa pamoja na jamii ya Wakikuyu kutoka eneo la Kiambu, anakotoka.
Kura nyingi za jamii za GEMA zilimwendea Bw Kibaki, aliyechaguliwa kuwa rais, katika mpangilio huo, ambao kimantiki ulikuwa jamii 41 dhidi ya jamii moja.
Baada ya malumbano kuibuka katika NARC, viongozi walitumia njia iyo hiyo kujipanga katika uchaguzi wa 2007.
Mpango huo ulipangwa kama `kiboko' kwa Bw Kibaki kwa kusaliti makubaliano ya ugavi wa mamlaka (MoU) ambapo Bw Odinga angekuwa Waziri Mkuu mwenye mamlaka. 
Mkondo wa 2007 bila shaka ulifuata mpangilio wa 2002, ambapo mara hii, ni jamii ya Wakikuyu iliyoonekana kutengwa na jamii zile zingine.
Mbinu hiyo hatari ndiyo ililizalia taifa hili ghasia za kikabila za 2007/2008.
Kwa kurejelea kura ya maamuzi ya 2005, iliyojenga taharuki ya kisiasa iliyotanda na kulipuka 2007, matarajio ya wengi ni kuwa viongozi wa Cord hawashinikizi kura hiyo kama njama ya kuzipanga jamii fulani dhidi ya zingine.
akamau@ke.nationmedia.com


