
ATANYONGWA KUIBA SH400
Na STEVE NJUGUNA
MAHAKAMA ya mji wa Nyahururu jana ilimhukumu mwanamume wa makamo kunyongwa kwa kosa la wizi wa kimabavu wa Sh400.
Joseph Gachau Irungu mwenye umri wa miaka 29 alikabidhiwa hukumu hiyo na Hakimu Mwandamizi Peter Ndege baada ya kupatikana na hatia ya kukifanya kitendo hicho, alipomnyang’anya mfanyabiashara pesa hizo mwaka jana. 
Akitoa hukumu yake, Bw Ndege alisema kuwa baada ya kusikiliza malilio ya mshtakiwa kwa mahakama akisema kuwa hakujua kuwa hukumu ya kosa alilofanya ni kifo, hakuwa na jingine ila kumpa adhabu iliyowekwa kisheria.
“Hakuna hukumu nyingine iliyopitishwa na bunge la taifa na Mahakama ya Rufaa kwa shtaka la wizi wa kimabavu mbali na kunyongwa. Nina huzuni kuwa nitalazimika kutoa hukumu ya kunyongwa kwa mshtakiwa kwa ajili ya wizi wa Sh400 pekee,” Bw Ndege alisema akisoma hukumu yake kwa mshtakiwa.
Gachau ambaye awali alikuwa amekanusha shtaka hilo alishtakiwa kuwa mnamo Februari 21, 2014 katika kituo cha kibiashara cha Mairo-Inya, Kaunti ya Nyandarua, alimshambulia Bi Lucy Njoki Kamau akitumia kisu na kumsababishia majeraha mwilini na wakati wa kisa hicho akamuibia Sh400.
AKIFUNGA DUKA Upande wa mashtaka uliwasilisha mashahidi wanne na kufahamisha mahakama kuwa mnamo siku hiyo mlalamishi alikuwa akifunga duka lake mwendo wa saa moja jioni huku akiandamana na jirani yake ambaye pia anamiliki duka katika eneo hilo.
Korti iliendelea kufahamishwa kuwa mshtakiwa alimvamia mlalamishi kutoka sehemu ya nyuma na kumwamuru atoe pesa huku akiendelea kumdunga kwa kisu, hali iliyopelekea mlalamishi kupiga kamsa akitaka msaada wa majirani waliompata mshtakiwa akimshambulia Bi Njoki.
Afisa wa polisi Koplo Peter Wafula aliyekuwa akishika doria alifika katika sehemu hiyo na kumuokoa mlalamishi kisha kumtia mshtakiwa kichapo cha umma. Alitiwa Gachau alipelekwa katika kituo cha polisi cha Mairo-Inya alipofunguliwa mashtaka.
Bw Ndege alisema upande wa mashtaka ulidhihirisha kesi dhidi ya mshtakiwa kwa ukamilifu wala hapakuwapo shaka kwamba alimnyang’anya Bi Njoki pesa hizo.
Akitoa malilio yake kwa mahakama, Bw Gachau aliomba mahakama kumsamehe na kusema kuwa hiyo ilikuwa mara yake ya kwanza kufikishwa mahakamani na kuwa angeshinda kesi hiyo kama angekuwa na uwezo wa kumlipa wakili.
Kulingana na utaratibu wa kuendesha kesi za uhalifu, mshukiwa wa wizi wa mabavu huelezwa adhabu ya mashtaka yanayomkabili kabla ya kusomewa mashtaka. Adhabu ya kosa la kupatikana na hatia ya wizi wa mabavu ni kifo.
Bw Ndege alimpa Gachau muda wa siku 14 kukata rufaa. Sheria inasema ikiwa hatakata rufaa katika kipindi hicho basi atatumika kifungo cha jela maisha kwa sababu kwa muda mrefu Kenya haijatekeleza hukumu ya kifo.
-Maelezo zaidi na Benson Matheka


