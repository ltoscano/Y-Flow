
TOC yawawezesha 903 kupata mafunzo

Imeandikwa na Cosmas Mlekani

Imechapishwa: 25 Septemba 2016

KAMATI ya Olimpiki Tanzania (TOC) imetoa mafunzo kwa viongozi na makocha 900 wa michezo nchini kati ya mwaka 2006 na 2015, imeelezwa.

Kwa mujibu wa takwimu zilizopatikana TOC, jumla ya walimu 523 wa michezo mbalimbali walipata mafunzo ya ngazi tofauti yaliyoendeshwa na wataalamu kutoka mashirikisho ya michezo hiyo ya kimataifa kupitia Olimpiki Solidarity.
Takwimu hizo zinaonesha kuwa kati ya walimu hao 523, wanaume walikuwa 448 na wanawake ni 75 wa michezo ya baiskeli, riadha, ngumi, mpira wa meza, judo, mpira wa magongo na kikapu.
Michezo mingine iliyofaidika na mafunzo hayo ni pamoja na taekwondo na michezo ambayo makocha wao na viongozi walipata mafunzo hayo zaidi ya mara moja kulingana na hatua waliyojifunza. Kwa upande wa mafunzo ya uongozi na utawala, jumla ya walioshiriki ni 380, huku wanaume wakiwa 304 na wanawake ni 76.
Mafunzo hayo yalitolewa katika mikoa mbalimbali ikiwemo Dar es Salaam, Ruvuma, Pemba, Arusha, Kilimanjaro, Mbeya, Pwani, Tanga, Morogoro na Mtwara.
Vyama au mashirikisho yanayotaka kupatiwa mafunzo hayo ya kimataifa yanatakiwa kwanza kuwa hai kimataifa ili maombi yao kufikiriwa kabla ya kupatiwa fungu na wataalamu wa kutoa mafunzo hayo.


