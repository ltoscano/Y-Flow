
Rais Kenyatta asikubali kuwasikiza wanasiasa wenye misimamo mikali
BERNARD KATEMBU Meru.
MSIMAMO wa Serikali kuunga juhudi za viongozi wa upinzani kutafuta mashauri hautaimarisha hali iliyopo nchini.
Namshauri Rais Uhuru Kenyatta ajue ni yeye aliyeapishwa kulinda na kutunza nchi hii pamoja na kusimamia utekelezaji wa katiba.
Nakukumbusha Bw Kenyatta kwamba ni wewe uliyepewa upanga na rais mstaafu Mwai Kibaki kutunza nchi hii na wala sio viongozi wa muungano wa Jubilee.
Unachopasa kufanya ni kuhakikisha kuwa kuna hali ya utulivu nchini na kwamba unaweza kushauriana na kiongozi yeyote yule.
Matamshi yako siku ya Madaraka yalipokewa na wananchi kwa furaha kwa vile waliona unajali maslaha yao.
Yafaa ikumbukwe kwamba viongozi wa muungano wa Cord wako na wafuasi wao walitoa ombi lao la kutaka Jubilee iteue wataalam watakaoshauriana na watalaam wao ndipo kupatikane suluhu lakini inaonekana mwongozo umetwekwa na viongozi wenye msimamo mkali. Natoa wito kwa viongozi wa Jubilee wasimtatize Bw Kenyatta.


