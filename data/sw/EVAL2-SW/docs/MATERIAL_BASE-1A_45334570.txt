
Wakazi wadai pesa za mradi wa maji zilifujwa
MAMIA ya wakazi wanachama wa mradi wa maji wa Kieni-Kongoaceke, Kisima, Kaunti Ndogo ya Buuri waliandamana na kufunga barabara ya Meru kuelekea Nanyuki wakilalamikia ubadhirifu wa pesa zilizotolewa kwa mradi huo wa maji.
Wakiwa wamejawa na ghadhabu na wakibeba mabango na matawi walishutumu usimamizi wa mradi huo kwa matumizi mabaya ya Sh1.5 milioni zilizopokelewa kutoka kwa pesa za maendeleo ya eneobunge hilo (CDF) la Buuri na zingine zilizotolewa na wanachama wa mradi huo.
Uchukuzi katika eneo hilo ulitatizika vibaya kabla ya polisi wa kuzima ghasia wakiongozwa na mkuu wa kituo cha polisi cha Subinga Sammy Kamau kuingilia kati. 
Bi Salome Mugambi alilalamika kuwa juhudi zao za kupata maji safi ya kunywa huenda zikatibuka kwa sababu pesa zilizokuwa zimetengwa za kuweka miundo msingi hazijulikani ziliko.
“Mradi huu wa maji ulianzishwa mwaka wa 1982 na wanachama 300. Tulipewa Sh1 milioni kutoka kwa CDF na tulikuwa tumetoa Sh500,000 ilhali viongozi walipata mkopo wa Sh200,000 bila kuwahusisha wanachama.
Hakuna tunachoweza kujivunia kwa pesa hizo zote,” alisema Bi Mugambi. Alisema kwamba jamii hiyo inatatizika kujipatia mapato kwa sababu hutumia wakati mwingi kutafuta maji ya kutumia nyumbani.
Bw Joseph Nchebere ambaye pia ni mwanachama wa mradi huo wa maji alimtaka mbunge wa eneo hilo Bw Kinoti Gatobu kukagua jinsi pesa hizo za CDF zilivyotumiwa.
Na DAVID MUCHUI


