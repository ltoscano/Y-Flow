
Ma- DC waagizwa kusimamia ujenzi wa vyoo

Imeandikwa na Mwandishi Maalumu, Songea

Imechapishwa: 17 Septemba 2016

MKUU wa Mkoa wa Ruvuma, Dk Binilith Mahenge amewaagiza wakuu wa wilaya mkoani humo, kuhakikisha wanasimamia kampeni ya ujenzi wa matundu ya vyoo kwenye shule za msingi na sekondari kabla ya mwaka 2017.

Alitoa agizo hilo alipokuwa akizungumza na wananchi wa kijiji cha Magazini, wilaya ya Namtumbo juzi, wakati alipofanya ziara ya kukagua kampeni ya ufyatuaji matofali. 
Akikagua Shule ya Msingi Sasawala, Dk Mahenge alisikitishwa kuona hali mbaya ya vyoo vya wanafunzi ambavyo vimejengwa kwa miti na kuezekwa kwa nyasi.
“Mkuu wa Wilaya nakuagiza kuanzia sasa usikae ofisini nenda vijijini kawatembelea wananchi na simamia shughuli za ufyatuaji matofali laki moja kwa kila kijiji ili tujenge vyoo na zahanati,” aliagiza.
“Watoto wetu wa shule tunaowapenda, nasikitika wanatumia vyoo vya nyasi na havina milango. Hii inashusha heshima na inamomonyoa maadili ya watoto.” Dk Mahenge alisema lengo la mkoa huo la kufyatua matofali ni kuwezesha shule za msingi na sekondari ifikapo mwaka mpya, kuwa na vyoo ambapo wananchi watachangia nguvu katika kufyatua na kuchoma matofali hadi Oktoba na halmashauri zitatoa vifaa vya kiwandani kama saruji, mabati, mabomba kwenye shughuli hiyo ya ujenzi wa vyoo na zahanati.
Mkuu wa Mkoa aliwataka wakuu wa wilaya zote za mkoa huo, kusimamia kwa ukaribu ujenzi huo kama walivyofanya kwenye madawati.


