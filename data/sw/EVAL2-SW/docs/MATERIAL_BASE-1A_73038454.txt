
Bunge letu la mizaha, sikubali kamwe!
Simulizi yangu ya leo kutoka ndani ya daladala inajikita kwenye mambo yanayoendelea Dodoma ambako lina fayika Bunge la Jamhuri ya Muungano wa Tanzania.
Licha ya kupigwa marufuku kuonyeshwa laivu, lakini visa na matukio mengi ya watunga sheria wetu, vinaonekana mitaani.
Mkutano huo wa bunge la bajeti ambao kwa sasa una wiki tatu, unaonekana zaidi kuwa mazoea , ni mambo yale yale yaliyofanyika miaka mingi iliyopita wala hakuna jipya.
Mijadala ya baadhi yao imejikita kwenye masuala yasiyo ya msingi, ambayo hayana tija, kiasi kwamba najiuliza pengine ndiyo maana wakubwa waliamua kuzuia televisheni hizo kuyarusha laivu au kuna sababu nyingine? 
Ni wazi kuwa kutokuwapo hewani kwa matangazo ya bunge kuna uwezekano mkubwa wa kuondolewa au hata kufichwa kwa baadhi ya mambo mazito, jambo ambalo kwa ulimwengu wa leo, haikubaliki.
Lakini, pamoja na hayo inaonekana kuwa mambo kule Dodoma, ambako mwaka huu tulikuwa na matumaini kuwa mchanganyiko wa wabunge wengi vijana, wasomi waziri na wazoefu wachache waliobaki, kutakuwa na mabadiliko chanya, lakini kwa bahati mbaya mambo ni yale yale kama zamani , kwa ufupi hakuna jipya.
Wabunge wetu wamekuwa Dodoma kwa wiki tatu, tunaonyeshwa vipindi vimerekodiwa, lakini wanaendelea na tabia zao za ovyo kama za kuzomeana, kutoleana maneno ya kejeli, kashfa na mengineyo mengi ambayo kwa hakika yanapoteza heshima ya chombo hiki kikuu cha kutunga sheria.


