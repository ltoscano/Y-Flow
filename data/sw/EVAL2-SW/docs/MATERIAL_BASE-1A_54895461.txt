
Imechapishwa: Wed, May 11th, 2016

Mheshimiwa Bashe nilimwambia hayo Waziri Mwijage!

NI vizuri kuwa na ndoto, tena ndoto kubwa kubwa! Ndoto ni mwanzo kukusaidia kufanya tafakari, kufanya mikakati ya kuhakikisha unachokitaka, unachokiota, kinafanikiwa… ukiwa na mikakati na mikakati ambayo kweli ina tafsiri mazingira halisi ya utekelezaji wa ndoto yako.
Nchi inapaswa kuwa na ndoto. Ndoto yetu kama Tanzania ni kufikia uchumi wa kati, hata sielewi maana yake nini na sijaelimishwa tunafikiaje hapo. Nasikia kuwa uchumi unakuwa kwa asilimia saba. Nalo silielewi, maana kinachokuja sijui ni kitu gani, ongezeko la fedha kutokana na kodi kutozwa kikamilifu na kuziba mianya au kutokana na viwanda vya akina Dangote au uchimbaji wa gesi ambavyo havina uhusiano wa moja kwa moja na wananchi ila kama tunataka kuhisi tunakula pilau kwa kuweka hiliki puani…. Mimi sioni, ninachofahamu ni kuwa mfumo wa kweli wa kuinua maisha ya wananchi kuwa na shughuli za uchumi ambazo kwa kuanzia, zina manufaa ya moja kwa moja mwananchi ili awe na uhakika wa kesho na keshokutwa. Sijaona Dangote na Gesi na GGM na TBL na kadhalika vinavyotujengea uhakika wa kesho wa sisi pangu pakavu tia mchuzi na Mheshimiwa Hussein Bashe umesema nilichowahi andika kwa kaka Mwijage! 
Tena niliandika katika ukurasa huu huu, gazeti hili hili! Kama miezi mitatu na ushee iliyopita. Nilikuwa naona ajabu, kama unavyoona ajabu wewe, kuhusu kufufua kiwanda fulani kule Morogoro, katika kipindi cha miezi sita. Nikaandika, nikamweleza Kaka yangu Mwijage, kuwa hili halitawezekana. Najua miezi mitatu imeshapita, sijui kama ufufuaji ule umefikia kiwango gani. Lakini aliniandikia ujumbe kusema anajua anachokifanya na kuwa lazima litekelezwe! Kaka mkubwa akisema, unanyamaza. Ninasubiri hilo. Na baadaye watendaji wake walinipigia simu kutaka kujibu nilichoandika… nikawapa utaratibu wa kuwasiliana na mhariri… sijui kilichoendelea baada ya hapo! Lakini nilichokuwa nasema ni hiki. Na cha kwanza umekitaja, mkakati sio kampeni za uchaguzi wa mwaka 2020. Nchi ilipaswa kuanza na kujenga mkakati ‘Strategic plan’ na hapo inaanza na kufanya utafiti wa kutosha juu ya kilichopo ‘Situational analysis’. Nilisema huwezi kuanza na kufufua viwanda vilivyopitwa na wakati kiteknolojia… General Tyre bilioni 60 kufufua. Hujaenda mashambani kuwatayarisha wakulima, maafisa ugani na miundombinu muhimu, ili mpira uzalishwe. Pale kwa Baba yangu, kijijini kwetu, Mwaya, Mang’ula, Kilombero, kuna shamba la Mpira… nadhani tulikwisha jigawia… sijuia watakuja kutunyang’anya, baada ya karne nyingi za kufa kwa General Tyre. Na shamba hilo hadi leo linaitwa hivyo, General Tyre. Sasa tunafufuaje kwa bilioni 60.
Tunaota ndoto ya ukweli tulioua wenyewe kwa tamaa ya gawio la asilimia kumi zilizokuwa zikitoka kwa watu waliotushauri kuua viwanda ili tukumbatie bidhaa za kutoka nje. Nakumbuka wakati, tena juzi juzi tu, Idd Simba alisema tuzuie matairi chakavu, kukilinda General Tyre. Tena wakati huo kilikuwa bado kinachechemea na kingelindwa kwa namna hiyo, lakini nani alimsikiliza… kichaa cha kuendesha biashara zetu binafsi zilizokuwa zinaua viwanda vyetu kwa kuvinyima soko la uhakika, kilitushika. Kilituchukua na nadhani hatujapona na hatutapona… ukishafufua General Tyre, hao Wachina wanaoleta matairi yao na siye akina yakhe ambao tunaagiza matairi chakavu ili tujipatie riziki, utatuweka wapi! General Tyre kitakufa tena… ni lazima tukubali kufanya uamuzi mgumu sana kama unataka kufufua viwanda… ningekuwa Mmarekani ningesema—‘Do you see what I mean! Na ningeongeza tena kwa kimombo kingine—‘you can’t have it both ways! See what I am sayin! kuwa unataka kuridhisha matakwa ya wakubwa na wafanyabiashara ya kuweka soko huria, halafu unataka kufufua viwanda ambavyo wakubwa hao na wafanyabiashara wanaviagiza na wamejaza soko! Pirelli, Yana, Yokohama, Treadstone, lukuki! Halafu wewe unataka kufufua general tyre. Fanya uamuzi mgumu, utalindaje kiwanda chako!


