Lowassa apanga safu
Feb 05, 2015

MBUNGE wa Monduli, Edward Lowassa, anadaiwa kuzima ndoto za baadhi ya makada wa Chama Cha Mapinduzi (CCM) waliotangaza nia kurithi kiti cha ubunge katika jimbo hilo, baada ya kumtaja mrithi wake kuwa ni Namelok Sokoine.
Namelok ni mtoto wa Waziri Mkuu wa zamani wa Tanzania, Hayati Edward Moringe Sokoine, aliyefariki kwa ajali ya gari Aprili 12, 1984, mkoani Morogoro wakati akitokea Dodoma kwa shughuli za kiserikali.
Katika moja ya matoleo yake ya Desemba mwaka jana, gazeti hili liliripoti kuwa makada zaidi ya watano wa CCM walikuwa wametangaza nia ya kuwania ubunge Jimbo la Monduli ili kumrithi Lowassa ambaye amekwishatangaza kuwa hatagombea.
Miongoni mwa makada waliotangaza nia ni pamoja na Katibu Mwenezi wa CCM Mkoa Arusha ambaye pia ni Diwani wa Kata ya Monduli Mjini, Isaack Joseph, maarufu kwa jina la Kadogoo, Diwani wa Kata ya Lepurko, Julius Kalanga, Katibu wa CCM Wilaya ya Babati, Daniel ole Porokwa na Loota Sanare.
Kati makada hao ni Loota Sanare pekee ndiye anayeelezwa kutokuwamo katika kambi ya Lowassa na amekuwa akiendesha harakati zake za kisiasa kwa kuungwa mkono na makundi ya wazee, wanawake na vijana wa jimbo hilo.
Hata hivyo taarifa zilizopatikana kutoka vyanzo kadhaa ndani ya kikao hicho zinadai kuwa tayari makada hao wamepewa “amri” na Lowassa ya kufuta nia hizo na kuhakikisha kuwa wanamfanyia kampeni Namelok Sokoine katika kata zao.
Taarifa hizo zinadai kuwa Lowassa aliwapa maelekezo hayo Januari 16, mwaka huu, alipofanya kikao cha pamoja na makada hao na viongozi wengine wa CCM wa Wilaya Monduli, ofisini kwake jijini Dar es Salaam.
Waliohudhuria kikao hicho kilichoanza saa nne asubuhi na kuhitimishwa saa 10 alasiri ni Mwenyekiti wa Halmashauri, Edward Sapunyu, Isaack Joseph (Diwani wa kata ya Monduli Mjini) Elbarik Sumuni (Diwani kata ya Monduli Juu), Julius Kalanga (Diwani kata ya Lepurko) na Namelok Sokoine ambaye ni Mbunge wa Viti Maalumu, Mkoa wa Arusha.
Kwa mujibu wa chanzo chetu wengine waliohudhuria kikao hicho ni Ruben Kuney (Mwenyekiti wa CCM Wilaya ya Monduli), Daniel ole Porokwa (Katibu wa CCM Wilaya ya Babati), Paul Kiteleki (Katibu Tarafa Makuyuni) na mtumishi moja wa Idara ya Kilimo, mkoani Pwani, ambaye ni mwenyeji wa Wilaya ya Monduli. 
Habari zaidi zinadai kuwa kikao hicho kilikuwa na ajenda moja ambayo ni kujadili ubunge wa Jimbo la Monduli ambapo Lowassa aliwaeleza wazi kuwa wote wanatakiwa kumuunga mkono Namelok Sokoine awe mbunge wa jimbo hilo.
Aidha Lowassa aliwaahidi makada hao kwamba iwapo watatekeleza “agizo” lake hilo watapewa fursa mbalimbali za kiuongozi kulingana mahitaji ya kila moja katika serikali yake itakayoingia madarakani baada ya Uchaguzi Mkuu wa mwaka huu.
Sababu kubwa inayotajwa ya Lowassa kutaka Namelok kuwa mbunge ni kwamba atakuwa na ushawishi katika masuala msingi jimboni kuliko ambavyo mbunge angekuwa mtu mwingine.
“Awali hali ndani ya kikao ilikuwa tete sana makada wale walikuwa wamekubali maagizo yale kwa shingo upande lakini baadaye walipoahidiwa vyeo katika serikali itakayoingia madarakani wote walikubali kutoa ushirikiano,” kiliongeza chanzo chetu.
Taarifa zaidi zilidai kuwa baada makubaliano hayo wote walipitisha kitu walichokiita “Azimio la Dar es Salaam” ambalo ni makubaliano kuwa wote wamsaidie Namelok Sokoine awe mbunge na pia kushiriki kwa pamoja kuhakikisha Lowassa ambaye anatajwa kutaka kugombea urais katika uchaguzi huo, anaingia madarakani kwa gharama yoyote.
Kwa mujibu wa mtoa taarifa wetu, makada hao wameahidiwa kupewa madaraka na kazi katika serikali na mashirika ya umma kulingana na uwezo wa kielimu na mahitaji mengine ya kila moja.
Chanzo chetu kimebainisha kuwa Daniel ole Porokwa na Paul Kiteleki waliahidiwa kwamba watakuwa wakuu wa wilaya, Julius Kalanga ameahidiwa kupatiwa kazi Idara ya Uhamiaji, Elbariki Sumuni ameahidiwa kuwa Mwenyekiti wa Halmashauri ya Wilaya Monduli, wakati Ruben Kuney ameahidiwa kuwa atakuwa mjumbe wa Bodi ya moja ya mashirika makubwa ya umma hapa nchini.
Aidha taarifa hizo zimeongeza Mwenyekiti wa sasa wa Halmashauri, Edward Sapunyu, hakuahidiwa chochote kwa madai kuwa hana mvuto wowote kisiasa kutokana na kukabiliwa na tuhuma mbalimbali za matumizi mabaya ya madaraka na ufujaji wa fedha za halmashauri ya wilaya hiyo.
“Baada ya kikao hicho kila mjumbe alipewa asante ya shilingi milioni 10 kama uwezeshaji wa kumsadia Namelok Sokoine kwa kumnadi katika makundi ya kijamii kama wazee wa kimila, wanawake na vijana,” kiliongeza chanzo hicho.


