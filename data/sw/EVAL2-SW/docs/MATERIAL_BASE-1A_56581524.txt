
Mwananchi abuni kiwanda rafiki kwa mazingira

Imeandikwa na Mwandishi Maalumu, Tabora

Imechapishwa: 31 Oktoba 2016

WAZIRI wa Nchi, Ofisi ya Makamu wa Rais anayeshughulikia Muungano na Mazingira, January Makamba amempongeza mwananchi Leonard Kushoka kwa kubuni
kiwanda kinachotengeneza nishati mbadala rafiki kwa mazingira. 

Akiwa mkoani Tabora, January alipata fursa ya kutembelea kiwanda hicho na kusema kuwa serikali inathamini ubunifu na uvumbuzi hasa unaookoa mazingira.
“Kushoka, mimi nakupongeza, niliona jitihada zako kupitia kipindi cha televisheni na kuamua kukuita na kukusaidia,” amesema Waziri January.
Katika kuthamini mchango wa kiwanda hicho cha "Kuja na Kushoka," Ofisi ya Makamu wa Rais imemsaidia kupata hati miliki ya kiwanda hicho.
Mkurugenzi wa Kuja na Kushoka Tools Manufacture Group, Leonard Kushoka ameema kiwanda chake kimetoa ajira kwa vijana 13 na kubuni teknolojia rafiki kwa mazingira. 
Kiwanda hicho kimewafikia vijana zaidi ya 50 katika wilaya za Tabora Manispaa, Urambo, Kaliua, Mlele mkoani Katavi na kuwafundisha utengenezaji wa majiko banifu yanayopunguza matumizi ya kuni na mkaa kwa asilimia 50.
Pia kimebuni mashine ambayo ina uwezo wa kuzalisha kilowati 160 za umeme kwa saa kwa kutumia dizeli lita tano na kuzalisha wastani wa kilo 1,000 za mkaa mbadala.
Kiwanda hicho, kimebuni mtambo wa kukaushia tumbaku kwa kutumia taka kavu au mabaki yote ya mazao kama maganda ya karanga, randa za mbao, magunzi ya mahindi na masuke ya mpunga.
“Mtambo huu umetoa matokeo mazuri katika ukaushaji wa tumbaku kwani wastani wa matumizi ya taka kilo tatu hukausha kilo moja ya tumbaku kwa kutumia mabani ya kisasa,” alisema Kushoka.
Alimwomba Waziri, kuisaidia kampuni hiyo kupata mafunzo ya namna bora zaidi ya kubuni na kuendeleza uzalishaji wa nishati mbadala hasa katika nchi zinazofanya vizuri zaidi.
'Kuja na Kushoka" ilianzishwa rasmi mwaka 2000 na kupata usajili mwaka 2013 na kupewa hati (TMC/CO/CBO/48).


