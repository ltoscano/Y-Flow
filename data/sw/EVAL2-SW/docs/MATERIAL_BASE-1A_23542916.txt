Asilimia 70 ya madini migodi midogo hupotea
Aug 18, 2016

TAKRIBANI asilimia 70 ya madini yanayopatikana kwenye migodi midogo ya dhahabu inayogundulika nchini hupotea kwa kuchukuliwa na watu wasiojulikana, Raia Mwema limeelezwa

Upotevu huo wa madini umesababisha serikali kupoteza mapato kutokana na wamiliki wengi wa leseni za wachimbaji wadogo kutofanya kazi ya uchimbaji na badala yake kukodisha maeneo yao kwa kuingia mikataba isiyo rasmi na watu wengine.

Sheria ya madini namba 14 ya mwaka 2010 inawataka wanaomiliki leseni kuchimba kwa kuajiri wachimbaji ili wao wasimamie shughuli za uchimbaji kulingana na sheria za madini zikiwemo za kuhifadhi mazingira na usalama wa wafanyakazi, kutoa ripoti ya uzalishaji ili faida inayopatika ijulikane na wawajibike kulipa kodi ya mrabaha.

Mtendaji Mkuu wa Wakala wa Jiolojia (GST), Profesa Abdul Mruma ameliambia Raia Mwema mwishoni mwa wiki kuwa kinachofanyika katika migodi hiyo ni kwamba wenye leseni hawachimbi wala kuajiri wafanyakazi, badala yake huingia mikataba na watu tofauti wanaojiita wenye mashimo.

Alifafanua kuwa wenye mashimo nao huingia mikataba na vikundi tofauti kwa makubaliano ya kugawana mawe ya dhahabu yatakayopatikana. Nusu ya mawe huchukuliwa na wenye mashimo.

Vikundi hivyo visivyo rasmi vimekuwa vikiondoka na viroba vya mawe ya dhahabu na kwenda kuchenjulia kusikojulikana na serikali haiwezi kuvifuatilia na kuvitoza kodi kwa sababu havitambuliki.

Kwa mujibu wa Profesa Mruma, wenye mashimo ambao hawana leseni na hawajulikani na serikali wamekuwa wakigawana mawe yaliyopatikana na mwenye leseni hivyo kiasi kidogo cha madini anachokipata ndicho kitakacholipiwa kodi.

“Asilimia 70 ya madini yanachukuliwa na watu ambao hawawajibiki kwa lolote na wala hawako kwenye rejista ya serikali,” anasema Profesa Mruma

Hata hivyo, serikali haina budi kurekebisha mfumo wa usimamizi wa wachimbaji wadogo wa madini ili kuepuka utaratibu waliojiwekea kwa sasa ili hatimaye wenye leseni wawajibike kuendesha uchimbaji kwa kutumia waajiriwa halali na waweze kulipa kodi stahili kwa serikali.

Kwa mujibu wa Kaimu Afisa Mkazi wa Madini Mkoa wa Dodoma, Affa Edward, zaidi ya leseni 200 za wachimbaji wadogo walioshindwa kuendeleza maeneo yao na kulipa ada zinaweza kufutwa.

Pamoja na hatua zinazotaka kuchukuliwa za kufuta leseni za wachimbaji wadogo katika kipindi cha Januari hadi Julai, mwaka huu mapato ya mrabaha wa dhahabu kwa wachimbaji wadogo kulingana na uzalishaji wao uliingizia serikali mapato ya shilingi 5,000,000 na shilingi milioni 20 za ada kwa mwaka.

Kwa madini ya ujenzi, serikali imekuwa ikipata mapato ya wastani wa shilingi milioni 25 kwa mwezi kwa mrabaha.

Akizungumzia uvamizi wa wachimbaji wadogo katika machimbo ya dhahabu yaliyogundulika hivi karibuni katika eneo la Noli, kata ya Mpalanga, Profesa Mruma anaeleza kuwa GST ilikamilisha utafiti katika eneo hilo mwaka 2015, lakini ghafla eneo hilo limevamiwa na wachimbaji wadogo na kuendesha shughuli za uchimbaji.

Utafiti wa madini katika eneo hilo lililopo kusini mwa wilaya ya Bahi umechukua takribani miaka 10 na miezi miwili lakini hata hivyo, tayari wananchi walikwishavamia eneo Husika na kuanza uchimbaji holela huku baadhi yao wakifanya juhudi kurasimishwa maeneo.

Eneo hilo limebainika kuwa na madini ya dhahabu yenye kiwango cha juu kinachofikia gramu 56 kwa tani moja.

Kwa mujibu wa Mruma, wastani wa kiwango cha dhahabu kwenye migodi mingine ya dhahabu ni gramu tatu kwa tani moja hivyo ikiwa zaidi ya gramu 20 kwa tani huhesabika kama dhahabu ya kiwango cha juu sana kutokana na kutochanganyika na madini mengine.

Pamoja na kiwango hicho cha juu lakini mikanda yake ni miembamba inayokwenda sambamba kwa zaidi ya kilometa hivyo kuwa na uhakika wa uwepo wake kwa umbali mrefu.

Akizungumza na gazeti hili, Katibu wa mgodi wa wachimbaji wadogo katika kijiji cha Noli Japhet Kasekwa anayefanya shughuli zake za uchimbaji chini ya leseni ya mtu mwingine anaeleza kuwa hivi sasa mgodi huo una mashimo zaidi ya 120.

Anafafanua kuwa kwenye uchimbaji wa madini kuna makundi matatu yanayowahusisha wenye leseni, wanachama wanaolihudumia shimo na watenda kazi na kwamba asilimia 20 ya mawe yanayopatikana huenda kwa mwenye leseni, 30 kwa watenda kazi na 50 hubaki kwa wanachama.

Alipoulizwa kwa nini mwenye leseni anapata mgao mdogo wakati yeye ndiye mmiliki na mlipa kodi serikalini, alisema hana kazi anayofanya kwenye uzalishaji hivyo hupewa kama zawadi huku yeye akiwa ndiye mnunuzi mkubwa wa dhahabu inayopatikana.

Alisema eneo la Noli lina leseni 22 za wachimbaji wadogo zenye ukubwa wa hekta 44 lakini zinazotumika ni leseni nane tu hadi sasa.


