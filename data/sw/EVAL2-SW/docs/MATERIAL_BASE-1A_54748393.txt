  Mbegu za ubora wa chini zalaumiwa kwa kudidimia kwa zao la viazi vitamu
MATUMIZI ya mbinu zilizopitwa na wakati na mbegu duni ni miongoni mwa sababu kuu zinazochangia katika kudorora kwa mavuno ya viazi vitamu.
Kulingana na Mkurugenzi Mkuu wa kampuni ya pembejeo za kilimo, FMD East Africa Fergus Robley, wakulima wenye mashamba madogo madogo wanaweza kuongeza mavuno yao kwa zaidi ya asilimia 50 iwapo watakumbatia mbinu za kisasa na kupanda mbegu zilizoidhinishwa na wataalamu wa kilimo. "Matumizi ya mbinu za kisasa yanaweza kuongeza kuboresha mavuno ya viazi vitamu kwa maradufu. Hili linaweza kusaidia nchi kuongeza chakula badala ya kutegemea mahindi pekee," anasema Bw Robley.
Anasema kuwa soko la viazi vitamu limepanuka lakini viazi vinavyozalishwa havitoshelezi mahitaji yaliyopo. 
Wizara ya Kilimo inakadiria kuwa kati ya tani tano na sita za viazi vitamu huzalishwa kwa kila ekari moja humu nchini.
"Lakini mbinu za kisasa zikitumiwa na mbegu bora kupandwa kiasi hicho kinaweza kuongezeka hadi tani 30 kwa kila ekari," anasema Bw Robley.
"Nchini Kenya ukulima wa viazi vitamu haujapewa kipaumbele licha ya kuwepo kwa soko kubwa la bidhaa hiyo. Uchaguzi wa mbegu zinazostahili kupandwa ni jambo muhimu. Lakini wakulima wengi huuza viazi vikubwa na kula nyumbani viazi vya ukubwa wa kadri na kisha kuhifadhi vidogo kwa ajili ya upanzi. Hatua hiyo inahatarisha mavuno," akaongezea.


