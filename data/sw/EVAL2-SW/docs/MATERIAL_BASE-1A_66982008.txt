Takwimu za Tume lazima zipuuzwe
Apr 17, 2014

KUNA mjadala mkubwa juu ya takwimu za Tume ya Mabadiliko ya Katiba na kwa kweli, Bunge Maalumu la Katiba likikosa umakini kwenye eneo hilo, mchakato wa Katiba Mpya unaweza kukwama kabisa.

Kama tukiangalia kiyakinifu takwimu za tume, tutakubaliana kuwa zinapaswa kupuuzwa na nitaeleza bayana kama kama ifuatavyo.
Kukosa nguvu ya kisheria

Ukweli ni kuwa Sheria ya Mabadiliko ya Katiba haikuelekeza tume kuendesha kura za maoni. Kura za maoni zingefanyika zingekuwa zimebeba uamuzi wa umma na sio tena mapendekezo. Kungekuwa hakuna mjadala tena juu ya uamuzi wa umma. Tume kama iliona kuna umuhimu ingeweza kupendekeza mabadiliko ya sheria ili kuweza kupata takwimu halali zisizo na mawaa ambazo zingezitumika namna zinavyomitumika sasa.

Pamoja na hayo tume haikuwa na rasilimali, miundombinu wala weledi wa kufanya kazi ya kukusanya maoni kwa misingi ya kitaaluma. Cha ajabu tume inatumia takwimu zake kana kwamba ni uamuzi wa umma wakati kihalali ni mapendekezo ya kikundi kidogo cha watu. Kuna tofauti kati ya maoni na uamuzi.

Mchakato mbovu wa kupata takwimu

Hebu kwanza tunukuu sehemu ya hotuba ya Warioba bungeni kipemgele 101 cha hotuba kinasema: "Pia tume ilijadili njia bora ya kupata maoni. Tume ilifikiria kuandaa dodoso ili wananchi wajibu maswali mbalimbali kuhusu Katiba. Hata hivyo, tume iliamua wananchi wasipewe mwongozo ili wawe huru kusema chochote wanachoamini. Msingi huu ndio ulifuatwa na tume kupata maoni ya wananchi katika maeneo yote, ikiwa ni pamoja na suala la Muungano.”

Kwa nukuu hiyo, tayari tume ilikwishafanya uamuzi kutotumia takwimu kiyakinifu. Tayari walikuwa hawana mamlaka wala maelekezo ya kisheria bado walikuwa na nafasi kukusanya takwimu kwa namna bora zaidi. Uamuzi wa kutotumia dodoso maana yake walikuwa wameamua kukusanya maoni kwa njia ya “mnada”. Ni sandakalawe, wananchi pasipo maelekezo yoyote walizungumzia walichoona kipaumbele kwa muda mchache waliopewa pasipokujua wanashiriki katika kura za maoni!

Wananchi walikuwa huru kuzungumzia Muungano, maji, mirathi na masuala mengine ndani ya muda uliopangwa. Kwa msingi huu ni uongo kusema tume ina uamuzi au hata maoni ya umma ya kina juu ya Muungano au jambo jingine lolote. Ndio maana haishangazi kuwa pungufu ya asilimia 14 ndio waliozungumzia Muungano kati ya wananchi wote waliotoa maoni yao.

Watetezi wa mfumo wa Serikali tatu wanakosea kufananisha takwimu hizi na kura za urais. Kwamba Rais amechaguliwa na watu milioni tano lakini anaongoza watu milioni 45. Sio sahihi kufananisha mifano hii. Kwanza uchaguzi wa Rais huwa sio siri, taratibu zinaeleweka mpaka namna ya kutangaza matokeo.

Tume ilikusanya maoni kiholela baadaye wakatangaza "matokeo" ili kuipa nguvu hoja yao ya Serikali tatu, hapo mwanzo hapakuwa na maelekezo yoyote kuwa tume inaendesha kura za maoni juu ya muundo wa Muungano. Pili, njia sahihi kufananisha takwimu za tume na uchaguzi wa urais uko kwenye kura zilizoharibika, ni sawa na kusema kila watu kumi, kura tisa ziwe zimeharibika, hii ndio tafsiri sahihi ya ulinganifu wa takwimu za tume na matokeo ya urais. Au katika chumba cha kupigia kura, mwananchi aingie katika chumba cha kupigia kura kisha anapewa karatasi moja ya kupigia kura inayomtaka kupiga kura pasipo maelezo ya wadhifa wa kiongozi anayemtaka, wananchi tisa wanaamua kumchagua mbunge, mmoja anachagua Rais, halafu matokeo ya urais ndio yanatangazwa tena kwa hoja ya wengi wape! Tume ilikwishafanya uamuzi wa kutotumia takwimu ila baadaye kwa misingi ya kuuza uamuzi wa tume sasa wanalazimisha kusema wamebeba sauti ya wengi.

Serekali tatu ni utafiti wa tume?

Kwenye hotuba ya Warioba anakiri walifanya utafiti. Ni vigumu kuelewa kwa nini hawakuwapa wananchi utafiti wao kwanza kabla ya kuchukua maoni yao. Tume ilifanya utafiti baada ya kukusanya maoni na hatimaye kupendekeza muundo waliopendekeza. Na hata walipomaliza kufanya utafiti walifanya maridhiano, tena wanatuambia walifikia maridhiano pasipo kupiga kura. Ni vigumu mno kubainisha kwa kiwango gani pendekezo la tume ni matokeo ya maoni ya wananchi, ni kiwango gani cha matokeo ya utafiti na ni kiwango gani matokeo ya maridhiano ya wajumbe wa Tume. Kwa mchanganyiko huo ni vigumu kusema moja kwa moja kuwa pendekezo la Serikali tatu ni matokeo maoni ya umma. Pia tume ilikuwa huru kuchambua maoni ilivyoona inafaa, kufanya tafiti walizochagua wenyewe na hata kuandika kwa utashi wao. Ushiriki wa umma katika utafiti na uandishi haukuwepo, hivyo sehemu kubwa ya matokeo ya muundo uliopendekezwa ni mtazamo wa jumla wa tume na sio umma.


