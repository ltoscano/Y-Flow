
Tanzania kutopokea misaada yenye masharti

Imeandikwa na Sifa Lubasi, Dodoma

Imechapishwa: 17 Oktoba 2016

MAKAMU wa Rais, Samia Suluhu Hassan amesema wakati umefika wa Tanzania kujitegemea kiuchumi, na kwamba, nchi haiko tayari kupokea misaada yenye masharti, ambayo hayaendani na mila na desturi zetu.

“Hatukubali kupokea misaada ambayo ina masharti magumu, tubadilike na tuendelee kuijenga Tanzania yetu, twendeni kwa mtindo wa kuijenga Tanzania yetu, tubane matumizi, tukusanye mapato,” alisema Makamu wa Rais jana wakati akizungumza na makundi mbalimbali ya wakazi wa Dodoma.
Makamu wa Rais alisema wakati umefika kwa Tanzania kujitegemea, japo haijafika asilimia 100 ya kujitegemea angalau iko asilimia 60.
“Tunasema tunaendesha serikali hii kwa mapato yetu ya ndani. Mapato ya nje tumetumia kwa miaka mingi nadhani sasa hivi wanaona Tanzania tumetumia mapato yao muda mrefu kwa hiyo sasa wanakuja na kivuli cha kutupa masharti, mengine yako magumu kwa mila na desturi zetu hayatekelezeki na tunaposema hatutaki wanasema tunatoa fedha kwenye eneo lile wanatutishia kwenye eneo la ARV kwani wanajua tukikataa ndugu zetu watapukutika na wanaona tukiwabana hapa watakubali,” alisema.
“Tumeanza kurekebisha sheria ya manunuzi angalau sio njia hii wapita njia ile ili wafanye manunuzi,” alisema Makamu wa Rais. Aliongeza kuwa kuna mapungufu ya mapato kwenye halmashauri nchini kutokana na sababu za kutokusanywa au zikikusanywa zinaliwa.
Alisema Dodoma kuna fedha ya kutosha, kama watendaji wakijipanga vizuri.
“Watendaji mtusaidie kuziba mianya ya kukusanya mapato. Dodoma kuna mapato ya kutosha, tukiacha ‘mikono mirefu’ tutafika mbali kwenye ukusanyaji wa mapato,” alisema.
Pia alisisitiza taasisi kufanya kazi kwa pamoja ili dhamira ya serikali kuhamia Dodoma itimie. “Serikali itakuja, je itakujaje? Mkishirikiana mtaipokea serikali vizuri, mfanye kazi kwa kushirikiana,” alisema.
Aliitaka Mamlaka ya Ustawishaji Makao Makuu (CDA) kubadilika na viongozi kuiangalia taasisi hiyo kwa macho matatu ili suala la kufanya kazi kwa mazoea lisiwepo. “Waswahili wanasema ‘nyumba isiyologwa haimei’, CDA kama hawarekebishiki, wafanyakazi wako wengi, watafutwe wengine,” alisema.
Waziri wa Nchi, Ofisi ya Waziri Mkuu, Sera, Bunge, Kazi, Vijana, Ajira na Wenye Ulemavu, Jenista Mhagama alisema kazi ya kuratibu shughuli ya kuhamia Dodoma, inakwenda vizuri , na inawezekana serikali yote kuwa Dodoma kabla ya 2020.


