
Vijana CCM wadai CUF inawahujumu kwa Meya
Burhani akub, Mwananchi byakub@mwananchi.co.tz.
Tanga. Mgogoro wa nafasi ya Meya wa Jiji la Tanga baina ya Mohamed Mustapha ‘Selebos’
wa CCM na Rashid Jumbe wa CUF umeingia katika sura mpya baada ya chama tawala kudai kunasa taarifa za siri za mipango ya chama hicho cha upinzani kumnunua Mustapha.
Mwenyekiti wa CUF Wilaya ya Tanga, Rashid Jumbe alisema tuhuma hizo ni dalili za CCM kutapatapa baada ya kuwadhulumu nafasi ya umeya.
Jumbe alisema kwa sasa CCM inatafuta maneno ya kuwahadaa wananchi na kwamba CUF hakitakubaliana na mchezo huo zaidi ya kuendelea kushikilia msimamo wa kudai nafasi hiyo.
Naibu Katibu Mkuu wa Jumuiya ya Vijana wa CCM (UVCCM), Shaka Abdul Shaka alisema chama hicho kimeanasa taarifa hizo za kumnunua Mustapha ambaye ameshaanza kutekeleza majukumu ya Meya wa Jiji la Tanga.
Hata hivyo, Mustapha alisema: “Uwezekano wa kuninunua haupo na hautakuwapo kwa sababu sina njaa na watu wa Tanga wanalifahamu hilo.”
Shaka alisema hayo jana wakati akizungumza na vijana pamoja na viongozi wa CCM na jumuiya zake katika kikao kilichofanyika jijini hapa baada ya kupokewa kabla ya kuanza ziara yake ya siku saba ya kikazi mkoaniTanga.
“Zipo taarifa za siri tulizozinasa kwamba CUF inataka kumnunua Meya Mustapha aliyechaguliwa kupitia CCM ili aweze kujiuzulu hatimaye nafasi hiyo iwe wazi na uchaguzi ufanyike upya,’’ alisema Shaka. 
Alisema CCM haiwezi kukubaliana na mambo hayo na kumtahadharisha Selebos afahamu kwamba anafuatiliwa kwa kila anachofanya usiku na mchana.


