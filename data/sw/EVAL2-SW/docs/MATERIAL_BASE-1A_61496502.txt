
Amesifiwa na kukosolewa kwa viwango sawa ulingoni
WENGi wanamuita mfalme wa Ghipuka, muziki unaounganisha Genge, Hip-Hop na Kapuka.
Lakini kwa Kenneth Aketch al-maarufu KenRazy, yeye sio mfalme bali ni mwanzilishi wa mdundo huu.
Aliingia ulingoni kwa kibao chake Ti-chi, kilichoibua msisimko na hisia kali kwa viwango sawa na kumpa fursa ya kushirikiana na baadhi ya wasanii wanaotambulika nchini kama vile Visita, Sauti Sol na Wyre.
"Ushirikiano wangu na wasanii mbalimbali umepelekea vibao kama vile Ashu kwa Ashu, Hivo ndio Kunaendaga, Dumbala Remix na Asubuhi.
Kwa miaka saba sasa amedumu katika muziki hapa nchini huku bidii yake ikimpokeza tuzo mbalimbali. "Mwaka wa 2008 nilishinda tuzo la Chaguo La Teeniez kutokana na kibao Ti-Chi. Miaka miwili iliyopita nilitambuliwa kama msanii wa mwaka na mtumbuizaji bora jukwaani katika tuzo za Bingwa Awards, huku aya yangu katika kibao, Dumbala Remix ikitambuliwa kama aya bora ya mwaka katika tuzo hizohizo," aeleza.
Lakini ufanisi huu haujafyata midomo ya wakosoaji huku wengine wakimtaja kama mmojawapo wa wanamuziki wa kisasa waliopotoshwa na athari za muziki wa kigeni.
Akizungumza nasi ana kwa ana anatoa msimamo wake kuhusu wakosoaji hawa huku akieleza kuhusu safari yake ya muziki ambayo sasa inakaribia mwongo mmoja.
Wakosoaji wamewakosoa wasanii wa Kenya- wewe ukiwa mmoja wao kwa kukosa ubunifu wa kina katika utunzi wao. Una maoni yapi kuhusu hoja hii?
JIBU: Wakosoaji ndio wanaoukamilisha ulimwengu na kuufanya kawaida. Hayo ni maoni yao kwa sababu pia mimi naona ukosoaji wao unakosa kina na umuhimu, na hivyo pia mimi nawakosoa.
Mpigo wako kimuziki ulijitokeza lini?
JIBU: Mpigo kamili ulikuwa Aprili 2007 niliposhinda shindano katika klabu ya F2 Jam Session ambapo kampuni ya muziki ya Jomino Ent ilikuwa inazindua mradi wa muziki wa Banjuka. Ni hapa ndipo produsa kwa jina Stevo aliponitambua na kuniambia nije studioni na kibao Ti-Chi kikarekodiwa.
Umefanikiwa kurekodi vibao mbalimbali kama vile `Ti-chi', `Rudia', `C-toqi', `Vitambi' na `Mbilikimo Mkora' miongoni mwa vingine. Nini kinachokupa motisha wa kutoa muziki kila mara?
JIBU: Kila mwaka mimi huhakikisha kuwa nina kibao kimoja na anga kolabo tatu au nne. Ni fikra hii inayonipa msukumo wa kutia bidii hata zaidi.
Tuambie zaidi kuhusu vibao vyako vipya, `Asubuhi' na `Sexual Fever'.
JIBU: Katika vibao hivi vyote nimeshirikiana na ndugu yangu na produsa Visita. Vibao hivi vilirekodiwa usiku mmoja. Sisi hufanya kazi haraka lakini hiyo ilikuwa rekodi mpya kwetu kwani hatujawahi changanya na kuzindua muziki kwa masaa 24. Sidhani kuna msanii yeyote wa Kenya ambaye amefanikiwa kufanya hayo. 
Nini kinachokupa ari ya kutunga vibao hivi vinavyoibua minong'ono kila pande?
JIBU: Maisha ya kila siku yanayonitendekea na watu wengine. Mimi huwa na umakini wa kuangalia maisha ya kila siku na kutunga muziki kuambatana na uhalisi huu.
Naelewa kuwa ulianza kuimba ukiwa shuleni bado. Hii haikukuletea shida na wazazi wako?
JIBU: Wazazi wangu hawajawahi kunizuia kufanya muziki na kwa hilo nashukuru kwani hata kama hawakunipa pesa za kurekodi, waliendeleza ndoto yangu kimuziki.
Kwa muda sasa haijakuwa dhahiri iwapo umesajiliwa na lebo ya Grandpa au la. Wewe ni `member'?
JIBU: Mimi ni msanii wa Kenya na similikiwi na lebo yoyote ya kurekodi muziki. Sisi (wasanii) ndio tunaowapa watu hawa kazi lakini mara nyingi wao husahau hayo. Jukumu langu kubwa mwaka huu ni kuwahamasisha wanamuziki wa Kenya ili wajue kuwa wao ndio wana nguvu na hivyo wanapaswa kujiwekea kitambulisho chao kwanza.
Mwisho wa mwaka jana ulitumbuiza na kula pamoja na watoto wa mtaani mjini Kakamega. Mradi wako mwingine uko wapi?
JIBU: Shughuli hiyo ilifurahisha sana. Kuhusu ni lini hasa mradi mwingine kama huu utakapofanyika nitawafahamisha wakati huo ukiwadia.
Ni lini wewe na Sosuun mnapanga kufunga ndoa?
JIBU: Hivi karibuni sana. 


