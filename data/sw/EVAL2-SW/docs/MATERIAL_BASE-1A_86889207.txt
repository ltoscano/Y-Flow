
RC Sadiki azindua Jogging Moshi

Imeandikwa na Mwandishi Wetu, Moshi

Imechapishwa: 30 Oktoba 2016

MKUU wa Mkoa wa Kilimanjaro, Said Mecky Sadiki, jana alizindua mbio za taratibu ‘Jogging’ zinazoandaliwa na Klabu mpya ya Rhino Sports Talents ya mjini hapa.

Mbio hizo ambazo zitakuwa zikifanyika kila mwisho wa mwezi, zilihudhuriwa na watu mbalimbali wakiwamo Maofisa wa Jeshi la Magereza na Polisi Moshi.
Uzinduzi huo ulianza saa 1:15 asubuhi katika mzunguko wa barabara ya Moshi-Arusha, Tangi la Maji, ambako zilipitia barabara ya Sekou Toure na kurejea zilipoanzia ikiwa ni 2:00 asubuhi. 
Baada ya hapo ulifanyika usafi wa mazingira katika maeneo hayo, kama ilivyo kawaida mwisho wa mwezi. Baada ya uzinduzi, Sadiki, aliipongeza Klabu ya Rhino Sports Talents kwa kuanzisha mbio hizo za taratibu na kuahidi naye atakuwa mwanachama wa klabu hiyo ya Jogging.
Alitoa wito kwa wakazi wa Moshi na mkoa wa Kilimanjaro kwa ujumla kuwa na mazoea ya kujitokeza kufanya mazoezi, kwani yanasaidia kuuweka mwili vizuri na kuepukana na magonjwa mbalimbali.
Aidha, alishauri Jogging hiyo iwe inafanyika mara mbili kwa wiki badala ya kusubiri mwisho wa mwezi na itolewe ratiba kwa hizo siku na sehemu ili watu wajitokeze kwa wingi. Ushauri huo, ulionekana kupokelewa kwa furaha na wadau wengi waliojitokeza kwenye mbio hizo.


