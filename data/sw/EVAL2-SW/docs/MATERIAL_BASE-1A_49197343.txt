Wafanyabiashara wakumbushwa kutafuta masoko nje

Imeandikwa na Mwandishi Wetu

Imechapishwa: 21 Oktoba 2016

WAFANYABIASHARA nchini wametakiwa kutumia fursa ya gharama nafuu za usafiri wa anga, kutafuta masoko nje nchi. 

Mwito huo ulitolewa na Ofisa Mtendaji Mkuu wa Fastjet, Nico Bezuidenhout wakati akizungumzia ushirikiano kati ya Fastjet na kampuni ya Amedeus inayojihusisha na teknolojia ya hali ya juu katika sekta ya usafiri wa anga duniani. 
Alisema kuwa kutokana na kampuni hiyo kuwa na mtandao mkubwa wa biashara za anga duniani wafanyabiashara hao kama wateja wengine watanufaika na gharama nafuu za usafiri.
“Ushirika wetu na Amadeus kampuni ambayo ina mtandao mkubwa duniani wa wakala wa usafiri na idara ya usafiri ya kampuni ni maendeleo makubwa kwa fastjet ambayo yanatuwezesha sisi kupanua mtazamo wetu wa kufika maeneo mengi,” alisema ofisa huyo.
Aliongeza kuwa wanatarajia kuona ongezeko kubwa la ukataji wa tiketi katika biashara ya usafiri ndani ya mtandao wao.
Bezuidenhout alisema mawakala wa usafiri watakata tiketi na kulipia safari za fastjet kwa wateja wake kupitia Amadeus na kwamba chini ya mfumo huo mteja wakiwemo wafanyabiashara waliokata tiketi zao kupitia Amedeus watanufaika na ofa ya kusafirisha begi moja la kilo 20.


