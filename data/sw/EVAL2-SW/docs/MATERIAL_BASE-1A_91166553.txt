
Serikali kutocheka na wachezea amani

Imeandikwa na Lucy Lyatuu

Imechapishwa: 31 Agosti 2016

SERIKALI imesema iko imara, ina vyombo vya dola vilivyo makini na kwamba haitakubali kuona amani ya nchi ikichezewa kwa njia yoyote ile.

Imesema haitakubali wala kuwa na mazungumzo na mtu, kikundi cha watu au chama chochote cha siasa chenye nia ya kuvuruga amani ya nchi.
Naibu Waziri wa Mambo ya Ndani ya Nchi, Hamad Masauni ameyasema hayo leo Dar es Salaam wakati akizindua Programu ya Tunza Amani Ikutunze iliyoandaliwa na Asasi isiyo ya Kiserikali ya kutunza amani PSEDO yenye lengo la kuhimiza utunzwaji wa amani kwa watanzania.
Kuhusu amani ya nchi, Masauni aliwataka wanasiasa kutii mamlaka na sheria za nchi na kamwe wananchi wasikubali kuhamasishwa au kurubuniwa na kuingia katika vitendo ambavyo ni vyenye kuvunja sheria za nchi pamoja na amani ya nchi.
Alisema serikali haitakubali kwa kikundi cha watu kinachojificha katika kivuli cha demokrasia na kuvunja amani ya nchi kwa kuwa kuirejesha katika hali yake ya kawaida ni gharama kubwa.
Alisema sera na malengo ya uongozi wa awamu ya tano ni nchi kukuza uchumi na kuwa na viwanda, katika kukuza maendeleo na malengo hayo hayawezi kufikiwa kama hakutakuwa na amani.
Alisema uchaguzi umekwisha, demokrasia ina gharama zake, wananchi wamekwisha kuchagua kiongozi wenye imani naye, hivyo kwa sasa wanahitaji maendeleo wakiwa katika nchi yenye amani.
Aliitaka asasi hiyo kuendelea kutoa elimu kwa wananchi kuhusu umuhimu wa kutunza amani ya nchi. 
Mkurugenzi Mkuu wa PSEDO, Askofu Nasson Ngoy Ngoy alisema amani ya nchi ndio maisha ya watu, hivyo kamwe wasidiriki kuivuruga.
“Dunia inayumba kwa kukosa amani, siasa ama dini ni vitu visivyopaswa kutumika kwa kuvuruga amani, pia masuala ya ukanda wala ukabila hayapaswi kupewa kipaumbele kwani ni kuwagawa Wa tanzania,” alisema Ngoy Ngoy.
Akisisitiza nguzo saba za amani, aliwataka watanzania kuwa makini na wageni wasio na taarifa zao, lengo likiwa kulinda amani ya kila Mtanzania na nchi kwa ujumla.


