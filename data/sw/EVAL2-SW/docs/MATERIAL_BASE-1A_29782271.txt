ACT – Wazalendo chajenga ngome Mwanza
May 27, 2015

SIKU chache baada ya kupata uongozi mkoani Mwanza, Chama cha ACT – Wazalendo kimetuma salama kwa vyama vingine vya siasa nchini kikitamba kwamba kimejipanga kuvigaragaza katika vinyang’anyiro vya urais, ubunge na udiwani wakati wa Uchaguzi Mkuu ujao.
Pia kimeahidi kutumia falsafa ya ‘u-Nyerere’ kujitangaza na kujijenga zaidi kwa wananchi ili hatimaye washawishike kukiunga mkono katika harakati za kuvikwamisha vyama vingine kwenye uchaguzi huo.
“Nikwambie ukweli tutawashangaza watu, hatutaruhusu CCM kuendelea kubaki madarakani, tumejipanga kuwaonyesha kuwa sisi ndio suluhisho la matatizo sugu yanayowakabili Wa tanzania,” anasema Mwenyekiti wa ACT – Wazalendo Mkoa wa Mwanza, Chacha Daniel Okong’o katika mahojiano maalum na Raia Mwema jijini hapa, juzi.
Okong’o ambaye pia ni Mjumbe wa Halmashauri Kuu ya Taifa (NEC) ya ACT – Wazalendo, anaamini kwamba upya wa chama hicho siyo sababu ya kukifanya kishindwe na vyama vingine katika kuuza sera na hoja zinazokubalika kwa wananchi.
“Unaweza kusema ACT ni chama kichanga au kipya, lakini kinakua kwa kasi kubwa, kinapokewa na Wa tanzania wengi. Tumejipanga kusimamisha wagombea kwa maana ya kwenda kupata ushindi mnono majimboni, katani na hata urais katika Uchaguzi Mkuu utakaofanyika Oktoba 25, mwaka huu,” anasema.
Kwa mujibu wa Okong’o, awamu ya kwanza ya ziara za kitaifa za chama hicho zilizoongozwa na Kiongozi Mkuu, Zitto Kabwe, katika baadhi ya mikoa nchini zimeshawishi wananchi wengi kujiunga nacho kwa matarajio ya kuleta ustawi wa maisha ya Wa tanzania.
“Ziara hizo zimetusaidia kuvuna kundi kubwa la wanachama, hivyo sehemu kubwa ya wanachama na viongozi wa ACT – Wazalendo ni waliohama kutoka vyama vingine, hasa Chadema,” anabainisha.
Chajivunia falsafa ya u-Nyerere
Kwa sasa ACT – Wazalendo kinaelekeza nguvu kubwa katika kuhubiri falsafa yake ya u-Nyerere, yaani inayojikita katika misingi 10 muhimu ya uongozi bora iliyotetewa kwa nguvu zote na Baba wa Taifa, Mwalimu Julius Nyerere.
Misingi hiyo, kwa mujibu wa Okong’o, ni uzalendo, umoja, utu, usawa, uwazi, uadilifu, uwajibikaji, demokrasia, uhuru wa mawazo na matendo na kupiga vita rushwa.
“Hiyo ndiyo misingi sahihi ambayo ilitumiwa na chama cha Tanu chini ya uongozi wa Mwalimu Nyerere katika kupigania na kuleta uhuru na baadaye kuimarisha uchumi na huduma za kijamii katika taifa letu la Tanzania.
“Pia ACT tuna nguzo tano ambazo ndiyo imani ya chama chetu; ya kwanza ni kuimarisha mapambano dhidi ya dhuluma, fitina, unafiki, uongo, rushwa na ufisadi.
“Ya pili ni kupambana na umaskini na kusimamia utajiri wa nchi yetu kwa faida ya wote. Ya tatu ni kushiriki kujenga taifa linalojitegemea, lenye misingi ya haki, lisilo na unyonyaji na ubaguzi.
“Imani ya nne ni kushiriki kujenga umoja wa Afrika na ya tano ni kupigania uwepo wa demokrasia ndani na nje ya chama chetu.
“Kwa hiyo, unaweza kuona kwamba misingi na imani ya ACT – Wazalendo vinalikubali Azimio la Arusha kwa mambo mazuri, ndio maana itikadi yetu ni ya ujamaa wa kidemokrasia na moja ya salamu yetu kuu ni taifa kwanza leo na kesho,” anaeleza Okong’o.
Mashambulizi makubwa kwa CCM
Dhamira ya ACT – Wazalendo kipindi hiki cha kuelekea Uchaguzi Mkuu ni kuelekeza mashambulizi makubwa kwa chama tawala – Chama Cha Mapinduzi (CCM) tofauti na inavyodhaniwa na baadhi ya watu kwamba kinalenga kudhooficha nguvu ya chama kikuu cha upinzani nchini – Chama cha Demokrasia na Maendeleo (Chadema).
“Sisi kama ACT hatuna ugomvi na Chadema kwa sababu kwanza hakina dola, lakini pia ni chama cha upinzani kama chetu. Sisi tuna ugomvi na watawala wa nchi hii, tuna ugomvi na mfumo mbovu wa utawala wa nchi hii ambao mhusika ni chama tawala – CCM,” anasema Okong’o na kuendelea:
“Kwa hiyo, sisi ACT tutapambana zaidi na CCM, siyo Chadema ambao wanapambana kama sisi. Madai kwamba tunapambana na Chadema si ya kweli, tutapambana na Chadema ili tuwapokonye nini wakati hawana dola?” 
“Tunashangaa kusikia Chadema wanasema adui wao namba moja ni ACT, badala ya CCM. Kauli kama hizo kwa Chadema si ngeni, huko ni kutaka kuwaaminisha wananchi mambo ya uongo.
“Kwa mfano, Chadema siku za nyuma waliwambia Wa tanzania kwamba CUF ni CCM B, hivyo ni wasaliti wa vyama vya upinzani kutokana na kushirikiana na CCM kuunda Serikali ya Mseto Zanzibar. Pia walisema NCCR-Mageuzi nao ni CCM B baada ya Mwenyekiti wake, James Mbatia, kuteuliwa na Rais Jakaya Kikwete kuwa mbunge.


