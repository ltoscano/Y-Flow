
Kili Queens yatamba kufanya kweli

Imeandikwa na Rahel Pallangyo

Imechapishwa: 03 Septemba 2016

KOCHA Mkuu wa timu ya soka taifa ya wanawake wa Tanzania Bara, Kilimanjaro Queens, Sebastian Nkoma, amesema anatarajia kikosi chake kitafanya vema kwenye mashindano ya kuwania Kombe la Afrika Mashariki na Kati yatakayofanyika Septemba 11-20 jijini Jinja, Uganda.

Nkoma aliyesema hayo baada ya mazoezi ya siku ya kwanza kuanzia akabidhiwe mikoba ya kuinoa timu hiyo kwenye Uwanja wa Karume, Dar es Salaam juzi.
Nkoma ambaye alikuwa kocha msaidizi wa timu ya mpira wa miguu ya vijana wenye umri wa chini ya miaka 17 ‘Serengeti Boys’, amesisitiza nidhamu ni jambo la msingi kwenye timu hiyo na kuwataka wachezaji waenende na misingi na falsafa yake.
Kilimanjaro Queens imeanza mazoezi ambako wachezaji watakuwa wanakwenda mazoezini na kurudi nyumbani hadi Jumapili na Jumatatu itasafiri kwenda Uganda kupitia Bukoba mkoani Kagera ambako itaweka kambi ya siku nne. 
Pia Nkoma amesema mchezo wa kirafiki wa Septemba 8, dhidi ya Burundi utakaochezwa Uwanja wa Kaitaba utasaidia kupata kikosi cha kwanza na kuendelea kufanya marekebisho kabla ya kuanza michuano hiyo ya Cecafa ambayo ni ya mara ya kwanza kufanyika Kilimanjaro Queens imepangwa kundi B, pamoja na timu za Rwanda na Ethiopia wakati kundi A litakuwa na timu za Kenya, Burundi, Zanzibar pamoja na mwenyeji Uganda.


