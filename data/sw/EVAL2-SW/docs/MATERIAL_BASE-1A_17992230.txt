
Kocha riadha alaumu wachezaji
Mwanza. Baada ya kushindwa kutamba kwenye mashindano ya riadha ya Afrika ya vijana, kocha wa timu ya Taifa ya mchezo huo, Robert Kalyahe amewatupia lawama wanariadha wake na kueleza kwamba kutojituma kwao ndiyo chanzo cha matokeo mabovu.
Tanzania imeshika nafasi ya sita nyuma ya vinara, Kenya waliofuatiwa na Uganda na Ethiopia katika mbio hizo za siku mbili zilizomalizika juzi jioni kwenye uwanja wa Taifa, Dar es Salaam.
Akizingumza na gazeti hili Jana, Kalyahe alisema, uzoefu, kutojituma na kutofuata maelekezo kwa wanariadha wake ndiyo chanzo cha kutong’ara kwa timu yake katika mashindano hayo.
“Kulikuwa na utofauti kati ya timu yetu na nchi zilizotwaa ubingwa, Kenya kwanza walionekana kuwa wazoefu, pia walikuwa wasikivu kwa kila walichoelekezwa na kocha wao.
“Tofauti na sisi, wanariadha wangu kwanza hawakuwa wakijituma, lakini pia walishindwa kufuata kile nilichowaelekeza, hili lilikuwa tatizo, japo pia kukosa uzoefu nako kulitugharimu,” alisema Kalyahe. 
Tanzania Bara ilishindwa kutamba katika mbio hizo zilizoshirikisha nchi kadhaa za Afrika.
(Imani Makongoro)


