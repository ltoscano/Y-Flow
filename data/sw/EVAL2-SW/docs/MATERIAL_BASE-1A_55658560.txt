Fedha za kununua kura zinatoka wapi?
Nov 06, 2014

Si jambo la kutilia shaka tena kwamba Uchaguzi Mkuu ujao utatawaliwa na pesa kama chaguzi nyingine zilizopita. Kuna kijana rafiki yangu anaishi nje ya nchi, ana mipango ya kugombea ubunge katika jimbo fulani lenye kigogo wa CCM. Majuzi hapa ameniuliza kwa njia ya mtandao juu ya mbinu za kutumia ili kupambana na kigogo huyo.
Nilimwambia kama ana zaidi ya milioni 500 aje kwenye uwanja wa mapambano maana Wa tanzania hawana kiu ya haki, utawala bora, maendeleo ya nchi, usalama wa rasilimali za taifa lao bali wana kiu ya pesa.
Ukiwa na pesa unaweza kununua haki, unaweza kutawala, unaweza kupora rasilimali za taifa bila kuguswa. Ukiwa na pesa unaweza kununua mitihani, kununua vyeti na kuishi maisha bora. Kijana huyo amesema atazikusanya pesa kutoka huko Ulaya na kuja kupambana na kigogo wa CCM.
Sisumbuliwi na watu kutumia pesa wakati wa uchaguzi. Si busara kusumbuliwa na kitu kilicho wazi. Ni nani asiyejua kwamba bila pesa huwezi kupata uongozi katika Taifa letu? Awe ni Mwenyekiti wa Kijiji, Diwani, Mbunge, bila pesa hawezi kupita.
Kigezo si sifa na uwezo wa kazi, bali ni pesa!
Mimi binafsi kuhusiana na uchaguzi mkuu ninasumbuliwa na mambo mawili, sina hakika wewe unasumbuliwa na mangapi na pengine hakuna linalokusumbua! Yanayonisumbua ni: Hizi pesa za kununua kura wakati wa uchaguzi mkuu zinatoka wapi?
La pili, je ni kwa nini Wa tanzania hawajifunzi? Kwanini hawagundui uongo wa wanasiasa? Mwaka 1995, ahadi nyingi zilitolewa, ninashindwa kusema zilitekelezwa maana bado tunapiga kelele ya umasikini.

Ahadi hizo zilikuwa zinalenga kushusha neema ifikapo mwaka 2000. Sasa ni karibu miaka 20 kuendelea kuimba wimbo wa umasikini! Ni imani yangu kwamba mambo haya yanayonisumbua mimi yanawasumbua na Wa tanzania wengine.
Pia, siwezi kushangaa kugundua kwamba kuna Wa tanzania wasioguswa na haya. Ukweli ni kwamba tuna watu wanaoishi tu kwa vile wanaishi, hawana malengo, hawahoji kitu, iwe kiangazi, yawe masika yote ni sawa! Kama baadhi ya viongozi wa serikali hawana malengo ya mbali itakuwa kwa wananchi wa kawaida wa vijijini ambao hawakupata hata nafasi ya kuingia darasani?
Si lengo la makala hii kujadili watu wanaoishi bila kuhoji kitu na bila kuwa na malengo ya mbali, huu ni mjadala mrefu. Leo nitajadili mambo mawili yanayoisumbua roho yangu juu ya uchaguzi mkuu.
Hizi pesa zinatoka wapi? Mbona hatuzioni wala kuona dalili zozote kabla ya uchaguzi ? Kuna watu wanafahamika kwamba wana fedha. Kwa mfano, leo kama Reginald Mengi, akiamua kutumia pesa zake kununua kura, hakuna atakayejiuliza pesa amezipata wapi. 
Tunaijua IPP, imetengeneza ajira nyingi kwa watanzania na inaendelea kuzalisha ajira nyingine. Kila mwanzoni mwa mwaka, Mzee Mengi, anawafanyia sherehe walemavu, wanakula, wanakunywa, wanacheza na kuburudika, pia anawatolea zawadi mbali mbali walemavu hao na pesa zinatumika kufanya yote hayo.
Mengi, amekuwa mstari wa mbele kuwasaidia watu mbali mbali katika jamii yetu, anawasaidia watoto yatima, watoto wa mitaani, anawasomesha vijana ambao familia zao hazina uwezo. Ni mifano mingi, inayoonyesha dalili za Mengi, kuwa na pesa na moyo wa kuzitoa.
Ninachotaka kusema ni kwamba tunajua Mengi anatafuta pesa, na pesa hiyo inamsaidia yeye na kuwasaidia Wa tanzania na inachangia kukua kwa uchumi wa Taifa letu.
Kuna Wa tanzania wengine wenye viwanda na shughuli za biashara nyingine tunaowafahamu. Ingawa wengine ni vigumu kutambua walipata wapi mitaji, lakini wanafanya vitu vinaonekana na wakiamua kuzitumia fedha zao mtu huwezi kuwa na maswali mengi.


