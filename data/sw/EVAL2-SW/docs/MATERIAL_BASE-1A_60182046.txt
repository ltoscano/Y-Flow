
Muswada chombo cha cha walimu mwakani

Imeandikwa na Ikunda Erick

Imechapishwa: 06 Oktoba 2016

MUSWADA wa kuanzisha Chombo cha Kitaaluma cha Walimu, kitakachosimamia ubora na sifa za walimu, utawasilishwa bungeni Februari mwakani ili kujadiliwa na kupitishwa kuwa sheria itakayosaidia kurudisha heshima ya taaluma hiyo nchini. 

Hayo yamebainishwa jana Dar es Salaam na Waziri wa Elimu, Sayansi, Teknolojia na Mafunzo ya Ufundi, Profesa Joyce Ndalichako wakati akifungua Kikao cha Umoja wa Wadau Wastaafu wa Elimu nchini waliokutana kuzungumzia Hali ya Ubora wa Elimu nchini.
Profesa Ndalichako alisema hivi sasa wizara imekamilisha andiko la kuanzisha chombo hicho na kwamba imewasilisha jana kwenye kwenye kikao cha makatibu wakuu kujadiliwa, kabla ya kujadiliwa pia kwenye kikao cha mawaziri na kisha kupelekwa bungeni muswada huo. 
“Tunataka heshima ya taaluma ya ualimu irudi, chombo hiki kitaangalia ubora na sifa za walimu, kwa maana hivi sasa hakuna chombo cha kusimamia na ndio maana kwenye baadhi ya vyuo wapo wanaojiita walimu kwa kumaliza kidato cha nne tu, hajaenda mafunzo ya ualimu, ila anafundisha,” alisema Profesa Ndalichako.
Alisema baada ya kujadiliwa kwenye vikao hivyo viwili vya makatibu wakuu na mawaziri, muswada huo utapelekwa katika kikao cha Bunge la Februari mwakani kujadiliwa kabla ya kupitishwa kuwa sheria itakayorejesha heshima ya taaluma hiyo.


