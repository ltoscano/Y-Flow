Shekifu adaiwa kupuuza tuhuma za ufisadi, ambeba swahiba wake
Jun 21, 2014

MADIWANI wa Halmashauri ya Korogwe Vijijini wote kutoka Chama cha Mapinduzi (CCM) wametishia kujiuzulu nafasi zao iwapo uongozi wa chama hicho ngazi ya mkoa utaendelea na harakati za kumsafisha aliyekuwa Mwenyekiti wa Halmashauri hiyo, Yusuf Kalaghe aliyevuliwa wadhifa wake, Machi, mwaka huu.
Taarifa zilizofikia Raia Mwema kutoka wilayani hapa na baadaye kuthibitishwa na baadhi ya madiwani hao zinaeleza kuwa mgogoro wao na chama chao ngazi ya mkoa sasa “umefikia pabaya”.
Kalaghe aliondolewa katika nafasi ya uenyekiti wa halmashauri na madiwani katika kikao cha Baraza kilichofanyika Machi 15 mwaka huu, kwa tuhuma mbalimbali za matumizi mabaya ya madaraka, kujihusisha na ufisadi na kuwagawa watumishi wa halmashauri na madiwani.
Hata hivyo taarifa zinadai baada ya kuondolewa Kalaghe alikata rufaa kwa Waziri Mkuu Mizengo Pinda ambayo hata hivyo bado haijafanyiwa uamuzi, na CCM ngazi ya Mkoa ambapo viongozi wa chama hicho wanafanya jitihada za kumsafisha ili arudi katika wadhifa wake.
Taarifa hizo zinaendelea kueleza kuwa hatua ya viongozi wa CCM ngazi ya mkoa kutaka kumsafisha Kalaghe ili arudi katika wadhifa wake zimezua mgogoro mpya baina ya madiwani na chama chao na wametishia kujiuzulu nyadhifa zao iwapo viongozi wataendelea na mpango huo.
Inadaiwa kuwa madiwani hao wamekuwa katika vikao vya mara kwa mara vya siri kuweka mkakati wa kukabiliana na “njama” za viongozi wa CCM wa mkoa hasa Mwenyekiti Henry Shekifu na Katibu wake Gustav Muba, ambao wanadaiwa kuwa vinara wa mpango huo.
Waitwa kamati ya Usalama na Maadili

Tayari uongozi wa mkoa wa chama hicho tawala umewaandikia barua madiwani wote kwa mahojiano na Kamati ya Usalama na Maadili ya chama hicho, kitakachofanyika Juni 19, mwaka huu, katika ofisi za CCM Mkoa wa Tanga.
Aidha pia mahojiano hayo yatawahusisha wajumbe wote wa Kamati ya Siasa ya Wilaya ya Korogwe, hali ambayo inadaiwa kuendelea kuzua mtafaruku zaidi wa sakata hilo.
Raia Mwema limeona nakala ya barua hizo ambayo inasomeka: “Unaombwa kufika kwenye kikao cha Kamati ya Usalama na Maadili ya Mkoa saa 4:00 asubuhi bila kukosa.”
Barua hiyo ya Juni 11 mwaka huu ina kumbukumbu namba CMT/TV.1/48/VOL.1V/21 na imesainiwa na Hema S.B, kwa niaba ya Katibu wa CCM Mkoa wa Tanga, Gustav Muba.
Barua ya kuwaita katika mahojiano wajumbe wa Kamati ya Siasa ya Wilaya ina kumbukumbu namba CMT/TV.1/VOL.1V/22 na ameandikiwa Katibu wa CCM, Wilaya ya Korogwe, Juma Kitundu.
Barua hiyo pia Juni 11 inasomeka: “Unaombwa kuitaarifu Kamati ya Siasa ya Wilaya kuhudhuria kikao cha Kamati ya Usalama na Maadili ya chama mkoa kitakachofanyika Ofisi za CCM Mkoa, kuanzia saa 4:00 kamili asubuhi bila ya kukosa.”
Chanzo cha mgogoro

Akizungumza na Raia Mwema kwa sharti la kutotajwa jina gazetini, mmoja wa madiwani hao alieleza kuwa sababu ya mgogoro huo ni hatua ya uongozi wa CCM Mkoa kuingilia kati uamuzi wa Baraza la Madiwani kumvua Kalaghe wadhifa wake kwa tuhuma za ufisadi, na kutumia vibaya madaraka yake.
Alisema madiwani wote wa Korogwe Vijijini wanatokana na CCM, Kalaghe na alivuliwa uenyekiti si udiwani kwani mwenyekiti anayechukua nafasi yake pia anatokana na CCM.
“Sisis madiwani tunashangazwa na hatua ya viongozi wa CCM Mkoa kumng’ang’ania Kalaghe, tunajiuliza ni kwa maslahi ya nani?” alihioji diwani huyo.
Aliongeza: “Katika kikao cha Baraza la Madiwani kilichopiga kura ya kutokuwa na imani naye ilithibitika kuwa alisaini mikataba na mzabuni moja bila ya kumshirikisha mkurugenzi wala mwanasheria wa halmashauri, jambo ambalo ni kutumia madaraka vibaya na kulikuwa na dalili za kuwepo kwa ufisadi.”
Diwani mwingine ambaye naye aliomba jina lake lihifadhiwe alidai kushangazwa na kitendo cha viongozi wa mkoa kumkumbatia ‘mhalifu’ badala ya kumwita katika kamati ya usalama na maadili ya chama kutokana na tuhuma dhidi yake za kutumia madaraka vibaya na badala yake, viongozi hao wanataka kuwahoji madiwani.
“Badala yake sisi tunaokinusuru chama ndiyo tumeitwa kuhojiwa, sijui CCM inaelekea wapi ingekuwa enzi za Mwalimu Nyerere, Kalaghe angekuwa amekwishafukuzwa”alilalamika diwani huyo.
Alisema katika uamuzi uliofanywa na Baraza la Madiwani kumvua Kalaghe wadhifa wake, kanuni na sheria zilizotumika ni za kiserikali zaidi na ndiyo sababu alikata rufaa kwa Waziri Mkuu na Tawala za Mikoa na Serikali za Mitaa (Tamisemi).
“Inasikitisha kuona kuwa chama chetu kinaingia katika mgogoro usio na maslahi yoyote kwa wananchi wakati tunaelekea katika uchaguzi wa serikali za mitaa baadaye mwaka huu, eti kwa ajili tu ya kumlinda mtu moja,” alieleza diwani huyo.
Alidai kuwa katika kumwondoa Mwenyekiti huyo wa Halmashauri Madiwani walifuata sheria na kanuni zinazoongoza serikali za mitaa na alipewa nafasi ya kujitetea dhidi ya tuhuma zinazomkabili.


