
Wananchi waombwa ushirikiano mradi wa afya na lishe

Imeandikwa na Raymond Mihayo, Kahama

Imechapishwa: 19 Oktoba 2016

SHIRIKA lisilo la Kiserikali la World Vision Tanzania, limewaomba wananchi na viongozi wa Halmashauri ya Mji wa Kahama mkoani Shinyanga, kutoa ushirikiano wa hali na mali kufanikisha mradi wa Afya na Lishe ya Mama na Mtoto wilayani humo.

Mradi huo wa miaka minne na miezi sita, umelenga kuboresha lishe ya mama na mtoto katika jamii ili kupunguza vifo, utatekelezwa kwa kushirikiana na World Vision Canada na unafadhiliwa na Idara ya Uhusiano wa Kimataifa ya Canada. 
Akitambulisha mradi huo katika kikao cha Baraza la Madiwani wa Halmashauri ya Mji wa Kahama jana, mjini hapa, bingwa na mshauri wa jinsia wa shirika hilo, Lutufyo Kaminyonge, alisema mradi huo unatekelezwa katika halmashauri tatu za Kahama Mji, Shinyanga na Kishapu, mkoani Shinyanga.
Akifafanua alisema, mradi huo utapunguza vifo vya mama na mtoto pamoja na ushawishi unaoendana na utetezi katika usimamizi na uboreshaji sera ya afya, lishe, kilimo na jinsia kuanzia ngazi ya msingi hadi serikali kuu.
Alisema bajeti iliyotengwa ni dola za Marekani milioni 1.2 (Sh bilioni 2.6) kwa ajili ya shughuli za moja kwa moja kwa jamii katika vijiji 10 vya halmashauri wilaya ya Kahama. 
Kaminyonge aliwataka madiwani ambao ni wenyeviti wa Kamati za Maendeleo za Kata na wahamasishaji wa wananchi katika fursa na shughuli za maendeleo, kuonesha ushirikiano wa dhati katika kutekeleza mradi huo.
Alisema wananchi watapata mafunzo ya masuala ya lishe, jinsia, sera ya afya na lishe ili kuinua uwezo wa kuwahudumia na kuwaelimisha wananchi masuala ya lishe.
Vijiji vitakavyonufaika kwa mradi huo na kata zake katika mabano katika Halmashauri ya Mji wa Kahama ni Nyashimbi (Muhongolo), Nyandekwa (Nyandekwa), Kitwana (Busoka), Tulole (Kilago), Inyema, (Inyema), Iponya (Kagongwa), Mpela (Isaghehe), Mondo (Penzi), Mwendakulima (Mwendakulima) na Seeke (Zongomela).


