Mákalámbá yĕ yĕ te, "Ndeko wa ngáí Makáko, komɔ́nana tomɔ́nání lóbí na fɛ́ti ya bakwéli ezalákí malámu tɛ̂ mpɔ̂ te tósolola malámu. Yangó wâná nalobákí te tomɔ́nana lɛlɔ́. Lɛlɔ́ mpé oyéí, nayókí esɛngɔ monɛ́nɛ.

"Olobákí lóbí te ofándáká na Mpótó mbúla míngi. Nakanísí mpé te omɔ́ní mpé oyébí na bolámu ndéngé níni mondɛ́lɛ́ azalí. Omɔ́ná yĕ na bolámu nyɔ́nsɔ. Bísó áwa na Kongó lokóla tobimí naíno mpɔ̂ ya botámboli epái mosúsu tɛ̂, toyébí níni wâná mondɛ́lɛ́ tɛ̂. Tozalí naíno mpé na mayɛ́lɛ ya boyébi yĕ míngi tɛ̂. Tokomó́yéba mpé sé ndámbo. Wâná ntembe tɛ̂. Mabé tŏ malámu yĕ alingí ásála bísó, tokomɔ́na yangó malámu malámu tɛ̂. Tozalí mpé na mayɛ́lɛ na yangó tɛ̂ mpɔ̂ makambo ma yĕ mánsɔ akolinga komásála sé na makási.

"Mondɛ́lɛ́ ayéí na Kongó, moto atíndí yĕ tɛ̂. Akómí na Kongó alobí te ayéí mpɔ̂ ya kolongola bísó molílí na míso. Ekómí mondɛ́lɛ́ na Kongó, asálí sé maye mabɔngí na yĕmɛ́i. Atíí nzelá. Atíí mpé lopitálo mpɔ̂ ya náni@