
Judo yajipanga kutafuta wachezaji

Imeandikwa na Grace Mkojera

Imechapishwa: 14 Septemba 2016

CHAMA cha mchezo wa Judo kimesema kinatarajia kupata wachezaji bora wa kuunda kikosi cha kwanza cha timu ya taifa kupitia mashindano ya taifa yatakayofanyika kuanzia Novemba 16 mwaka huu.

Akizungumza na gazeti hili jana Katibu Mkuu wa Chama hicho Innocent Mallya alisema kupitia mashindano hayo ya taifa, klabu nane zitashiriki. Alizitaja klabu hizo kuwa ni Magereza, bingwa mtetezi Polisi Moshi, Umoja Mwananyamala, Kisutu Posta, Imasco, Bamingo, Budocan Magomeni na Budocan Korogwe.
“Tunahimiza timu kufanya maandalizi yao kwani tunataka kuona ushindani mkubwa ili tupate wachezaji wazuri ambao baadaye wataunda kikosi cha timu ya taifa, hatutaki kuchagua kwa mazoea,”alisema.
Mallya alisema baada ya mashindano hayo wanatarajia kukitangaza kikosi hicho baadaye kwa ajili ya kuanza maandalizi kuelekea kwenye mashindano ya Afrika Mashariki mwakani yatakayofanyika Zanzibar.
Tanzania ndio bingwa mtetezi wa mashindano ya Afrika Mashariki hivyo, wanatarajia kuendeleza ubabe huo kupitia wachezaji wenye uzoefu watakaofanya vizuri kwenye michuano hiyo ya kitaifa.


