
6 ndani kwa kukiuka sheria kuhusu viazi
Na KNA WATU sita wamekamatwa kwa kusafirisha viazi kwenye magunia yaliyozidi uzani wa kilo 50 katika Kaunti ya Nyandarua.
Kulingana na sheria mpya iliyoanza kutekelezwa mwezi uliopita, viazi vinafaa kupakiwa kwenye magunia ya kilo 50.
Hapo zamani bidhaa hiyo ingepakiwa kwenye magunia yaliyopanuliwa hadi kuwa na uwezo wa kubeba hadi kilo 150. 
Waziri wa kilimo katika Kaunti ya Nyandaraua, Bi Agatha Thuo alisema washukiwa hao walikuwa wakisafirisha magunia ya viazi katika malori matatu.
Alisema walikamatwa na polisi wakishirikiana na maafisa wa Wizara ya Kilimo katika makutano ya barabara katika na kituo cha kibiashara cha Engineer.
“Tulijulishwa na wakulima kuwa sita hao wamekuwa wakinunua zao hilo likiwa limepakiwa kwenye magunia makubwa, kinyume cha sheria. Hii ndiyo maana tuliwavizia na kuwakamata wafanyabiashara hao walaghai,” alisema Bi Thuo. 


