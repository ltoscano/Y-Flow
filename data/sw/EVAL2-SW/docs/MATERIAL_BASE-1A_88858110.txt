
Japan kujenga soko la samaki Zanzibar

Imeandikwa na Mwandishi Maalumu, Zanzibar

Imechapishwa: 01 Novemba 2016

SERIKALI ya Japan kupitia Shirika lake la Kimataifa la Maendeleo (JICA), limeahidi kuendelea kuiunga mkono Zanzibar katika kuimarisha miradi ya maendeleo, ikiwa ni pamoja na ujenzi wa diko na soko la kisasa la samaki linalotarajiwa kujengwa Malindi mjini Zanzibar.

Makamu wa Rais wa JICA, Yasushi Kanzaki aliyasema hayo jana Ikulu mjini Zanzibar wakati alipofanya mazungumzo na Rais wa Zanzibar na Mwenyekiti wa Baraza la Mapinduzi, Dk Ali Mohamed Shein.
Kiongozi huyo alimweleza Dk Shein kuwa shirika hilo liko tayari kuanza ujenzi huo mapema mwakani na hivi sasa linafanya matayarisho katika hatua za mwisho.
Alisema mradi wa ujenzi wa soko hilo, utakuwa ni wa kisasa na wa kuvutia kutokana na kukidhi mahitaji yote yanayopaswa kuwepo kwa ajili ya diko na soko la samaki la kisasa.
Alisema soko hilo, litakuwa la pekee katika ukanda wa nchi za Kusini mwa Jangwa la Sahara, ambalo ujenzi wake unatarajiwa kufanyika ndani ya muda wa miaka miwili kuanzia muda utakaoanza ujenzi huo.
Aidha, Kanzaki aliahidi kuendelea kuiunga mkono Zanzibar katika kuendeleza miradi mingine muhimu ya maendeleo, ukiwemo mradi wa kilimo cha mpunga wa umwagiliaji maji, uvuvi na kuendeleza mradi wa usambazaji maji kupitia Mamlaka ya Maji Zanzibar (ZAWA).
Katika mazungumzo yake, kiongozi huyo alieleza juhudi zinazoendelea kuchukuliwa na shirika hilo katika kuimarisha mradi wa maji, utakaokwenda sambamba na teknolojia mpya ya kisasa ili kurahisisha usambazaji na upatikanaji wa maji safi na salama nchini.
Dk Shein alitoa pongezi na shukrani kwa Serikali ya Japan kupitia JICA na kueleza kuwa Serikali ya Mapinduzi ya Zanzibar na wananchi wake, wanathamini sana misaada na ushirikiano na uhusiano uliopo kati yake na JICA.
Alisema Shirika la Maendeleo la Kimataifa la Japan (JICA) ni mshirika muhimu wa maendeleo hapa Zanzibar, kwani limeweza kuunga mkono juhudi za Serikali ya Mapinduzi ya Zanzibar katika kuimarisha miradi mbalimbali ya maendeleo ikiwemo ya kilimo, maji, afya, elimu, uvuvi na mengineyo. 
Alitumia fursa hiyo kupongeza azma ya ujenzi wa soko hilo, alilosema litasaidia kuendeleza malengo ya serikali katika kuimarisha sekta ya uvuvi na kusisitiza kuwa tayari miundombinu ya eneo linalotarajiwa kujengwa soko ukiwemo umeme na maji ipo katika hatua za mwisho za matayarisho pamoja na kueleza kuwa tayari ruhusa kutoka Shirika la Umoja wa Mataifa la Elimu, Sayansi na Utamaduni (UNESCO) nayo imeshatolewa.
Sh bilioni 14 zinatarajiwa kutumika katika ujenzi wa soko hilo litakalokuwa na maeneo sita ya kuendesha mnada, meza ndogo 141 za wauzaji wadogo wadogo na sehemu 13 za kuchakatia samaki.
Linatarajiwa kwa siku litakuwa linaegesha vyombo vya uvuvi wa kienyeji 392 na wafanyakazi 1,400 watakaoshusha na kupakia samaki ambapo pia, wafanyabiashara 6,500 watatumia eneo hilo salama.


