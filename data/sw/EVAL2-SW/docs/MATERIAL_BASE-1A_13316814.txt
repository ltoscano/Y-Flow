
Wamtaka rais awaombe radhi kuhusu matamshi
NA VALENTINE OBARA
MASHIRIKA yasiyo ya kiserikali (NGOs), yanamtaka Rais Uhuru Kenyatta aombe msamaha kuhusu matamshi aliyotoa dhidi yao wakati wa sherehe za Siku ya Mashujaa.
Mwenyekiti wa Muungano wa Vyama vya Mashirika Bi Regina Opondo alikashifu matamshi ya rais kuwa, mashirika hayo hutumiwa na mataifa ya kigeni kuvuruga serikali.
Alikashifu pia viongozi wa Muungano wa Jubilee wanaotaka sheria ya kusimamia NGOs ifanyiwe marekebisho.
“Madai kuwa sekta hii ni kibaraka cha mataifa ya kigeni hayana msingi wowote. Mchango tunaotoa kwa wananchi una umuhimu mkubwa,” akasema.
UFADHILI Kwenye kikao na wanahabari Nairobi, Bi Opondo aliyeandamana na viongozi wa mashirika kadha yasiyo ya kiserikali alisema matamshi hayo ya rais yaliashiria mwanzo wa juhudi za serikali kuangamiza NGOs nchini, huku kukiwa na pendekezo la kupitisha sheria itakayopunguza kiwango cha ufadhili wanachopokea kutoka ng’ambo. 
Mbunge wa Gatundu Kusini Bw Moses Kuria anaongoza shughuli za kupitisha marekebisho ya sheria za kusimamia NGOs, ambayo itapelekea mashirika hayo kuruhusiwa kupokea ufadhili wa asilimia 15 pekee ya bajeti yao.
Kulingana na Bi Opondo, mashirika ya kijamii yalishinikiza kupitishwa kwa sheria ya kusimamia sekta hiyo mwaka uliopita ili kuhakikisha kuna uwazi katika shughuli zao ingawa serikali inataka kuufanyia marekebisho ambayo yataathiri vibaya huduma muhimu wanazotoa.
“Serikali imejumuisha marekebisho yenye hatari ambayo yanaenda kinyume na malengo ya sheria na katiba. Marekebisho hayo yalibuniwa bila kushirikisha mashirika ya niwa bila kushirikisha mashirika kijamii,” akasema.
Alisema Kenya itapoteza Sh152 bilioni zinazotolewa na mataifa ya kigeni kila mwaka kupitia kwa mashirika ya kijamii, ambazo hutumiwa kuimarisha huduma muhimu ikiwemo katika sekta za afya, elimu na kilimo.
Katika hotuba yake, Rais Kenyatta alionya kwamba, hataruhusu mataifa ya kigeni yavuruge serikali yake kupitia kwa “maajenti” wao, huku akikashfu baadhi ya mashirika ya kijamii kutumiwa katika kuendeleza ugaidi nchini.
Mratibu wa kitaifa wa baraza la mashirika ya kijamii Bw Suba Churchill alisema, mashirika hayo hayatakoma kutaka serikali ifuate sheria kama zile zinazolinda haki za kibinadamu hata kama serikali itaonelea juhudi hizo ni sawa na juhudi hizo ni sawa na ugaidi.
“Ikiwa serikali ina ushahidi kuwa sisi ni magaidi, kuna taasisi zenye uwezo wa kutosha serikalini kufanya upelelezi na kutuchukulia hatua.
Ni makosa makubwa kusema sisi ni magaidi bila kutoa ushahidi,” akasema. 
Alisema mchango uliotolewa na mashirika yasiyo ya kiserikali kurudisha nyumbani Wakenya waliokuwa wamekwama Liberia ambapo kuna mkurupuko wa Ebola ni thibitisho tosha ya umuhimu wao kwa huduma za wananchi.
Kulingana naye, serikali ilitoa mchango mdogo katika kuhakikisha Wakenya hao tisa wamewasili nchini kwa njia salama ikilinganishwa na mchango uliotolewa na shirika la Kenya Red Cross.


