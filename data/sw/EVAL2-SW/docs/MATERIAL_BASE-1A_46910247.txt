

Na Mariam Mkumbaru, Bukombe
MATARAJIO ya wazazi wengi ni kuona watoto wanapoanza shule wanahitimu masomo yao kwa kufikia ngazi za juu za elimu. Hata hivyo, matarajio hayo hayafikiwi katika maeneo mengi hapa nchini kwani watoto wengi hushindwa kuhitimu kutokana na tatizo la utoro.
Tatizo la utoro shuleni ni changamoto kubwa katika sekta ya elimu nchini kwani shule nyingi katika maeneo mbalimbali zinakabiliwa na changamoto hiyo. Miongoni mwa wilaya ambazo tatizo hilo ni kubwa ni pamoja na Wilaya ya Bukombe.
Mkuu wa Wilaya hiyo, Amani Mwenegoha, anasema kuwa utoro katika shule za sekondari kwa wilaya hiyo upo kwa kiwango kikubwa sana kwani takriban nusu ya wanafunzi wote wanaoanza shule mbalimbali wilayani humo huwa hawamalizi masomo yao kutokana na utoro.
Mwenegoha anasema kuwa utoro katika wilaya hii upo kwa asilimia 48 hadi 50 kwa sekondari wakati kwa shule za msingi ni 26%. “Baadhi ya sababu zinachochangia hali hiyo ni kuwapo kwa machimbo ya madini pamoja na baadhi ya wazazi kutokuwa na uelewa mpana juu ya umuhimu wa elimu kwa mtoto.”
Anasema kuwa baadhi ya wazazi hawapendi watoto wao waende shule, badala yake wanawatuma kuchunga ng’ombe au kufanya shughuli nyingine.
Mwenegoha anasema kuwa, kwa sasa ofisi yake ikishirikiana na ofisi ya Afisa Elimu wana kazi ya kuwasaka wanafunzi wote walioacha shule na kufanyakazi ya kuchunga na kuchimba dhahabu katika machimbo mbalimbali.
Aidha, anasema kuwa sio tu kuwasaka wanafunzi walitoroka shule, bali pia msako unawalenga hata wanaume waliotelekeza familia zao na kuzifanya zikose mwelekeo mzuri wa maisha. 
Anasema kuwa hatua hiyo itasaidia kupunguza utoro kwa wanafunzi shuleni pamoja na kupunguza pia tatizo la mimba za utotoni kwani baadhi ya wanafunzi wa kike wanaotoroka shuleni huishia kupata mimba.
Kwa upande wake, Mwalimu Mkuu wa Shule ya Sekondari ya Ushirombo, Dionizimu Ruchengura, anasema kuwa utoro wa wanafunzi wa kike umekithiri kwa kiwango kikubwa kwa sababu ya kuwepo na machimbo mbalimbali ya migodi, hali ambayo inasababisha wasichana kurubuniwa na wachimbaji hao.
“Kinachochangia utoro kwa watoto wa kike katika shule mbalimbali za wilaya hii ni wanaume wenye pesa za madini wanaozitumia pesa hizo kuwarubuni watoto wa kike na kusababisha waache shule,”alisema Mwalimu Ruchengura.
Anasema kuwa utoro mwingi hutokea kipindi wanafunzi wanaporudi majumbani kwao kwa mapumziko. “Wakiondoka kwenda nyumbani, watoto wengi wa kike hawafiki majumbani kwao, badala yake wanakwenda kwa wanaume kuishi nao kama mke na mume.”
Mwalimu Ruchengura alisema kuwa, kwa mwaka 2013 alisajili wanafunzi wa kidato cha kwanza wapatao 472 wakati waliofaulu kwenda kidato cha kwanza walikuwa wachache tu.
Anatoa mfano kwa kusema kuwa wanafunzi waliotakiwa kufanya mtihani wa kumaliza mwaka ni 472 lakini si wote walioweza. “Wanafunzi 39 hawakufanya mtihani na miongoni mwao wanafunzi wa kike walikuwa 22.”
Aidha anasema kuwa kwa kidato cha nne walianza wanafunzi 306 lakini kati ya hao waliofanya mtihani wa kumaliza kidato cha nne walikuwa 190 tu katika shule hiyo.


