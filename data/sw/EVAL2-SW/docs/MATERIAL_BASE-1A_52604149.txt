
RC aagiza wazee wapewe vitambulisho haraka

Imeandikwa na John Nditi, Morogoro

Imechapishwa: 17 Oktoba 2016

MKUU wa Mkoa wa Morogoro, Dk Stephen Kebwe ameziagiza halmashauri za wilaya za mkoa huo kuharakisha upatikanaji wa vitambulisho vya wazee 4,500 waliotambuliwa awamu ya kwanza katika maeneo yao ili wapate huduma za kiafya na za kijamii. 

Dk Kebwe alisema hayo katika hafla ya wazee wa mkoa huo katika viwanja vya shule ya sekondari Morogoro ambayo ilihudhuriwa na viongozi wa Chama cha Wazee Mkoa (MOREPEO) na wadau wengine wa Shirika la Sightsavers pamoja na HelpAge International. 
Alisema amekuwa akipokea malalamiko mengi kutoka kwa wazee, wakidai hawajapatiwa vitambulisho kutoka katika idara inayosimamia masuala ya wazee mkoani humo, hivyo kuitaka isimamie ili vipatikane kutoka wizara husika.
Dk Kebwe alisema wazee wanaposajiliwa na kupata vitambulisho hurahisisha utoaji wa huduma kwao na mipango ya kutengwa kwa bajeti ya huduma za matibabu.
Aliwaonya watumishi wa sekta ya umma wa kiwemo wa vituo vya afya na hospitali za serikali watakaobainika kuwanyanyasa wazee watashughulikiwa kwa mujibu wa sheria za utumishi wa umma. 
Nao wazee hao katika risala yao, walisema pamoja na kuwa na haki ya kupata tiba bure, lakini wanalazimika kuchangia gharama ya matibabu yao tangu ngazi ya zahanati, vituo vya afya hadi hospitali za wilaya na mkoa kutokana na wimbo wa hakuna dawa.


