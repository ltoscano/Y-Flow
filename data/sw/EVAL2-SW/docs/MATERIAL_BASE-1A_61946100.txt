
RC Moro ataka barabara kukamilika kwa wakati

Imeandikwa na John Nditi, Morogoro

Imechapishwa: 21 Oktoba 2016

MKUU wa mkoa wa Morogoro, Dk Kebwe Stephen amewataka wakandarasi wa ujenzi wa barabara mbili tofauti kwa kiwango cha lami nzito ya Mei Mosi na ya Bigwa – Kisaki kukamilisha ujenzi huo katika muda uliopangwa na si vinginevyo.

Mradi wa ujenzi wa barabara ya Mei Mosi yenye urefu wa kilometa 5.1 kwa kiwango cha lami nzito unatekelezwa chini ya ufadhili wa Benki ya Dunia (WB) kwa gharama ya Sh 11,805,176,469 kupitia programu yake ya kuimarisha Serikali za Mitaa nchini ( ULGSP).
Ujenzi mwingine ni wa barabara ya Bigwa – Kisaki yenye urefu wa kilometa mbili inasimamiwa na Wakala wa Barabara Tanroads mkoa wa Morogoro .
Dk Kebwe alitoa agizo hilo alipofanya ziara katika miradi miwili tofauti ya ujenzi wa barabara kwa kiwango cha lami nzito na barabara ya Mei Mosi, Manispaa ya Morogoro ulianza kutekelezwa Julai, 2015 na Kampuni ya ujenzi ya Jassie (JASCO) . 
Kwa upande wa mradi wa matengenezo maalum unaosimamiwa na Tanroads, unajengwa na mkandarasi wa Kampuni ya GNMS kwa gharama ya Sh 540,342,060. Dk Kebwe alisema serikali imetoa fursa kwa wakandarasi wa ndani kupata zabuni za ujenzi wa barabara, hivyo ni wajibu wao kuhakikisha miradi barabara wanayopewa inajengwa katika hali ya ubora na kwa wakati uliopangwa.
Mkandarasi wa mradi wa ujenzi wa barabara ya kilometa mbili ya Bigwa- Kisaki, Josephat Tweve alisema kazi zilizofanyika ni kuchonga barabara, kusafisha, kuchonga, kupanua barabara na kushindilia kilometa hizo na kwamba kazi zilizobaki zitakamilishwa na kuwekwa lami ndani ya mkataba Desemba 30, 2016.
Kwa upande wake, Mkurugenzi wa Kampuni ya Jassie, Sani Dipbachu alisema licha ya kupewa muda wa nyongeza wa miezi minne, kazi zilizobaki zitakamilishwa kama ilivyokubalika ndani ya muda uliowekwa.


