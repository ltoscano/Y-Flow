
Miamba ya soka Uingereza yabomoa wapinzani wa FA
FA NA MASHIRIKA

KLABU kubwa kubwa katika soka ya Uingereza zilitamba Jumapili kwenye raundi ya tatu ya Kombe la FA zilipoandikisha ushindi na kusonga mbele bila wasiwasi. 
Chelsea ilisonga mbele kwa kutandika Watford 3-0, Manchester City ikalima Sheffield Wednesday 2-1, Manchester United ikalemea Yeovil Town 2-0 nayo Arsenal ikamiminia Hull City 2-0.
Baada ya ushindi huo, Kocha Arsene Wenger wa Arsenal alieleza imani kuwa nyota wake Alexis Sanchez ana uwezo wa kuongoza klabu hiyo kupigania mataji baada ya raia huyo wa Chile kusaidia mabingwa watetezi Arsenal kuchapa Hull 2-0 katika Kombe la FA mnamo Jumapili.
Sanchez alionekana kuwa katika hali nzuri kwenye mechi hiyo ya raundi ya tatu hata baada ya kucheza mechi tatu kwa wiki moja wakati wa likizo ya Krismasi.
Katika mechi hiyo, kocha wa Hull, Steve Bruce aliwaacha nje wachezaji 10 kutoka kikosi chake cha kwanza akilenga kuwatumia kuokoa klabu hiyo kutokana na hatari ya kushushwa daraja kutoka Ligi Kuu ya Uingereza.
Bruce pia alisema Hull inalenga huduma za mshambuliaji wa Toronto FC, Jermain Defoe aliyesakatia Tottenham Hotspur kabla ya kuelekea Marekani.
Kwa upande wake, kocha wa Chelsea, Jose Mourinho anaamini kuwa klabu yake ina uwezo wa kung’ang’ania mataji manne msimu huu baada ya kulima klabu kutoka daraja ya pili ya Watford 3-0 katika mechi ya raundi ya tatu ya Kombe la FA hapo Jumapili. Mabao matatu kutoka kwa wavamizi Willian, Loic Remy na Kurt Zouma yalitosha kuzamisha Watford ugani Stamford Bridge.
Naye kocha wa Manchester City, Manuel Pellegrini anataka kandarasi ya mchezaji wake James Milner kushughulikiwa haraka iwezekanavyo baada ya nyota huyo wa Uingereza kucheka na nyavu za Sheffield Wednesday katika ushindi wao wa 2-1 siku ya Jumapili. Mabao hayo yalikuwa ya kwanza kwa Milner katika kipindi cha miaka miwili.
Naye kocha Louis van Gaal amesifu jinsi klabu yake ya Manchester United ilivyotandaza kabumbu wakati wa kipindi cha Krismasi baada ya mibabe hao kulaza Yeovil Town 2-0. Hata hivyo, orodha ya wachezaji wa Van Gaal ambao wako mkekani iliongezeka baada ya beki Rafael da Silva na Luke Shaw kuumia.


