Goba wachangishana kujenga kituo Polisi

Imeandikwa na Katuma Masamba

Imechapishwa: 20 Septemba 2016

KATIKA kukabiliana na matukio ya uhalifu, wakazi wa mtaa wa Muungano, kata ya Goba, Dar es Saalam wamechangishana vifaa vya ujenzi vikiwemo matofali, saruji na nondo kwa ajili ya ujenzi wa kituo cha Polisi katika eneo hilo.

Hatua hiyo inatokana na kukithiri kwa matukio ya uhalifu ya mara kwa mara kwa wakazi hao kuporwa na kuibiwa mali zao, hivyo uwepo wa kituo hicho utasaidia kupunguza uhalifu. 
Kamanda wa Polisi, Mkoa wa Kipolisi Kinondoni, Suzan Kaganda, alisema kuna taarifa za kujitokeza kwa matukio ya uhalifu na kusababisha wakazi wa maeneo hayo kuishi kwa hofu za usalama wao na mali zao.
Alisema matukio hayo yamekuwa yakisababishwa na kutokuwepo kwa kituo cha Polisi karibu na kwamba maeneo hayo ni miongoni mwa maeneo yanayoendelea kujengeka hivyo kuwepo kwa kituo cha Polisi ni lazima.
Alisema Jeshi la Polisi limejipanga kuongeza magari ya doria kuimarisha usalama. Pia aliwapongeza wananchi hao kupata eneo la ujenzi wa kituo cha Polisi na kuahidi kuongeza askari ili kudhibiti matukio ya uhalifu.
Aidha, alisema kuna haja ya Serikali ya Mtaa kurudisha utaratibu wa daftari la makazi na wakazi ili kujua kila mtu anayeishi katika mtaa husika na shughuli anazofanya na wageni wanaoingia. Kamanda huyo alitoa filimbi kwa kila mjumbe kwa ajili ya msaada wa kwanza wa ulinzi.
Mwenyekiti wa mtaa huo, Lazaro Simeo, alisema wakazi hao walikubaliana kila kaya kuchangia matofali matano au vifaa vingine vya ujenzi na hadi sasa wameshakusanya Sh milioni tatu na matofali 600 na kuwezesha kuanza ujenzi mwisho wa mwezi huu.


