
‘Tutashirikiana na wananchi kuhakikisha tunalinda amani’

Imeandikwa na Sophia Mwambe

Imechapishwa: 02 Septemba 2016

JESHI la Wananchi wa Tanzania (JWTZ) limesema litaendelea kushirikiana na wananchi kwa kuwa ushirikiano huo ni muhimu kwa ajili ya kulinda na kuendeleza amani iliyopo nchini.

Hayo yalisemwa jana Dar es Salaam na Kamanda wa Brigedi ya Mashariki, Sharif Othman, wakati wa maadhimisho ya miaka 52 ya jeshi hilo.
Maadhimisho hayo yalienda sambamba na shughuli za usafi katika kambi ya Jeshi Lugalo. Othman alisema jeshi linawategemea wananchi wakati wa kufanya kazi zake hivyo ushirikiano wao ni jambo la muhimu.
“Sisi ni samaki na wananchi ni maji, samaki hawezi kuishi bila maji tunawategemea na ushirikiano wenu ndio kitu muhimu katika kujenga nchi yetu na kuhakikisha tunaienzi amani tuliyonayo,” alisema Othman.
Pia aliipongeza Kamati ya Amani ya Mkoa wa Dar es Salaam iliyoshirikiana na jeshi hilo kufanya usafi, kwa kujitoa kushiriki masuala mbalimbali ikiwemo kuiombea amani Tanzania.
Kwa upande wake, Mkuu wa Mkoa wa Dar es Salaam, Paul Mkonda, alilipongeza jeshi hilo kwa kutimiza miaka 52 likiwa bado imara na lenye ushirikiano.
“Miaka 52 si midogo, najua mmewapoteza askari wengi katika kuhakikisha mnalinda amani, nawapa pole na ninafurahi kuona jeshi liko imara kwa muda wote, nawaomba muendelee kutulinda kwa sababu mmejitolea kufa kwa ajili yetu,” alisema Makonda.
Alisema jeshi letu ni mfano wa kuigwa kwa kuwa limekuwa likisaidia kuleta amani katika nchi mbalimbali. Makonda aliliomba jeshi hilo na majeshi yote kushiriki kampeni ya Mti Wangu inayotarajiwa kuzinduliwa Oktoba Mosi kwa kupanda miti.
Mwenyekiti wa Kamati ya Amani ya Mkoa wa Dar es Salaam, Alhad Mussa Salum alisema, kamati yake imeamua kuliunga mkono jeshi hilo kwa kushiriki kufanya usafi lengo likiwa kupongeza utendaji kazi wake.
Pia alisema katika kuhakikisha wanamuunga mkono Makonda katika juhudi zake za kuhakikisha jiji linakuwa safi kamati hiyo itashiriki katika kampeni ya kupanda miti ya Oktoba Mosi.


