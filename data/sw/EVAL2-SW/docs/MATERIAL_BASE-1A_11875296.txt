"Utá wâná nazalákí na Mpótó na bandeko basúsu ya mindɛ́lɛ́. Tofándáká na bangó sé na bobóto. Yóká mpé malámu áwa nazalí koyébisa yɔ̆ makambo maye masálémá na nsima ntángo nazwánáká na bato basúsu kúná na Mpótó lokóla bondeko.

"Baníngá ba ngáí wâná bazalí bato ya múpɛ lokóla. Tozaláká mpé na bangó kelási mɔ̆kɔ́. Tofándáká sé malámu. Likambo mɔ̆kɔ́ lizaláká tɛ̂. Míngi nalekáká bangó na mayɛ́lɛ mpé basúsu balekáká ngáí na makambo masúsu. Oyo wâná ezalí lokóla te áwa na mokili, ekólo mɔ̆kɔ́ tɛ̂ ekokí koloba elekí bikólo bisúsu na makambo mansɔ́.

"Na nsima ya baníngá ba ngáí ba kelási mɔ̆kɔ́, nazwáká baníngá ya mosálá lokóla. Na nsima ya óyo ya mosálá, baníngá basúsu ba ndéngé na ndéngé mpé na baye bazaláká kolinga ngáí mpɔ̂ náyébisaka bangó loléngé Kongó ezalí. Ngáí mpé nayébákí Kongó malámu tɛ̂ mpɔ̂ nalongwáká áwa na bomwăna. Ndé atá bomwăna yangó nayébáká masoló ya bankɔi tŏ mpé ya mbólókó. Lokóla mpé mwăna mɔndɛ́lɛ́ alingí ndéngé ya masoló •mánsɔ•, bazaláká sé kolinga masoló mangó ma ngáí.

"Lokóla mpé tozalí koloba makambo ya bobɔngisi mbóka, yóká nálobela yɔ̆ makambo nayébí epái ya baníngá baye nazwákí na Mpótó ya lisanga ndéngé na ndéngé ya ngáí na bato nyɔ́nsɔ kúna na mokili wâná.