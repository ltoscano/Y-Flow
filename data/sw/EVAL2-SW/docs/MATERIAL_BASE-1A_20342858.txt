
Kuhusu Angola, Mwalimu aliteleza, akajirudi, akasahihisha kosa Mar 13, 2014

MADHUMUNI yangu katika juhudi hii ni kuonyesha ni jinsi gani tunaweza kuteleza, kama nchi, katika mambo muhimu ambayo labda watu walio wengi nchini hawajishughulishi nayo, hata kama yana athari za kweli kwetu.

Diplomasia ni mojawapo ya mambo kama hayo. Si watu wengi wa nchi yoyote wanajishughulisha na diplomasia. Walio wengi watajishughulisha na hali za ndani: Chakula kinapatikanaUsalama wa raia upoUhalifu umeongezekaBarabara zinajengwaMaji safi na salama yanapatikanaGharama za umeme zinapanda?

Ni wachache mno wanaojishughulisha na diplomasia. Hawa ni wale walioajiriwa kama maofisa wa serikali katika wizara za diplomasia, kama vile wizara ya mambo ya nje na wizara inayoshughulikia Afrika Mashariki. Kwa jinsi hii, kwa sababu watu wengi hawaangalii masuala ‘ya nje,’ ni rahisi kwa wajanja wachache kutumia nafasi walizopewa katika diplomasia kuiumiza nchi bila nchi kujua.

Sakata la Angola ni mfano mmoja, lakini mifano ipo mingi. Nimesema huko nyuma kwamba kuna uwezekano kwamba wanadiplomasia wa Tanzania walishindwa kuelewa umuhimu wa kile kilichokuwa kikiendelea nchini Angola katika sakata hili kati ya nguvu za ukombozi na nguvu za ubeberu duniani. Inawezekana hili lilitokana na watu wetu kutosoma vilivyo historia ya dunia na historia ya Afrika.

Inawezekana pia kwamba watu waliokuwa na nafasi muhimu katika diplomasia yetu walishawishika kuwa upande wa Jonas Savimbi bila kujua kwamba jasusi huyu mkubwa alikuwa upande wa mabeberu adui zetu. Aidha kuna maelezo kwamba ukaribu wetu na Wachina wakati huo ulitufanya tuunge mkono kile walichokiunga mkono.
Wengine wanasema kwamba Savimbi na madevu yake alionekana kama Samora Machel wa Angola. Upuuzi!

Lakini upo uwezekano wa watu kupewa ‘chochote’ ili waielekeze nchi yetu katika mwelekeo walioutaka wao. Hili halishangazi pia, kwa sababu ni upungufu wa maarifa kudhani kwamba watu wetu wameanza kununuliwa hivi majuzi; wamenunuliwa na wamekuwa wakinunulika tangu enzi.

Kwa hiyo kuna uwezekano kwamba baadhi ya wakuu wa diplomasia yetu walikuwa mifukoni mwa mabeberu. Tukumbuke kwamba sakata la Angola lilikuwa na uzito mahsusi katika muktadha wa ‘Vita ya Baridi’ kati ya nchi za magharibi na nchi za mashariki wakuu wa dunia walikabiliana nchini Angola kwa kuwatumia maswahiba zao: Marekani waliwatumia Afrika Kusini, Zaire (Mobutu) na Savimbi; Warusi waliwatumia MPLA na Cuba.

Sisi, kama Waafrika, tulitakiwa tuwe upande wa MPLA, kama kinara wa harakati za kweli za kuleta ukombozi wa Angola, kama vile tulivyokuwa upande wa FRELIMO ya Msumbiji na PAIGC ya Guinea Bissau na Cape Verde.

Warusi na Sovieti bila shaka walikuwa na maslahi yao, na baadhi ya hayo yalikuwa na shabaha ambazo hazikufanana na zetu. Ni kweli kwamba wakati mwingine shabaha zao na zetu zilipingana moja kwa moja. Lakini katika hili la ukombozi tulikuwa pamoja zaidi. Na katika hili la Angola tulitakiwa tuwe upande wa MPLA.

Kilichonishangaza kupita kiasi ni udhaifu wa uelewa wa watu wetu katika masuala haya. Nimeeleza wiki iliyopita, kwamba nilipita mjini Maputo na nikakutana na balozi Obed Mbogo Katikaza aliyenielewesha juu ya mambo yalivyokuwa yakienda katika diplomasia yetu kuhusu Angola. Ilikuwa dhahiri kwamba alikuwa anasononeshwa na misimamo ya nyumbani kuhusu suala hili.

Katikaza, kama walivyokuwa wanadiplomasia wengi wa Julus Nyerere, alikuwa ni mtu makini aliyefanya kazi zake kote alikokwenda kwa umahiri mkubwa. Lakini alipigwa butwaa pale alipoambiwa na wakuu wake nyumbani kwamba siyo tu Tanzania isingeitambua serikali ya Angola tarehe 11/11/1975 bali pia Katikaza awaombe wakuu wa Msumbiji eti nao wacheleweshe kuitambua serikali ya MPLA ili, pamoja, Tanzania na Msumbiji zije kuitambua kwa wakati mmoja.

Katika mambo ya kijinga hili lilikuwa na sura ya ubingwa. Kushindwa kutambua uhusiano kati ya FRELIMO na MPLA, kushindwa kuona kwamba pamoja na tofauti zao ndogo ndogo hawa ni wamoja, ni mapacha wasioweza kutenganishwa katika jambo kama hili, ni uthibitisho kwamba watu wetu katika diplomasia hawakujua wanafanya walichokuwa wanakifanya. Msumbiji ya FRELIMO icheleweshe kuitambua Angola ya MPLA!

Bila shaka kuna watu waliodhani kwamba kwa kuwa tuliwasaidia sana wapiganaji wa FRELIMO katika kuikomboa Msumbiji (na huu ni ukweli mtupu), basi sisi tulikuwa na ukaribu na Msumbiji kuliko Msumbiji ilivyokuwa karibu na Angola!
Upuuzi mwingine unaodhihirisha ni jinsi gani tunaweza kuwa wepesi katika mitazamo inayohusu masuala mazito. Na kila mara tunalilipa gharama za wepesi wa aina hii.

Hatimaye Mwalimu Nyerere alitambua kwamba alikuwa ameshauriwa vibaya, naye akafanya jitihada za kuitetea Jamhuri ya Watu wa Angola (RPA) kwa uwezo wake wote, hadi tunakwenda Addis Ababa kwenye kikao cha wakuu wa OAU ambako hotuba yake aliyokuwa ameiandaa mahsusi haikuweza kusomwa kwa sababu nilizokwisha kuzieleza katika makala ya mwanzo.

Bila shaka Mwalimu alitambua kwamba alikuwa kafanya kosa, na utambuzi kama huu hufanywa na watu wenye hekima. Mtu mjinga hufanya kosa na kisha hulitetea kosa lake hadi mwisho, hata pale anapokuwa kaonyeshwa, na akajua dhahiri kwamba kakosea. Katika kikao cha Addis, na kabla ya kikao hicho na baada yake, Mwalimu akawa ndiye msemaji mkuu wa kuitetea Jamhuri ya Watu wa Angola.

Hii ni mbali na kwamba, baada ya muda, tulifunga ubalozi wetu mjini Luanda, jambo ambalo limedhoofisha uhusiano wetu wa kidiplomasia. Mbali na hayo yote, pia ni ukweli kwamba wakuu wa Angola, ambao hadi leo ni wale wale warithi wa Agostino Neto, wamekuwa waporaji wakubwa wa rasilimali za nchi yao, wezi wakubwa!


