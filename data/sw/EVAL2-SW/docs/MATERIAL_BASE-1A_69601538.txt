
Simba, Yanga full shangwe

Imeandikwa na Mohamed Akida Dar na Alexander Sanga, Shinyanga

Imechapishwa: 18 Septemba 2016

TIMU kongwe nchini Simba na Yanga jana ziliendelea kuvuna pointi katika muendelezo wa mechi za Ligi Kuu Tanzania bara. Simba ikiwa kwenye Uwanja wa Uhuru Dar es Salaam iliichapa Azam bao 1-0 na kukwea kileleni mwa msimamo wa Ligi Kuu baada ya kufikisha pointi 13.

Yanga iliyokuwa ugenini kwenye uwanja wa Mwadui Shinyanga jana ilifikisha pointi 10 sawa na Azam baada ya kuifunga Mwandui mabao 2-0. Shujaa wa Simba jana alikuwa Shizza Kichuya aliyeandika bao hilo pekee katika dakika ya 68 kwa shuti kali lililomzidi mlinda mlango wa Azam Aishi Manula na mpira kujaa wavuni.
Katika mechi ya jana, Simba ilitawala kwenye kipindi cha kwanza huku washambuliaji wake wakikosa mabao mara kwa mara hali iliyowalazimu mabeki wa Azam kuanza kucheza rafu.
Kwenye uwanja wa Mwadui Shinyanga Yanga ilianza kuandika bao katika dakika ya tano ya mchezo likifungwa na Amisi Tambwe aliyeunganisha mpira wa adhabu wa Juma Abdul.
Yanga ilitawala mechi hiyo katika vipindi vyote vya mchezo ambapo washambuliaji wake walifika langoni mwa Mwadui mara kwa mara, wangekuwa makini wangepata mabao mengi.
Mshambuliaji Donald Ngoma aliwafungia mabingwa hao watetezi bao la pili katika dakika ya 90 kwa kichwa akiunganisha mpira wa krosi wa Abdul tena.
Baada ya kipindi cha kwanza kumalizika nusura kocha wa Mwadui Jamhuri Kihwelu
‘Julio’ na wa Yanga Hans van Pluijm nusura wazichape kavukavu baada ya kuzozana kwa muda kabla viongozi wa benchi la ufundi waliokuwa eneo hilo hawajaamulia.
Katika mechi iliyochezwa kwenye uwanja wa Manungu Turiani, Mtibwa Sugar iliifunga Kagera Sugar mabao 2-0 na kwenye uwanja wa Mabatini Mlandizi, Ruvu Shooting ilizamishwa mabao 4-0 na Mbao FC na kwenye uwanja wa Majimaji Songea, Majimaji imeshindwa kutamba baada ya kufungwa mabao 2-1 na Ndanda.


