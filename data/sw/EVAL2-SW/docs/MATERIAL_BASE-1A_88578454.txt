Japan, Tanzania kuelimisha watoto masikini

Imeandikwa na Veronica Mheta, Arusha

Imechapishwa: 14 Septemba 2016

UBALOZI wa Japan nchini, umesema utaendelea kushirikiana na Serikali ya Tanzania katika kuhakikisha watoto wanaokwama kuendelea na masomo ya sekondari kutokana na uwezo mdogo wa wazazi na walezi wao wanapata fursa ya kuendelea na masomo. 

Hayo yalisemwa jana na Balozi wa Japan nchini, Masaharu Yoshiba wakati wa ziara yake katika Shule ya Sekondari Sakura, wilayani Arumeru mkoani Arusha, iliyoenda sambamba na uzinduzi wa uzio wa shule hiyo.
Balozi Yoshiba alisema wataendelea kushirikiana na Serikali ya Tanzania katika kuhakikisha watoto wasiokuwa na uwezo wa kujiendeleza kimasomo wanapata haki yao ya msingi ya kupata elimu kwa manufaa yao ya baadaye.
Mkurugenzi wa shule hiyo, Frida Tomito aliwashukuru wafadhili hao kwa kuwajengea uzio huo kwa gharama ya Sh milioni 183 ambao utasaidia wanafunzi hao kuwa mahali salama.
Alisema changamoto inayowakabili ni upatikanaji wa viza kwa ajili ya walimu wanaotoka nchi za nje ambao wanafundisha shuleni hapo na inakuwa vigumu kwao kushiriki kikamilifu kutokana na changamoto hiyo.
Tomito aliwataka wanafunzi hao, kusoma kwa bidii na kuyapenda zaidi masomo ya sayansi kwani nchi inaingia katika mapinduzi ya viwanda hivyo, wanahitajika wasomi zaidi.
Balozi mstaafu wa Tanzania nchini Japan, Dk Batilda Buriani alisema, licha ya jitihada za wadau katika kuboresha elimu nchini, bado changamoto kubwa ni urasimu katika upatikanaji wa viza kwa walimu wanaoingia nchini kujitolea kufundisha, hivyo ni vizuri suala hilo likafanyiwa kazi.
Mwanafunzi Sharon Tom, aliushukuru ubalozi huo, jinsi ambavyo umekuwa ukiwasaidia kupata elimu kutokana na wazazi wao kutokuwa na uwezo wa kuwaendeleza kielimu.


