Serikali yazindua miongozo ya anuani za Makazi na Postikodi

Imeandikwa na Mroki Mroki

Imechapishwa: 14 Septemba 2016

WAZIRI Mkuu Kassim Majaliwa amezindua Mwongozo wa Mfumo wa anuani za Makazi na Mwongozo wa Postikodi nchini na kuzitaka Taasisi zote za binafsi na umma zianze kuwa na anuani za makazi mjini Dodoma leo. 

Miongozo hiyo imeandaliwa kwa pamoja kati ya Ofisi ya Rais Tawala za Mikoa na Serikali za Mitaa na Wizara ya Ujenzi, Uchukuzi na Mawasiliano.
Majaliwa pia ametaka elimu ya matumizi ya anuani za makazi itolewe kwa wananchi kwani matumizi sahihi ya anuani hizo yatasaidia ukusanyaji wa kodi kutoka maeneo mbalimbali na kuimarisha utawala bora.
“Tanzania ni miongoni mwa nchi zinazotekeleza mfumo wa anuani za makazi…halmashauri zote ziwe na sheria ndogo za anuani za makazi, kupanga majina ya mitaa na barabara,”alisema Majaliwa. 
Nae waziri wa Nchi Ofisi ya Rais Tamisemi, George Simbachawene alisema kuwa anuani za makazi ni kigezo cha kuwa na Tanzania ya kisasa.
Naibu Waziri wa Ardhi Nyumba na Maendeleo ya Makazi, Angeline Mabula akisema kuwa suala la anuani za makazi litapunguza migogoro ya ardhi nchini. Caption Waziri Mkuu Kassim Majaliwa akizindua Mwongozo wa anuani za Makazi na Mwongozo wa Postikodi nchini.


