
Kilimo cha viazi huleta mazao baada ya miezi mitatu pekee

UKULIMA wa viazi ni rahisi, wenye faida na kwa miezi mitatu tu huwa tayari kwenda sokoni kuwauzia wateja.
"Kwangu mimi, naulinganisha ukulima wa viazi na mwanadamu," anasema Bw Michael Muigai mkulima shupavu wa viazi kutoka eneo la Kibera Kaunti ndogo ya Limuru.
Muigai, alikuwa mtaalamu wa teknolojia ya tarakilishi (computer programing), kabla ya kuchaguliwa kuwa Diwani Wadi katika eneo na baadaye kustaafisha kwa lazima.
"Nilikuwa diwani wa hapa miaka kumi mfululizo, lakini wenyeji wakanistaafisha na kumpa mwingine nafasi," anasema mkulima Muigai.
Anaeleza kwamba hata kama alirithi kilimo kutoka kwa wazazi wake, anajivunia kupiga hatua mbele kwa kutumia mbinu za kisasa za kilimo ingawa zina gharama.
"Babangu alikuwa mkulima lakini mimi niliamua kumrithi na kulima kwa mbinu za kisasa ili kuongeza mapato zaidi," anasema Bw Muigai.
Yeye hulima mboga, nyanya, maua ya kuuza nchi za ulaya lakini anatilia sana maanani kilimo cha viazi kwa sababu anaweza kupambana na changamoto zake kwa urahisi.
"Kwa miaka mitano iliyopita nimeweza kujua na kupambana na changamoto za kilimo hiki kwa hivyo ni rahisi kwangu kuliko kilimo kingine chochote kile," anaeleza Bw Muigai.
Kabla ya kuingilia kilimo hiki ni lazima mkulima afahamu vyema aina ya mbegu inayoweza kufanya vizuri kutoka eneo aliloko.
"Siri ya kulima ni mbegu, kama utapanda mbegu ambayo haifai mazao yake yatakuwa duni," anasema Bw Muigai.
Ili kujua iwapo mbegu ya viazi unayotaka kupanda inafaa lazima upate ushauri kutoka kwa maafisa wa kilimo au kutafuta mawaidha kutoka kwa wakulima ambao wana ujuzi wa kutosha na wamepanda kwa mda mrefu wakifanikiwa.
"Kutafuta maarifa kutoka kwa wataalam au wakulima walio na ujuzi itafaa kwa wakulima wanaotaka kuanzisha kilimo hiki," mkulima Michael anahimiza wakulima ambao wana nia ya kuingilia kilimo cha viazi. 
Sanghi, Tigoni, Kenya Mpya, Kenya Karibu ni aina tofauti ya mbegu za viazi vinavyokuzwa lakini kwa mkulima huyu anajishughulisha na aina mbili pekee aina ya Sanghi( nyekundu) na Tigoni ambayo ni nyeupe.
Ushauri Ikiwa mkulima anataka kuingilia kilimo cha viazi kwanza fahamu kiwango kinachoweza kuzalishwa katikaekari moja.
Bei ya mbegu za viazi unavyotaka kupanda ambazo za kisasa ni Sh 3,000 kwa gunia la kilo 100 na pia bei ya sasa ya sokoni.
K u p a n d a Mchanga wenye rutuba nyingi, na usiwe wa kushikamana( clay soil) utafaa sana kwa kilimo cha viazi.
Kwanza chimba shamba lako vizuri na kuliacha kuchomwa na jua kwa muda wa wiki mbili au tatu, ili kuzawazisha mchanga. Ikiwa unatumia mkono lazima utachimba mara ya pili( double digging) kama unatumia tinga chimba mara moja tu.
Hii itahakikisha kwamba umefika katika sehemu ya pili iliyo ngumu kwa sababu viazi huhitaji mchanga mwepesi na laini ili kuwezesha maji kuingia chini.
"Chimba mitaro ya sentimita 75 mtaro mmoja hadi mwingine. Kupanda kiazi kimoja hadi kingine utaweka nafasi ya sentimita 3. Hii itawezesha hewa ya kutosha kuingiia na kuenea ndani ya mimea hii,"
anaeleza mkulima Michael.
Hakikisha ukiweka viazi mchangani macho yake yameangalia juu kwa sababu ndio itakuwa mmea.
Tumia mbolea ya kiasili au ile ya mifugo kama hauna unaweza kununua ile ya madukani. Sambaza mbolea hiyo ndani ya mitaro kama tayari umeweka viazi ndani. Hakuna kiasi cha kuweka mbolea ya mifugo au ile ya kiasili lakini ile ya madukani aina ya D A P tumia kipimo kilicho idhinishwa na wataalamu.
Kabla ya kurundisha mchanga ni muhimu sana kunyunyizia dawa za kuzuia ugonjwa wa ukungu wa viazi ( Late Blight) kwa kutumia dawa za kuzuia ugonjwa huo. Kisha funika viazi kwa mchanga ulioweka kando hadi mtaro huo utoshane.
Subiri viazi vimee hadi ichi nane, hii itakuwa muda wa mwezi mmoja na nusu, sasa unaweza kufunika kabisa mmea huo."Mimi hutumia mbinu hii kwa sababu sitaki kurundi huko kupalilia tena nisiisumbue mizizi yake kwa kukatakata," anasema mkulima Muigai.
Maua yake yataanza kuchanua baada ya miezi miwili.
"Hii inaashiria kwamba tayari viazi vimeanza kukua, mkulima awe mwangalifu sana kwa kunyunyizia madawa ya kuzuia magonjwa yanayoweza kuathiri viazi.( kulingana na hali ya hewa nyinyizia kila baada ya wiki 1 au 2)
kuvuna Kama mkulima alifuata maagizo aliyopewa na wataalamu, au wakulima waliombombea katika kilimo hiki, anaweza kuvuna zaidi ya magunia 80 kwa ekari moja ambayo bei ya gunia moja ni kati ya Sh1,600 na 2,000 kulingana na soko."Kama mimi sitarajii chini ya magunia 80 ya kilo 90, na nina ekari tano za kukondesha" Bw Muigai ananihakikishia kwa ujasiri. Kama unahitaji kuuza mbegu za kupanda kwa wakulima, siku 80 baadaye viazi vya mbegu vitakuwa tayari.
"Mimi hutafuta vijiti na kupanda karibu na viazi vilivyo na matawi mengi (pegging) kwa sababu zitatoa mbegu nzuri. Hii itarahisisha kazi ya kuchagua mbegu baada ya kuvuna," anasema Bw Muigai.
Kwa siku 90 viazi vya kwenda sakoni kwa minajili ya lishe vitakuwa tayari.


