Simba, Yanga marufuku Uwanja wa Taifa

Imeandikwa na Evance Ng'ingo

Imechapishwa: 03 Oktoba 2016

SERIKALI imezipiga marufuku timu za Simba na Yanga kutumia Uwanja wa Taifa jijini Dar es Salaam hadi itakapotoa msimamo mwingine. Hatua hiyo imetokana na vurugu zilizotokea juzi wakati miamba hiyo miwili ya soka la Tanzania ilipokutana katika mechi ya kwanza ya Ligi Kuu ya Tanzania Bara msimu wa 2016/17 na kutokea uharibifu mkubwa wa mali ambako viti na mageti ya kuingilia yalivunjwa. 

Aidha, kutokana na uharibifu huo, serikali pia imezuia mapato ya timu zote hizo mbili ambayo yanakadiriwa kuwa zaidi ya Sh milioni 340 na kuyatumia kwa ajili ya ukarabati wa mali zilizoharibika huku ikisisitiza kuwa kama fedha hizo zisipotosha, klabu za Simba na Yanga zitakamuliwa zaidi kufidia hasara hiyo.
Akizungumza na waandishi wa habari jana wakati alipotembelea uwanjani hapo kujionea uharibifu huo, Waziri wa Habari, Utamaduni, Sanaa na Michezo, Nape Nnauye alisema vurugu hizo zimeharibu viti 1,781 pamoja na mageti mawili wakati mashabiki walipolazimisha kuingia uwanjani hapo katika mechi iliyomalizika kwa sare ya bao 1-1.
Nape alisema serikali imetoa marufuku hiyo kwa kuwa imechoshwa na uharibifu huo wa mara kwa mara ambao umekuwa ukifanywa na timu hizo na kuongeza kuwa mashabiki wa Simba waliovunja viti, walivivunja baada ya kufungwa kwa bao la kwanza na hata waliposawazisha pia walivunja viti. 
Aliongeza kuwa serikali imeshangazwa zaidi na uvunjwaji wa mageti ya kuingilia uwanjani hapo ambayo mageti ya Yanga na Simba yote yamevunjwa.
“Huu ni zaidi ya uhuni, ni suala la ajabu sana kuona watu wazima wanafanya uharibifu kama huu. Hii ni mali ya walipa kodi ambayo inatakiwa kutunzwa, sasa kuanzia leo (jana) sio Simba na Yanga tu ndio hazitachezea mechi zao hapa, ila hata wakiwa wanacheza na timu nyingine wasije hapa,” alisema Nape.
Aliongeza kuwa kwa sasa serikali itafunga kamera kuzunguka Uwanja mzima wa Taifa ili kubaini uharibifu wa aina yoyote unaoweza kujitokeza uwanjani hapo, huku akibainisha kuwa amepigiwa simu na Rais John Magufuli aliyeonesha kusikitishwa kwake na vurugu pamoja na uharibifu uliojitokeza. 
Alisema Rais alimwambia kuwa alikuwa akiufuatilia mchezo huo kwa njia ya televisheni na alishangazwa na vurugu hizo kwa kuwa anajua kuwa michezo ni urafiki.
Akizungumzia kuhusu ukatishwaji wa tiketi za kielektroniki ambako ilikuwa ni kwa mara ya kwanza kutumika kwa mfumo huo mpya wenye uwanja huo, Nape alisema baadhi ya mashabiki walionesha ‘ushamba’ katika matumizi ya tiketi hizo ambazo walitumia kuingia kwa kadi maalumu.
Alisema ilitakiwa kufika mapema na kuingia uwanjani ili mchezo utakapoanza uwakute wameshafika, lakini wengine waliendelea kukaa nje kusubiri hadi pale mchezo ulipokuwa ukikaribia ndio wakaingia.
Aidha, aliongeza kuwa wapo mashabiki ambao hata walipoelekezwa kutumia mageti mengine kuingilia uwanjani, walikataa na kutaka kutumia yale waliyoyazoea hali iliyosababisha msongamano mkubwa kwenye mageti hayo.
Waziri huyo wa Michezo alisema baada ya kuona hali hiyo kuwa ingeleta maafa, aliamua kubadilisha mfumo wa kuingilia uwanjani hapo kutokea kutumia tiketi za kielektroniki na kutumia njia za kawaida lakini bado kukawa na vurugu.
Nape alikanusha taarifa kuwa mashine za kukagulia tiketi hizo kuwa zilikuwa na kasoro na kusisitiza kuwa alizifanyia ukaguzi zote na hata umeme ulipokatwa aliliomba Shirika la Umeme Tanzania (Tanesco) na ukarudishwa.
"Mimi ndio maana nasema kuwa huu ni ushamba tu na sio kingine, yaani kuna watu wao vurugu ndio kila kitu sasa kulikuwa na sababu gani ya kuvunja geti wakati milango ilikuwa wazi muda mrefu ili waingie,” alisema Nape na kuweka wazi kuwa hakuna ruhusa ya kuharibu mali hata kama kulikuwa na lolote baya liwe limesababishwa na mwamuzi, kocha, wachezaji hata mashabiki linalohatarisha uharibifu wa mali.
Kwa upande wake, Katibu Mkuu wa Shirikisho la Michezo Tanzania (TFF), Selestine Mwesigwa alisema vurugu zilizotokea jana ni aibu kubwa kwa medani ya soka kwa kuwa uwanja wa soka ni mahala rafiki kwa kila mtu na panatakiwa kutunzwa.
"Sisi kama TFF tumesikitishwa na matukio ya jana (juzi) na kuwa tunawapa pole wale wote waliojeruhiwa na siku hiyo ya jana (juzi) na ofisi italifuatilia kiundani suala hilo, ila kuhusiana na marufuku Yanga na Simba kucheza uwanja huo iliyotolewa na serikali ofisi yangu haijapata taarifa rasmi,” alisema Mwesigwa.
Mashabiki wa Simba walivunja viti baada ya Yanga kufunga bao katika dakika ya 26 lililofungwa na mshambuliaji Amissi Tambwe ambaye kabla ya kufunga, alishika mpira lakini mwamuzi akalikubali, kisha mashabiki hao kuvunja tena viti baada ya Shiza Kichuya kusawazisha bao katika dakika ya 87.


