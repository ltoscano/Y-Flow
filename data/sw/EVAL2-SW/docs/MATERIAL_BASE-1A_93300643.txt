
Mambo yafaayo kuzingatiwa na mfugaji
NA PETER CHANGTOEK
Ili mkulima apate natija aitarajiayo katika zaraa ya ufugaji wa mbuzi wa maziwa, yapo baadhi ya mambo anayofaa kutekelezwa.
Mwanzo, ni muhimu mbuzi wapewe lishe bora.
Aidha, ahakikishe kuwa mbuzi hupewa dawa za kuua minyoo kila baada ya muda wa miezi mitatu.
Vile vile, audumishe usafi katika vibanda wanakoishi mbuzi. Usafi usipozin gatiwa, huenda maziwa yakawa na uvundo, jambo ambalo huchangia kuharibika kwayo ama kukataliwa na wateja.
Pia, vibanda ambavyo mifugo hiyo huishi vikingwe dhidi ya upepo mkali pamoja na baridi.
Manufaa ya mbuzi Hata hivyo ni muhimu mkulima wa mbuzi aelewe kuwa maziwa haya yana manufaa mengi kuliko yale ya ng'ombe. Lita moja ya maziwa hayo huuzwa kwa bei ya Sh150-200, ilhali yale ya ng'ombe huuzwa kwa bei isiyozidi Sh100 kwa lita moja.
Mbuzi huzaa mara mbili kwa mwaka, na huweza kuzaa zaidi ya watatu kwa mkupuo mmoja. ufugaji wa mbuzi huhitaji nafasi ndogo, kinyume na ufugaji wa ng'ombe. Wataalamu wanafichua kuwa maziwa ya mbuzi yana kiwango kikubwa cha madini aina ya calcium. Pia, wanasema kuwa maziwa hayo yana uwezo wa kuwatibu waja dhidi ya maradhi fulani. Aidha, si jambo gumu "kumgeuza'' mbuzi kuwa fedha.
Vile vile, ni vigumu mbuzi kuangamizwa na kiangazi, maadamu wanaweza kutegemea maganda ya ndizi, viazi n.k, kuwa lishe.
Fauka ya hayo, ni nadra sana kwa mbuzi kuathiriwa na baadhi ya magonjwa ya mifugo; mathalan EAC, anaplasmosis na babesiosis.


