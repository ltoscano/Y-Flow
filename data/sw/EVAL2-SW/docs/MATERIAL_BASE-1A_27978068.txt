
Makalla kuwabana polisi wabambika kesi
Mbarali. Mkuu wa Mkoa wa Mbeya, Amos Makalla amemtaka Mkuu wa Wilaya ya Mbarali, Gulamuhussein Kifu, kumkabidhi majina ya polisi wanaodaiwa kuwabambikizia kesi wafugaji kwa lengo la kujipatia ng’ombe.
Makalla alitoa agizo hilo juzi alipokuwa akizungumza na viongozi wa vijiji, kata na wawakilishi wa wakulima na wafugaji katika mkutano wa kuwapatia elimu ya Sheria ya Ardhi namba tano (5) ya 1999 na kanuni zake za 2001 kipengele namba nane, kwa lengo la kupun guza migogoro ya ardhi.
Awali, akitoa taarifa ya wilaya, Kifu alisema kuna madai kuwa baadhi ya polisi wanafanya njama na wafanyabiashara ya kuweka mazingira ya kupata ng’ombe kutoka kwa wafugaji, hivyo wanawapakazia kesi.
“Tumeambiwa hawa watu huwa wanajenga pia mazingira ya kuwa na hakimu maalumu ambaye wanakubaliana kuwa ndiye atasikiliza kesi hizo na kuweka mambo kiujanjaujanja halafu wanajipatia ng’ombe hizo,” alidai mkuu huyo wa wilaya.
Hata hivyo, alisema kamati ya ulinzi na usalama ililifanyia kazi suala hilo na kumuagiza mkuu wa polisi wilaya kuwachukulia hatua wote wanaotuhumiwa.
Makalla alisema hatua hiyo itekelezwe haraka na majina yote akabidhiwe ofisini kwake.
Alisema kitendo kinachofanywa na polisi hao ni kinyume na sheria lazima hatua za kisheria zichukuliwe dhidi yao ili liwe fundisho kwa wengine.
Makalla alisema wakati wa watu kufanya kazi kwa mazoea serikalini umekwisha.
Alimtaka kila mmoja awajibike katika nafasi yake ili wananchi waweze kupata huduma kama inavyostahiki. 


