
Bila kuifumua Sido, tusahau Tanzania ya viwanda
Miongoni mwa vipaumbele vikuu vya Serikali ya awamu ya tano chini ya Rais John Magufuli ni kuigeuza Tanzania kuwa nchi ya viwanda barani Afrika. Hadi kufikia mwaka 2008 mchango wa sekta ya viwanda katika pato la taifa ulikuwa asilimia 9.9 pekee, kiwango ambacho ni kidogo ukilinganisha na umuhimu wa sekta hii katika kukuza uchumi wa taifa.
Ni wazi kwamba hakuna mbinu yoyote itakayoweza kufanikisha azma hii ya Serikali, bila kwanza kufumua muundo na mfumo mzima wa uendeshaji Shirika la Kuhudumia Viwanda Vidogo nchini (Sido) ambalo licha ya kuwa na miaka mingi tangu kuanzishwa kwake, bado halijafanikiwa kutoa mchango wa kutosha katika kuibua, kusimamia na kuendeleza viwanda nchini.
Sidhani kama dhamira ya Serikali ni kuifanya Tanzania nchi ya viwanda vya kigeni vitakavyoishia kuajiri vijana kama vibarua.
Tukiangazia kwa ufupi, Shirika la Nyumba la Taifa (NHC) tunapata mengi ya kujifunza. Shirika hili lilianzishwa mwaka 1962, mwaka mmoja tu baada ya kupata uhuru kwa lengo kuu la kusaidia upatikanaji wa nyumba bora za makazi, hasa mijini.
Hata hivyo, katikati ya miaka ya themanini Serikali ilikatisha kutoa ruzuku kwa shirika hilo, kutokana na mtikisiko mkubwa wa kiuchumi na baadaye mwaka 1990 likafanyiwa marekebisho ya kisheria na kuundwa upya, huku likiendelea kujitegemea kwa mapato yake yenyewe. Kuanzia mwaka 1990 mpaka 2012, shirika hilo liliishia kujenga nyumba 458 pekee huku likiendeshwa kimazoea kama mashirika mengi ya umma yanavyoendeshwa.
Mwaka 2010 rais wa Serikali ya awamu ya nne, Jakaya Kikwete aliamua kufufua shirika hilo kwa kufanya mageuzi ya kimfumo ikiwamo kuwaondoa baadhi ya watendaji wakuu, na kuingiza damu mpya ya vijana wakiongozwa na Nehemiah Mchechu ambaye hapo awali alikuwa Mkurugenzi Mtendaji wa Benki ya Biashara ya Afrika (CBA) nchini Tanzania.
Kwa muda wa miaka mitano tu ya kuliongoza shirika la Nyumba la Taifa, Mchechu amefanikiwa kujenga nyumba 8,800 ikiwa ni nusu ya nyumba zote zilizojengwa katika kipindi cha miaka 50 iliyopita.
Mwaka 2010 mapato ya shirika yalikuwa Sh36.6 bilioni pekee, lakini mpaka kufikia mwaka 2014 yalikuwa yamefika Sh130 bilioni. Faida ya shirika ilikuwa Sh3.1 bilioni mwaka 2010, lakini mpaka kufikia mwaka 2014 ilikuwa imeongezeka hadi kufikia Sh27.3 bilioni, kwa sasa NHC ndiyo shirika la nyumba kubwa kuliko yote katika ukanda huu wa Afrika Mashariki na Kati.
Sido inahitaji mabadiliko ya kim fumo kama ilivyotokea NHC. Tunahitaji viongozi wa aina ya Nehemiah Mchechu kuliongoza shirika hili katika sura ya kibiashara kuliko sasa linavyoendeshwa kimazoea.
Shirika hili lililoanzishwa Oktoba mwaka 1973 mahsusi kwa ajili ya kuendeleza viwanda vidogo nchini na ambalo tayari lina ofisi zake takribani katika kila mkoa wa Tanzania bara, ni dhahiri kwamba limeshindwa kuendana na kasi ya dunia ya sasa na kuishia kuwa tegemezi kwa Serikali na misaada ya kimataifa ili kuendesha shughuli zake.
Sina lengo la kupuuza mchango uliokwisha fanywa na unaoendelea kufanywa na shirika hili katika kuendeleza sekta ya viwanda nchini, lakini mchango huo ni mdogo ukilinganisha na umuhimu wake katika taifa hili changa na lililojaa changamoto lukuki za ukosefu wa ajira kwa vijana.
Sote tunaona jinsi NHC pamoja na mashirika ya Hifadhi za Jamii yanavyopigana vikumbo katika kujenga nyumba za makazi na majengo ya biashara, Sido mko wapi kuwasaidia vijana kuanzisha viwanda vidogo vya ufyatuaji wa matofali ya kisasa?
Viwanda hivi vingeweza kuingia mikataba na mashirika haya katika kutengeneza na kusambaza matofali ya ujenzi nchi nzima, na hatimaye kupunguza tatizo la ajira.
Wakala wa Umeme Vijijini (REA) wanaendelea kusambaza umeme katika kila kijiji cha taifa letu. Ni dhahiri kuwa umeme huo utaishia kuwasha taa na kusikilizia redio, ilhali hii ni fursa kwa vijana wetu kuanzisha viwanda vidogo vya uzalishaji na usindikaji wa mazao mbalimbali. Hili halitawezekana kama Sido watajifungia maofisini na kusubiri vijana wawafuate.
Tulifumue upya shirika hili, tulijengee uwezo, tulipe fedha za kujiendesha na kisha tulipe muda wa kujijenga upya. Tunataka Sido yenye uwezo wa kuandaa mashindano mbalimbali ya uvumbuzi kuanzia ngazi za wilaya, mkoa na hatimaye taifa. Tunataka Sido ijijengee uwezo wa kukopesheka kama ilivyo kwa NHC na itumie mikopo hiyo kuwekeza katika mawazo ya vijana.
Bila kuifumua Sido ya sasa, tusahau kabisa Tanzania ya viwanda.
Gerald Magooge ni Mhitimu wa Shahada ya Utawala katika Biashara ya Chuo Kikuu cha Dodoma, amejiajiri katika kilimo mkoani Pwani. 


