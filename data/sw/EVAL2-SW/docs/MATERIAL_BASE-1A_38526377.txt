
CCM ifanye uamuzi mwafaka
May 20, 2015

WIKI hii, Chama Cha Mapinduzi (CCM) kinatarajiwa kufanya vikao vyake muhimu katika ngazi ya taifa kwa ajili ya kujadili na kupanga mwenendo wake kuelekea Uchaguzi Mkuu wa mwaka huu.
Kwa vile CCM ndiyo chama tawala kwa sasa, ni wazi kuwa macho na masikio ya Wa tanzania yataelekezwa Dodoma kutakakofanyika vikao hivyo kwa lengo la kujua nini kitaamuliwa.
Bila shaka, katika miaka ya karibuni, hakuna vikao vya Kamati Kuu ya CCM (CC) na Halmashauri Kuu (NEC) ambavyo Wa tanzania wanavisubiri kwa hamu kama hivi vilivyopangwa kufanyika kati ya Mei 22 hadi 24 mwaka huu.
Pamoja na kwamba taifa liko katika mfumo wa vyama vingi, tafiti nyingi zilizofanyika katika siku za karibuni bado zinaonyesha kuwa CCM ndiyo itakayotoa Rais ajaye wa Tanzania atakayemrithi Jakaya Kikwete.
Kama hakutakuwa na lolote la kubadili hali ya kisiasa nchini, CCM ndiyo inayotarajiwa kutoa Rais. Kutokana na hilo, wananchi wanataraji kuwa chama hicho kitafanya kila linalowezekana ili hatimaye kipate mgombea atakayekidhi matamanio ya taifa letu. 
Rais ajaye wa Tanzania anakabiliwa na changamoto nyingi. Kuna suala la ukosefu wa ajira, umasikini, rushwa, ufisadi na hali ngumu ya maisha. Rais ajaye anatarajiwa kuwa mtu mwenye uwezo wa kutatua matatizo haya.
Ndiyo maana, tunaona kwamba CCM inapaswa sasa kuonyesha namna ilivyodhamiria kukidhi kiu hiyo ya Wa tanzania kupitia vikao vyao hivyo.
Huko tuendako kuna changamoto nyingi na kubwa na vyama vyetu vya siasa, ikiwamo CCM, vinapaswa kufanya mambo yatakayoonyesha kuwa navyo vinaliona hili ambalo Wa tanzania wanaliona.
Wakati tukiwatakia kila la kheri CCM katika vikao vyao hivyo, tunawaasa wawe makini na kufanya uamuzi ulio mwafaka kwa taifa letu.


