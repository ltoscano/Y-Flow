
Kila la heri Serengeti Boys

Imeandikwa na Basil

Imechapishwa: 17 Septemba 2016

TIMU ya soka ya taifa ya vijana chini ya umri wa miaka 17, Serengeti Boys, kesho itakuwa kwenye Uwanja wa Uhuru Dar es Salaam kuikaribisha Congo Brazzaville katika mechi ya kimataifa kuwania kufuzu fainali za Kombe la Mataifa Afrika kwa vijana wa umri huo.

Michuano hiyo imepangwa kufanyika mwakani Madagascar na Serengeti ina nafasi kubwa ya kufuzu michuano hiyo. 
Mwaka 2005, Tanzania iliwahi kufuzu katika michuano iliyofanyika Gambia, lakini tuliondolewa baada ya kubainika tulitumia mchezaji aliyezidi umri.
Miaka zaidi ya 10 sasa imepita na njia inaonekana kutunyookea na pengine vijana wetu wanaweza kututoa kimasomaso na kufuzu fainali hizo.
Tunafahamu ugumu wa mechi ya kesho kwani hata wapinzani wetu nao wanaitaka nafasi hiyo ya kufuzu kwa udi na uvumba. Shirikisho la Soka Tanzania (TFF) limejitahidi kuwaweka kambini wachezaji hao, ambapo walikwenda Madagascar na Shelisheli kwa nyakati tofauti.
Tunaamini kwenye kambi hizo, vijana wetu wamejifunza masuala mbalimbali na hatuna shaka watapeperusha bendera vizuri kama ilivyo kawaida yao, walivyofanya kwenye mechi na Shelisheli na Afrika Kusini.
Tunawaomba vijana mzingatie mafundisho ya walimu wetu na kukumbuka nidhamu katika muda wote wa mchezo kwenye mechi ya kesho na ile ya marudiano itakayofanyika Congo Brazzaville baada ya wiki mbili.
Lakini pia kwa upande wa wadau wa michezo huu ndio wakati mwafaka wa kuiunga mkono timu hii na si kusubiri mpaka ifuzu ndio itandikiwe zulia jekundu kupongezwa.
Njia za kuiunga mkono timu yetu hii zipo nyingi, ikiwemo kwenda uwanjani ama kutoa mchango wa chochote alimradi kuendelea kujenga morali kwa wawakilishi wetu hao na kutambua kwamba tupo pamoja nao. Kila la heri Serengeti Boys hakika tunaweza na Madagascar tutakwenda.


