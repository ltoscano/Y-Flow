
Wazazi kulipa samani zinazovunjwa na watoto wao

Imeandikwa na Nakajumo James, Moshi

Imechapishwa: 07 Septemba 2016

MKUU wa Mkoa wa Kilimanjaro, Said Mecky Sadiki amewataka wakuu wa shule za msingi na sekondari kuwabana na kuwalipisha wazazi na walezi, gharama za samani yakiwemo madawati ambayo watoto wao watavunja kwa makusudi.

Sadiki alisema hayo wakati akipokea msaada wa madawati 30 yenye thamani ya Sh milioni 2.6 kutoka kwa Mamlaka ya Majisafi na Usafi wa Mazingira Moshi (MUWSA) kwa ajili ya shule ya msingi Mandela katika Manispaa ya Moshi. 
"Manispaa ya Moshi haina upungufu wa madawati, sasa hatutakubali madawati haya tuliyonayo yakavunjwa kwa makusudi na wanafunzi wetu...muwabane wazazi na walezi wayalipe," amesema.
Alitaka nguvu kuelekezwa katika ujenzi wa vyumba vya madarasa na nyumba za walimu ili kukabili wingi wa wanafunzi ambao wanatarajiwa kuongezeka kutokana na sera ya elimu bure.
"Ni vizuri sasa tukaelekeza nguvu katika ujenzi wa madarasa na nyumba za walimu, hii ni kujiandaa na ongezeko la wanafunzi mwakani, ikumbukwe mfumo wa elimu bure unaongeza idadi ya wanafunzi watakaojiandikisha darasa la kwanza na wale watakaochaguliwa kujiunga kidato cha kwanza mwakani," amesema.
Akikabidhi madawati hayo, Mkurugenzi wa MUWSA, Joyce Msiru alisema madawati hayo yametolewa kama sehemu ya kuunga mkono jitihada za serikali ya awamu ya tano katika kukabili matatizo mbalimbali ikiwemo upungufu wa madawati.


