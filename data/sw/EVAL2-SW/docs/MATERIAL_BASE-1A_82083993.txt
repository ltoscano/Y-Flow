Afrika yashauriwa masharti nafuu ya mikopo

Imeandikwa na Mwandishi Wetu

Imechapishwa: 20 Oktoba 2016

NCHI za Afrika zimeshauriwa kuweka masharti nafuu katika mikopo ili kuwezesha wananchi wake kunufaika. Ushauri huo ulitolewa na Taasisi ya kimataifa ya uhasibu ya ICEAW, katika ripoti yake iliyotolewa Dar es Salaam mwanzoni mwa wiki hii, ikionesha viashiria vya vigezo vya uchumi vya robo tatu ya mwaka 2015.

Ilizinduliwa hivi karibuni na bodi ya masuala ya fedha na uchumi iliyoziangalia zaidi nchi 13 za Kusini mwa Jangwa la Sahara.
Aidha, ripoti hiyo ya ICAEW iliyoshirikiana na mshirika wake wa masuala ya uchumi Oxford Economics, ilisema Rwanda imeonekana kufanya vizuri zaidi, ikitajwa kuwa kinara katika eneo hilo la mikopo.
Ripoti hiyo ilionesha nchi za Afrika Mashariki zimefanikiwa kulegeza sera za fedha katika kipindi cha mwaka, wakati nchi za Afrika Magharibi zikiwekeza sera za fedha katika jitihada za kupunguza mfumuko wa bei.
Viashiria vya taarifa ya biashara katika Benki ya Dunia (WB), vilionesha kuwa, Rwanda iliongoza Afrika, Kusini mwa Jangwa la Sahara.
Zambia ilishika nafasi ya pili na kufuatiwa na Kenya, Ghana, Mauritius, Uganda, Namibia, Nigeria, Afrika Kusini, Botswana, Zimbabwe, Ivory Coast, Tanzania, Ethiopia na Angola.
Rwanda ilitajwa kufanya maboresho ya kuwezesha upatikanaji wa mikopo katika kipindi cha miaka sita iliyopita, hivyo kusaidia kushika nafasi ya kwanza.
Kenya ilitajwa kuboresha upatikanaji wa mikopo kwa kutunga sheria ya kuzuia benki kutoa mikopo na riba ya zaidi asilimia nne ya kiwango cha benki kuu.
Angola ilikuwa ya mwisho kwa viwango vya utoaji wa mikopo, iliboresha kiwango kimoja tu kwa kipindi cha miaka sita katika suala la upatikanaji wa mikopo.
Ingawa nchi hiyo ni ya tatu kwa uwekaji wa mfumo mkubwa wa benki, baada ya Nigeria na Afrika Kusini, hata hivyo ilielezwa bado ni sehemu ndogo ya watu wake wanaoweka fedha benki na wafanyabiashara wachache wanaoomba mikopo.


