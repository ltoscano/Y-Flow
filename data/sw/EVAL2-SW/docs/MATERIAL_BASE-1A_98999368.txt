Matarajio ya umma na changamoto ya Baraza
Dec 16, 2015

HATIMAYE Baraza la Mawaziri limeundwa. Kuna wakati Mwalimu Nyerere alipata kuulizwa juu ya uwepo wa Wakatoliki wengi kwenye Baraza aliloliunda. Mwalimu alishangazwa na swali hilo, na alijibu, kuwa alichoangalia yeye wakati wa kuunda baraza ni mahitaji ya Wa tanzania, na hivyo, aliwatafuta wale wenye uwezo na sifa za kufanya kazi itakayokidhi mahitaji ya wananchi walio wengi.
Tunaona mpaka anapolitangaza Baraza lake, Rais wa Awamu ya Tano, John Magufuli alikuwa bado hajawapata mawaziri wanne wenye uwezo na sifa za kujaza nafasi kwenye wizara nne.
Ni dhahiri, si kila mmoja ataridhika na baraza hilo la mawaziri. Pamoja na ukweli kuwa mamilioni ya Wa tanzania wameonyesha kulikubali baraza, bado, siku zote, zitajitokeza sauti za wenye kubeza . Hata hivyo, ni ukweli kuwa, kwa Rais Magufuli kuchukua muda mrefu kufanya tafiti za kina juu ya mahitaji ya Wa tanzania, na kwa kuangalia uwezo na sifa za atakaowateua, imedhihirisha, kuwa Rais Magufuli alikuwa makini kwenye kuifanya kazi hiyo ya uteuzi.
Baraza la Mawaziri ni Baraza la Ushauri pia, kwa Rais. Kiongozi wa nchi anapomteua Waziri kimsingi anamteua mtu anayeamini ana uwezo na sifa za kuweza kumshauri rais pia. Ni kazi ya kuchagua timu. Pamoja na kuwa ni Baraza dogo la wizara 18 na mawaziri 34, lakini, tumeliona Baraza lililo na mchanganyiko wenye siha na linaweza kuwa kama shamba lenye matunda ya aina mbali mbali. Ndio, ni Baraza lenye mawaziri wenye uzoefu mbali mbali na wa vizazi tofauti. Ni mawaziri wanaoweza kujifunza mengi kutoka miongoni mwao. Kujifunza yale yanayoweza kuwasaidia kwenye kazi zao.
Maana, katika mseto huo murua wa Baraza, tunaliona, kuwa ni Baraza lenye, hadi sasa, wanawake saba Ni Baraza lenye vijana wa kizazi Cha Azimio la Arusha, miongoni mwao ni mawaziri wa aina ya Simbachawene na Hussein Mwinyi. Na kuna mawaziri waliozaliwa baada ya Azimio la Arusha, ni mawaziri wa aina ya Angela Kairuki na January Makamba. Na kuna mawaziri pia waliozaliwa kabla ya Uhuru, ni mawaziri wa aina ya Charles Mwijage na Harrison Mwakyembe.
Wa tanzania wanaelewa, kuwa Rais wao Magufuli hakuwa na sababu wala hakupaswa, katika Baraza hilo dogo na la muhimu kwa taifa, kuwateua mawaziri kwa vigezo vya kanda wanazotoka, dini zao, makabila yao au rangi zao. Hilo limemsaidia Rais John Magufuli kutoka na Baraza Dogo la kihistoria kwa kuwa na hata Waziri mlemavu wa ngozi.
Kilichotegemewa na ndicho kilichotokea, ni Rais Magufuli kuwateua mawaziri wake kwa kuangalia mahitaji ya Wa tanzania, kisha, kuwatafuta wenye sifa na uwezo wa kutekeleza yale ambayo Wa tanzania wanayataka kwa maendeleo yao. Na katika hilo la mwisho, Wa tanzania hawatazami dini, kabila au rangi ya mtu, bali ni Utanzania wa mtu huyo kwa maana ya uzalendo na utendaji wake wa kazi.
Changamoto ya kimfumo
Bado katika mfumo wetu tuna wabunge wengi ambao ndoto yao kubwa huwa ni kuteuliwa kuwa mawaziri. Bahati mbaya pia, uwaziri uhusianishwa na upendeleo wa mbunge aliyeteuliwa kuwa waziri kwa kusukuma maendeleo kwenye jimbo la wapiga kura wake. Tunasahau, kuwa waziri ni wa nchi nzima, si wa jimbo. Hii ni changamoto.
Yumkini mfumo ulio bora wa kuwapata mawaziri watakaomsaidia Rais na nchi kikamilifu ni kuwa na mawaziri watakaotoka nje ya Bunge. Kwamba mawaziri wasiwe wabunge. Kwamba Katiba impe Rais madaraka ya kuwateua mawaziri kutoka nje ya Bunge, na kama Rais atamteua mbunge kuwa waziri, basi, mbunge husika awe tayari kujiuzulu nafasi ya ubunge. Na hapa aweza kuwa Mbunge wa kuteuliwa na Rais, lakini akome kuwa mbunge wa kuwakilisha wananchi kijimbo. Jimbo lichaguea mwakilishi mwingine. Na aliyeteuliwa na rais kama Mbunge, awe ni mbunge wa taifa na asiruhusiwe kikatiba, kugombea nafasi ya kuchaguliwa kuwa Mbunge kwa kipindi cha miaka kumi baada ya Rais aliye madarakani kumaliza muda wake. Hii itaondoa hali ya Mbunge huyo wa kuteuliwa na kufanywa kuwa waziri asianze kufanya kazi ya kuandaa mazingira ya kwenda kugombea jimboni, hivyo, nae kuanza kutumikia Serikali kwa kupendelea kwao.
Hali hii itusaidie pia kutambua, kuwa kuna haja ya kuifanyia marekebisho Katiba yetu, ili watendaji wakuu wa Taasisi za Serikali na Mashirika ya Umma wasiwe wateule wa Rais bali wawe ni Wa tanzania watakaoomba nafasi hizo kwa sifa zao na kuzifanya kwa mikataba huku wakisimamiwa na watendaji wa Wizara zenye kuhusika.


