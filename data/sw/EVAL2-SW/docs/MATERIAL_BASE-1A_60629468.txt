
Wateja Tigo kupewa gawio bil.6/-

Imeandikwa na Mwandishi Wetu

Imechapishwa: 25 Oktoba 2016

KAMPUNI ya simu ya Tigo imetangaza gawio jingine la robo mwaka la Sh bilioni 6.04 kwa watumiaji wa Tigo Pesa ikiwa ni mara ya 10 katika mfululizo wa kampuni hiyo ya simu kugawa faida hiyo kwa watumiaji wake wa huduma ya fedha kwa njia ya simu.

Akizungumza katika mkutano na waandishi wa habari jijini Dar es Salaam jana, Mkuu wa Huduma za Fedha kwa Njia ya Simu wa Tigo, Ruan Swanepoel alisema kwa ujumla kampuni hiyo imeshawalipa watumiaji wake wa huduma za fedha kwa njia ya simu jumla ya Sh bilioni 52.28 ikiwa ni malipo ya robo mwaka ya kumi tangu kuzinduliwa kwa huduma hiyo Julai 2014.
Hii ni mara ya tatu kwa mwaka huu kwa Tigo kulipa gawio kwa wateja wake.
Swanepoel alisema katika robo ya tatu ya mwaka huu kiwango cha faida kilipanda na kufikia asilimia tisa ikiwa kimepanda kwa asilimia moja kutoka robo ya pili ambako kumechangiwa kwa kiwango kikubwa na kiwango kizuri cha riba katika mifuko ya dhamana ndani ya benki mbalimbali za biashara.
“Faida hii ya hisa inalipwa kwa wateja binafsi, mawakala wa rejareja na washirika wengine wa kibiashara wa Tigo ambao kila mmoja anapokea malipo yake kulingana na thamani ya fedha zilizowekwa kielektroniki ndani ya akaunti zao za Tigo Pesa,” alifafanua.
Aidha, alidokeza kuwa ongezeko kubwa katika kiwango cha gawio kimechangiwa na kuongezeka kwa faida, kuboreshwa kwa mazingira ya soko na kukua kwa idadi ya watumiaji wa Tigo Pesa kama nyenzo kuu katika ongezeko kubwa la kiwango cha faida hususan katika kundi la wafanyabiashara.
Tigo Pesa hivi sasa ina mtandao mkubwa wa wafanyabiashara zaidi ya 50,000.
Alisema kama ilivyokuwa hapo awali gawio kwa wateja linakokotolewa kwa kuangalia wastani wa salio la kila siku la wateja la Tigo Pesa katika akaunti zao za simu na kuongeza kuwa mpango huu wa kugawa faida umeainishwa katika kanuni za Benki Kuu iliyotolewa Februari mwaka 2014.
Mwaka 2014, Tigo Tanzania ilikuwa kampuni ya kwanza ya simu duniani kugawa faida iliyozalishwa na fedha za simu zilizopo katika Akaunti ya Udhamini kwa kipindi cha robo mwaka kwa wateja wake.


