
Wadau waikosoa bajeti ya kilimo
Wasema hailengi kuwakomboa wakulima na wafungaji. Washauri iongezwe ili kukidhi matakwa ya makundi hayo
Sharon Sauwa, Mwananchi ssauwa@mwananchi.co.tz
Dodoma. Muungano wa asasi zisizo za kiserikali zinazoshughulika na Mabadiliko ya Tabia Nchini (Forum CC) zimekosoa bajeti ya Wizara ya Kilimo, Mifugo na Uvuvi kwa mwaka wa fedha 2016/17 kuwa hailengi kuwakomboa wakulima.
Akizungumza mjini Dodoma, jana, Ofisa Programu wa Forum CC, Fazal Issa alisema bajeti ya maendeleo ya wizara hiyo imekuwa ikitengewa kiwango kidogo ukilinganisha na sekta nyingine.
Pia, alisema mifugo imekuwa ikipata wastani wa Sh24 bilioni ambayo ni sawa na asilimia 0.6 ya bajeti ya maendeleo ya Taifa kwa kipindi cha mwaka 2009/10 hadi 2013/14. Mkurugenzi wa Forum CC, Rebeca Muna alishauri kuongezwa kwa bajeti ya kilimo, mifugo na uvuvi na kuhakikisha fedha zinatolewa kama zilivyotengwa. 
Pia, alitaka masuala ya mabadiliko ya tabia ya nchi yapewe kipaumbele katika bajeti za kilimo, mifugo na uvuvi.
Aidha, alishauri bajeti za wizara hiyo kuepuka utegemezi wa wahisani kwa ababu katika eneo la maendeleo ya sekta ya kilimo imetengwa Sh163 bilioni na ni Sh22 bilioni (sawa na asilimua 13) ndizo zinatokana na fedha za ndani wakati Sh141.7 bilioni (sawa na asilimia 87) ni za nje.
Katika hotuba yake ya bajeti Waziri wa Kilimo, Mifugo na Uvuvi, Mwigulu Nchemba aliliomba Bunge limuidhinishie Sh275.06 bilioni kwa ajili ya bajeti ya mwaka wa fedha 2016/17.
Kati ya fedha hizo Sh109.52 bilioni ni kwa ajili ya miradi ya maendeleo na Sh109.63 bilioni zitatumika kwa matumizi ya kawaida.
Katika mwaka wa fedha wa 2015/2016, iliyokuwa Wizara ya Maendeleo ya Mifugo na Uvuvi ililiomba Bunge liidhinishe Sh68.8 bilioni kwa ajili ya shughuli za maendeleo na matumizi mengineyo, huku iliyokuwa Wizara ya Kilimo, Chakula na Ushirika iliomba na kuidhinishiwa Sh353.1 bilioni.


