
Singida United yaendelea kutamba

Imeandikwa na Abby Nkungu, Singida

Imechapishwa: 01 Novemba 2016

SINGIDA United FC ya mjini hapa imeendelea kuwa tishio kwa timu zinazoshiriki ligi ya soka Daraja la Kwanza Kundi C baada ya kuibanjua Polisi Mara kwa mabao 2- 1 kwenye Uwanja wa Namfua mjini hapa. 

Kwa matokeo hayo, Singida United inayofundishwa na Kocha Fred Minziro inaendelea kuongoza kundi hilo ikiwa imejikusanyia pointi 16 baada ya kucheza mechi sita ikifuatiwa na Alliance ya Mwanza yenye pointi 14.
Katika mchezo wa juzi, Singida iliandika bao lake la kuongoza katika dakika ya saba tu kupitia mlinzi wake Kennedy Juma huku Nizar Khalfan akiongeza la pili dakika ya 60.
Mfungaji alipanda kusaidia mashambulizi na kufanikiwa kuunganisha krosi safi iliyochongwa na Elinywesya Athuman. Juma alipiga shuti kali lililomshinda mlinda mlango Yassin Mchumila wa Polisi na kujaa wavuni.
Katika kipindi cha pili, Polisi Mara walikuja juu kutaka kusawazisha, lakini bahati haikuwa yao kwani ni Singida United ndio waliofanikiwa kujipatia goli la pili dakika ya 60 kwa njia ya penalti kupitia Nizar Khalfan.
Penalti hiyo ilitolewa na mwamuzi Rajabu Saidi kutoka Tabora baada ya Khalfan kuangushwa kwenye eneo la hatari na Juma Makaka wa Polisi.
Mchezo huo ukiwa katika dakika za majeruhi, hatimaye Kayanda Francis aliwafuta machozi Polisi baada ya kuifungia timu yake goli kutokana na piga nikupige langoni mwa Singida United.


