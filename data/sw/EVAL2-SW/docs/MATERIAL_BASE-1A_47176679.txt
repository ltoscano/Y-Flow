Wakulima wa korosho wafundishwe kuhusu matumizi sahihi ya fedha

Imeandikwa na Mhariri

Imechapishwa: 02 Desemba 2016

JUZI gazeti hili liliandika habari kuhusu wakulima wa korosho mkoani Lindi kufanya vituko vya kumnunulia juisi na soda mbuzi anywe, katika kile kinachodaiwa ni kufurahia kuuzwa kwa korosho kwa bei kubwa ya zaidi ya Sh 3,718 kwa kilo katika msimu wa mwaka huu. 

Kupanda kwa bei ya korosho msimu huu tangu kufunguliwa kwake Septemba mosi, mwaka huu, kunatokana na zao hilo kuuzwa kwa mnada katika mikoa ya kusini hasa Lindi, Mtwara na kufikia zaidi ya Sh 3,700 kwa kilo.
Kupanda kwa bei hiyo kumetokana na ushindani wa soko baina ya wafanyabiashara wa zao hilo wanaoshindana kupata bidhaa na hivyo, kupandisha bei ambayo inawanufaisha wananchi. Kupanda huko ni kwa mara ya kwanza katika miaka ya karibuni, na ndiko kumeibua vituko vingi vikiwamo hivyo vya kumnywesha mbuzi soda na juisi.
Tusingejua vituko hivyo kama si Mwenyekiti wa Halmashauri ya Ruangwa, Rashidi Nakumbya aliyetoa siri wakati akizungumza na viongozi mbalimbali wa vyama vya ushirika, wakuu wa wilaya na wenyeviti wa halmashauri ya wilaya, manispaa na serikali ya mkoa kuhusu matumizi mabaya ya fedha zinazopatikana kutokana na kuuza korosho kwa bei kubwa.
Bei hiyo imewafanya wafanye vituko vinavyotanabaisha kwamba hawana elimu ya kutosha kuhusu matumizi ya fedha. Tunaunga mkono kauli ya Mkuu wa Wilaya ya Nachingwea, Rukia Mhango ambaye alitaka wakulima wapewe elimu ya matumizi ya fedha, kutokana na kufanya matumizi yaliyogeuka vioja.
Tunakubaliana naye kwa sababu haituingii akilini, kwamba mkulima anaweza kumwenywesha mbuzi soda na juisi wakati anaweza kula majani porini. Tunaona ni wakati muafaka kwa wakulima kupewa elimu kuhusu matumizi ya fedha. Huu ni wakati mzuri kwa wakulima wa korosho kuondoa umasikini wa kipato ambao kwa miaka mingi umekuwa ukiwasumbua. 
Wanatakiwa kutumia fedha hizo kujenga nyumba bora na kuachana na bora nyumba, kuboresha miundombinu ya makazi yao na kufanya shughuli nyingine za maendeleo katika mazingira yao. Wakulima wa zao hilo wanatakiwa kubadilisha nyumba zao, kutoka kujengwa kwa udongo, kuezeka kwa nyasi na badala yake wajenge nyumba za matofali na kuezeka kwa mabati.
Wananchi wa mkoa huo wa Lindi na mikoa mingine inayozalisha korosho kwa wingi ukiwamo Mtwara, Ruvuma, Morogoro na mingine, wanatakiwa kutumia vizuri fursa ya kupanda kwa bei ya korosho ili kuboresha maisha yao.
Viongozi wa maeneo hayo wana wajibu wa kutoa elimu ya namna ya kutumia fedha hizo zinazopatikana kutokana na kuuza korosho, kwa kujiletea maendeleo yao na kuboresha maisha na familia zao.
Watendaji mbalimbali kuanzia ngazi za mtaa, vijiji, wilaya hadi mikoa wasiamini kwamba wananchi wanaelewa matumizi bora ya fedha hizo, wawasaidie kuwaelekeza namna nzuri ya kutumia fedha hizo zilizotokana na bahati ya kupata bei nzuri ya korosho ambayo wameitafuta kwa miaka mingi. Shime viongozi elimisheni wakulima hao kutumia fedha hizo katika kujiletea maendeleo.


