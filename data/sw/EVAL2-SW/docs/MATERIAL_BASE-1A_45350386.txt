
Benki yasaidia shule yenye uhaba wa vyoo

Imeandikwa na Mwandishi Wetu

Imechapishwa: 22 Oktoba 2016

BENKI ya Posta Tanzania (TPB) imetoa msaada wa jengo la choo lenye matundu matano katika shule ya msingi Ipinda wilayani Kyela lenye thamani ya Sh milioni tisa.

Kati ya matundu hayo, mawili yatakuwa kwa ajili ya walimu wa kike, mawili ya walimu wa kiume na moja kwa ajili ya wanafunzi wenye ulemavu wa miguu.
Akizungumza wakati wa kukabidhi jengo hilo hivi karibuni, Meneja Mwandamizi wa Uhusiano wa Umma wa benki hiyo, Noves Moses alisema wametoa msaada huo baada ya kupokea maombi kutoka katika Kamati ya shule hiyo ikieleza kuna uhitaji wa vyoo bora na salama vya walimu katika shule hiyo.
Alisema pia shule hiyo haikuwa na choo cha kutumiwa na walemavu na badala yake kutumia vyoo vya kawaida ambavyo vilikuwa vinawapa wakati mgumu kutokana na miundombinu yake kutokidhi mahitaji yao.
Noves alisema mara nyingi wadau wa elimu huangalia mahitaji ya wanafunzi na kuwasahau walimu ambao wana changamoto katika mazingira yao ya kazi, yanayofanya kutotoa elimu kama inavyostahili.
“Tumeamua kutoa msaada huu baada ya kuguswa na uhaba wa vyoo katika shule hii, kwani watoto hawa ni watoto wetu sote na ni jukumu letu kama wazazi kuona umuhimu wa jambo hili na kuwasaidia,” alisema Noves.
Mgeni rasmi katika hafla hiyo, Lusian Kavishe ambaye ni Mkuu wa Takwimu na Vifaa katika Ofisi ya Elimu Wilaya ya Kyela, alisema msaada huo ni mkubwa sana kwa shule hiyo kwani shule haikuwa na uwezo wa kutekeleza mradi wa ujenzi wa jengo hilo kwa sasa.
Mwalimu Mkuu wa Shule ya Msingi Ipinda, Subira Gwakabale aliishukuru Benki ya Posta kwa msaada huo, akisema haikuwa rahisi wao kutekeleza ujenzi wa vyoo na ndio maana walilazimika kuomba msaada.


