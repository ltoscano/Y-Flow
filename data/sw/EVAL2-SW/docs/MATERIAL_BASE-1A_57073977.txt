
ZZD kutozalisha zana za kilimo

Imeandikwa na Joachim Nyambo, Mbeya

Imechapishwa: 20 Septemba 2016

UONGOZI wa Kampuni ya CMG Investment Ltd umesisitiza kuwa kilichokuwa Kiwanda cha Zana Za Kilimo (ZZD) cha mkoani Mbeya, hakitazalisha tena zana hizo na badala yake, kitazalisha bidhaa nyingine zikiwemo nguzo za umeme na mabati. 

Mkurugenzi Mtendaji wa Kampuni ya CMG, Christopher Gachuma alisema tayari kampuni hiyo imeagiza mtambo wa kutengeneza nguzo za umeme zitakazotengenezwa kwa kutumia saruji na nondo.
Gachuma alithibitisha hayo alipozungumza na Mkuu wa Mkoa wa Mbeya, Amos Makalla na kumhakikishia kuwa kiwanda hicho, kitaanza shughuli zake rasmi mwishoni mwa mwaka huu.
Alisema kampuni hiyo, imelazimika kuachana na uzalishaji wa zana za kilimo uliokuwa ukifanyika kwenye kiwanda hicho, kabla ya serikali kukibinafsisha kutokana na gharama za uzalishaji wa zana hizo kuwa juu ukilinganishwa na mahitaji ya soko sambamba na bei.
Alisema kampuni imeamua kujikita kwenye uzalishaji wa nguzo za umeme za saruji kwa kuwa mpango uliopo wa Tanesco, ni kuachana na matumizi ya nguzo za miti ambao umekuwa ukichangia uharibifu wa mazingira, tayari kiwanda kimeanza uzalishaji, kinasubiri Shirika la Viwango (TBS) kuthibitisha ubora wa mabati hayo.
Gachuma alisema, kutokana na kampuni hiyo kuhitaji majengo mengi zaidi, imeamua kukodisha majengo kwa wabia wengine ikiwamo kampuni inayozalisha mbegu.
Msajili wa Hazina Msaidizi, Jonas Mwalemba, alisema mkataba wa ubinafsishaji wa kiwanda cha ZZK unamruhusu mwekezaji kuzalisha bidhaa mbalimbali, si lazima ziwe zana za kilimo.


