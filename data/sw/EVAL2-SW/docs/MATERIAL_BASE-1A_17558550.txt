Baraza laandaa sera ya uwezeshaji kiuchumi

Imeandikwa na Mwandishi Wetu

Imechapishwa: 26 Oktoba 2016

BARAZA la Taifa la Uwezeshaji Wananchi Kiuchumi (NEEC), limesema linaandaa sera mpya ya uwezeshaji wananchi kiuchumi, ambapo limealika wadau kutoa maoni kwa lengo la kupata sera itakayokidhi matakwa ya makundi yote katika jamii.

Akifungua mkutano wa majadiliano tathmini ya Ripoti ya Sera ya Uwezeshaji Wananchi Kiuchumi ya Mwaka 2004 ya Baraza la Taifa la Uwezeshaji Wananchi Kiuchumi, Katibu Mtendaji wa baraza hilo, Beng’i Issa amewaalika wadau kutoa mapendekezo yatakayosaidia kuandaa sera mpya badala ya sera ya sasa ya 2004.
“Tunahitaji kuwa na sera mpya inayozingatia maoni ya wananchi, hivyo maoni ya wadau ni muhimu. Tutaanza na maoni ya wajumbe wa mkutano huu,” alisema Issa akifungua mkutano huo jijini Dar es Salaam leo.
Wajumbe wanajadili ripoti ya tathmini juu ya sera ya uwezeshaji wananchi kiuchumi ya 2004 ambayo imeandaliwa na wataalamu wateule ambao wamekutana na wananchi na taasisi mbalimbali katika mikoa 12 ikiwemo ya Njombe, Ruvuma, Mbeya, Manyara, Arusha, Geita, Kilimanjaro, Tanga, Mwanza, Kigoma na Dodoma.
Katibu Mtendaji alieleza kuwa sera ya sasa imeleta mafanikio makubwa katika sekta mbalimbali zikiwemo za barabara, mawasiliano, nishati, miundombinu, ujuzi au maarifa, uwekezaji, na kuongeza kwamba sera mpya itazingatia na kuboresha masuala iliyonayo na kuingiza mapya yakiwemo ya jinsia.
Alisema dhamira ya kuwa na sera mpya ni kusaidia wananchi wote kushiriki katika uchumi wa taifa na kuharakisha shughuli za maendeleo.
Ofisa Mipango wa Mfuko wa Misitu Tanzania, Patricia Manonga, alisema mila na desturi za Tanzania zinamnyima mwanamke haki ya kumiliki mali pamoja na serikali kuweka mkazo katika jambo hili.
“Tumeona vyama vya ushirika vikiwakomboa wanawake kupitia vikundi kama vya Vicoba. Tunatarajia sera mpya itoe msukumo zaidi wa kuwawezesha mwanamke kujikomboa,” alisema Manonga. 
Mwezeshaji wa mkutano ambaye ni Mchumi Mwandamizi, Ofisi ya Rais, Menejimenti ya Utumishi wa Umma na Utawala Bora, Elias Luvanda, alisema wakati wa kukusanya maoni wananchi wengi wamesema hawaridhiki na sera ya sasa.
“Wananchi wanataka sera na mifumo ya sheria vinafanyiwe marekebisho ili kupanua fursa za kupata maendeleo,” alisema Luvanda.
Wataalamu walitumia fursa hiyo kuwashauri vijijini kuirasimisha ardhi yao na kupata hati ili watumie ardhi yao kwa tija katika shughuli za kimaendeleo.


