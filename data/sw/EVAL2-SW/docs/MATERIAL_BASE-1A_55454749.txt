
JKR Ruvu kumaliza hasira kwa Lyon

Imeandikwa na Grace Mkojera

Imechapishwa: 02 Septemba 2016

TIMU ya JKT Ruvu imesema baada ya kuahirishwa mchezo wake dhidi ya Yanga sasa imeelekeza nguvu katika mchezo wake wa kesho dhidi ya African Lyon.

JKT Ruvu ilikuwa icheze dhidi ya Yanga juzi lakini mchezo huo uliahirishwa baada ya wachezaji wengi wa mabingwa hao watetezi kuitwa kwenye timu zao za taifa.
Hii ni mara ya pili kuahirishwa kwa mchezo huo awali ulipangwa kuwa wa ufunguzi Agosti 20 ligi hiyo ilipoanza lakini ulisogezwa mbele kwa vile Yanga ilikuwa ikishiriki michuano ya kimataifa na sasa umesogezwa tena mbele mpaka itakapotangazwa tena.
Kwa mujibu wa Ofisa mteule daraja la pili ambaye ni msemaji wa JKT Ruvu Constatine Masanja, timu inaendelea kufanya maandalizi ya mchezo unaofuata.
“Tunaelekeza nguvu katika mchezo dhidi ya JKT Ruvu utakaochezwa Jumamosi (kesho) kwenye Uwanja wa Mabatini Mlandizi, kikosi kinaendelea na mazoezi vizuri chini ya Kocha Malale Hamsini, tuna imani tutafanya vizuri,” alisema.
Timu hizo zitakutana zote zikiwa na pointi moja, lakini Ruvu ikiwa nyuma kwa michezo miwili wakati Lyon huo utakuwa mchezo wake wa tatu.
Zote zina pointi moja, JKT Ruvu mchezo uliopita ilitoka sare ya bila kufungana dhidi ya Simba, na Lyon ilitoka sare ya bao 1-1 dhidi ya Azam Fc na kufungwa dhidi ya Yanga mabao 3-0.


