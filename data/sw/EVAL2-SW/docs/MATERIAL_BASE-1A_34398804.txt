
Clinton ambwaga Trump

September 28, 2016

UCHUNGUZI wa maoni ya umma nchini Marekani unaashiria kwamba mgombea wa kiti cha urais wa Marekani kupitia Chama cha Democrats Hillary Clinton amemshinda mpinzani wake Donald Trump katika mdahalo wa kwanza uliofanyika siku ya Jumatatu wiki hii.
Mda h a l o h u o a m b a o ulioneshwa moja kwa moja katika vituo vya luninga na kushuhudiwa na watazamaji wengi uliwapambanisha wagombea hao wawili waliolumbana kuhusu masuala ya uchumi, ugaidi na uhalifu ambapo mdahalo huo ulitawaliwa na malumbano makali lakini pia walijibizana kuhusiana na Vita vya Iraq na juhudi za kukabiliana na kundi linalojiita Dola la Kiislamu (IS).
Mgombea wa Democratic Hillary Clinton alimshutumu mpinzani wake Trump akisema amekuwa akikwepa kulipa kodi na kudokeza kwamba hilo lina maana kwamba hakuwezi kuwa na wanajeshi, pesa za kulipa wanajeshi waliostaafu pamoja na kufadhili elimu na huduma ya afya.
Naye Trump alimshambulia Clinton juu ya kanuni zake akisema ‘ni maafa’ na kwamba mpango wake wa kupunguza kodi utatengeneza nafasi nyingi za kazi.
Trump pia aliahidi kwamba atatoa hadharani risiti zake za kulipa kodi iwapo Clinton naye atakubali kutoa barua pepe 33,000 ambazo zilifutwa kutoka kwa seva yake wakati wa uchunguzi kuhusu tuhuma kwamba alitumia barua pepe ya kibinafsi kwa kazi rasmi alipokuwa Waziri wa Mambo ya Nje wa Marekani.
Mdahalo huo ulioandaliwa jijini New York huenda ukawa mdahalo uliotazamwa na watu wengi zaidi katika historia ambapo inakadiriwa kuwa takriban watu milioni 100 walitazama mdahalo huo.


