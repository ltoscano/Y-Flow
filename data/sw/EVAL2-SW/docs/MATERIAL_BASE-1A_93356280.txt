
Mradi wa kuku wa bil 30/- kunufaisha Kusini

Imeandikwa na Mwandishi Wetu

Imechapishwa: 20 Oktoba 2016

WANANCHI 3,000 wa mikoa ya Lindi, Mtwara na Ruvuma, wanatarajiwa kunufaika na mradi mkubwa wa ufugaji kuku aina ya chotara, unaotarajiwa kuzinduliwa mwezi ujao mkoani Lindi kwa mtaji wa Sh bilioni 30.

Akizungumza juzi jijini Dar es Salaam katika makao makuu ya Kampuni ya Namaingo Business Agenct (T) Ltd inayoratibu na kusimamia mchakato huo, Mkurugenzi wa kampuni hiyo, Ubwa Ibrahim alisema mradi huo umeanza kujengwa Lindi vijijini.
Alisema utanufaisha wananchi wa mikoa hiyo watakaotimiza taratibu zote, ambapo kila mmoja atakopeshwa na benki Sh milioni 10 ambazo zitakwenda moja kwa moja kwenye mradi wa kuku utakaokuwa unaendeshwa na wataalamu kutoka Jeshi la Kujenga Taifa (JKT).
Katika mradi huo, kila mwanachama atajengewa banda la kufugia kuku chotara 1,000 watakaofugwa kisasa na kwa utaalamu unaotakiwa ili kupata kuku wenye ubora na kilo nyingi, hivyo kuuzwa kwa bei nzuri.


