Jela miaka 3 kwa kutapeli mil 50/- za mstaafu

Imeandikwa na Abby Nkungu, Singida

Imechapishwa: 13 Septemba 2016

MAHAKAMA ya wilaya ya Singida imemhukumu mkazi wa kijiji cha Malangali mkoani Iringa, Mario Sabas Mgaya (22) kifungo cha miaka mitatu jela baada ya kupatikana na hatia ya kujipatia Sh milioni 50 kwa njia ya udanganyifu. 

Baada ya kumaliza kutumikia adhabu hiyo ya kifungo, Mahakama pia imemtaka kurejesha kiasi hicho cha fedha kwa mwalimu mstaafu, Welu Kitonka mkazi wa Kiomboi wilayani Iramba ambaye mshtakiwa anadaiwa kumtapeli kwa kumuuzia dhahabu bandia.
Mwendesha Mashitaka, Michael Ng’hoboko alidai mbele ya Hakimu wa Mahakama hiyo, Flora Ndale kuwa Aprili 13, 2013 majira ya saa 2.30 asubuhi katika eneo la benki ya NMB Tawi la Singida, mshtakiwa alijipatia Sh milioni 50 mali ya Mwalimu Welu Kitonka baada ya kumuuzia dhahabu “feki”.
Ng’hoboko alidai kuwa Aprili 11, 2013 mwalimu huyo mstaafu alikuwa amekabidhiwa hundi ya Sh 53,858,711 tu na Halmashauri ya Wilaya ya Iramba ikiwa ni mafao yake ya kustaafu.
Alidai kuwa baada ya kutoka ofisi ya Halmashauri ya wilaya ya Iramba akiwa na hundi yake mkononi, alikutana na mtu mmoja aitwaye Ritha Mathias ambaye alimwomba amuoneshe ofisi za wajenzi wa barabara wa Kichina.
Wakati wakiendelea kuzungumza, Ritha alimwambia mwalimu huyo kuwa alikuwa na madini ya thamani kubwa hivyo akamshawishi ayanunue ili apate faida ya zaidi ya Sh 600,000.
Baadaye, inadaiwa kuwa Ritha alimwita mshitakiwa Mgaya kwa simu na alipokuja alimwonesha madini hayo mwalimu huyo aliwashauri waende naye hadi Singida mjini ili awape fedha taslimu kutoka akaunti yake.
“Walienda benki na Ritha na walipotoka alikabidhi kiasi chote cha fedha mshitakiwa naye kuchukua ‘dhahabu’ hiyo, lakini alipoipeleka kwa wafanyabiashara wa madini aliambiwa kuwa hiyo haikuwa dhahabu,” alisema Wakili huyo wa serikali na hapo ndipo mshitakiwa alipokamatwa.
Akitoa hukumu, Hakimu Ndale alisema upande wa mashitaka umethibitisha bila kuacha shaka yoyote kuwa mshtakiwa Mgaya alikuwa na hatia hivyo kumpa adhabu ya kifungo cha miaka mitatu tu.


