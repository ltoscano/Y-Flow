
Katiba yatufaa nini iwapo haizingatiwi?
WAKENYA kwa miaka mingi walililia kupata katiba mpya. Maandamano ya umma bila kujali mikong'oto ya virungu vya polisi na vitoza machozi; wakereketwa wa demokrasia ya vyama vingi walivumilia yote, hatimaye maombi ya Wakenya yalimfikia Jalali pale ambapo kifungu cha katiba cha 2 A kwa wakati huo kiliondolewa na kufungua milango na madirisha ya demokrasia ya vyama vingi mwaka wa 1992.
Na MWITHIGA WA NGUGI
Lakini huo ulikuwa ndio mwanzo tu wa kupigania demokrasia na mabadiliko kamili nchini. Bila shaka, Wakenya tumetoka mbali, na kwa kudura zake Maanani, mwaka 2010 sote tulisherehekea kwa kupata katiba mpya na si hivyo tu, katiba iliyoleta ugatuzi wa mamlaka na raslimali. Ama kweli, ndoto ya Wakenya kuyaonja matunda ya uhuru wao ilianza kitambo, lakini kwa bahati mbaya vizingiti kadha vimekuwepo.
Katiba ambayo tulidhani kwamba ingeleta afueni hususan kwa Mkenya wa kawaida, imeanza kuonyesha ishara za kumkandamiza kiuchumi kutokana na ushuru wa juu na kwa upande wa pili matumizi mabaya ya fedha za umma katika ngazi ya kaunti.
Inashangaza kusikia kwamba kaunti zetu humu nchini zinapoteza mabilioni ya pesa kwa kuwalipa wafanyakazi hewa! Iweje mtu aliyekufa miaka kumi iliyopita angali anapokea mshahara? Katika shamba la wanyama sheria nzuri sheria nzuri zilibuniwa, walichoma mijeledi na kuhakikisha hawakuwa na sheria zozote kandamizi, lakini baada ya muda, hatua kwa hatua wanyama wachache walianza kuinyofoa katiba yao na kurejelea maisha magumu kama zamani. 
MKONDO
Naona tukifuata mkondo uo huo, wengine wanapoikazania kura ya maamuzi kwa upande mmoja, wenzao nao wanataka kazi iendelee hata kama njaa, umaskini na ufisadi unawakodolea Wakenya macho. Mawaziri wavunja sheria na wanaozembea kazini wangali wanaendelea kutetewa na serikali badala ya kufutwa kazi.
Wakenya wanapoendelea kulipuliwa kama si kumiminiwa risasi katika Kaunti ya Lamu na maeneo ya Likoni, waziri anayehusika na usalama angali ofisini na kama kawaida akiwatuliza Wakenya kwa mwito wake kwamba hali ya usalama inadhibitiwa vilivyo.
Swali ni je, ni wakati gani tutaona wavunja sheria na wanaozembea kazini wakifutwa kazi na ikiwezekana wafikishwe mahakamani? Ni sharti tuilinde katiba yetu na kama kuilinda kutatokana na kupiga kura ya maamuzi ili kuwaondolea wakenya dhiki na ufukara unaotokana na ufisadi uliokidhiri serikalini, basi na tuipige hiyo kura.
B aadhi ya wabunge wa kaunti wanatumia pesa za umma kwa ziara zisizofaa badala ya kushughulika na miradi ya maendeleo. Wabunge katika bunge la taifa wamehiari kuligeuza bunge kuwa mahali pa kutupiana cheche za matusi badala ya kubuni sera na sheria makinifu za kumtoa mlipa ushuru kutoka kwenye lindi la umasikini.Tukitaka kuwa na Kenya yenye maendeleo na ufanisi, si utani hakuna njia ya mkato, sote sharti tufuate sheria. 
Ni kinaya kumuona mwizi wa kuku akiendelea kuozea jela, ilhali walanguzi wa mihadarati na wanaoibia serikali mabilioni, wakijivinjari kwenye magari yao ya kifahari huku wakila kuku kwa mrija. Kama kweli sheria ni msumeno na hukata mbele na nyuma, hebu na ithibitishwe sasa.


