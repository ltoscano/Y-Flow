
NCIC iwajibike zaidi kukabiliana na chuki

HATUA ya Tume ya Kitaifa ya Ushikamano na Utangamano, NCIC ya kumhoji mwanaharakati na mchanganuzi wa kisiasa Moses Kuria kutokana na ujumbe aliochapisha katika mtandao wa kijamii, imeibua hisia mbalimbali miongoni mwa watu.
Mnamo Jumatatu, NCIC ilimhoji kwa zaidi ya saa moja mwanaharakati huyo kutokana na ujumbe wake wa Facebook, alioandika kuhusiana na kisa cha hivi karibuni cha shambulizi la kigaidi katika soko la Gikomba.
Baadhi ya waliomuunga mkono Kuria walihisi ni kana kwamba Tume inawaangazia kina yakhe huku ikiwaacha huru viongozi wa kisiasa walio na ushawishi kuzidi kuendeleza kasumba za chuki na uhasama wa kikabila.
Hii ni kwa kuzingatia kwamba ni siku chache tu baada ya NCIC, kumhoji Kalonzo Musyoka, mmojawapo wa viongozi wa chama cha upinzani, Cord, kutokana na hatua yake ya kumpuuza mwanahabari kwa misingi ya asili yake ya kikabila Kama ilivyo ada kuhusu NCIC, licha ya kauli ya Kalonzo kuashiria kinaga ubaga chuki ya kikabila, hamna hatua yoyote ya kisheria iliyochukuliwa dhidi yake.
Hata hivyo, hilo si ajabu kwani hii si mara ya kwanza kwa NCIC kuwahoji watu kuhusiana na matamshi ya chuki lakini ni muhali kusikia yeyote aliyechukuliwa hatua ya kisheria.
Hali hii imewatia tumbo joto baadhi ya watu, kiasi cha kutilia shaka utendakazi wa NCIC.
Hii ni kwa kuzingatia kuwa michafuko ya baada ya uchaguzi 2007/2008 iliyosababisha umwagikaji damu nchini, ilichangiwa pakubwa na chuki ya kikabila iliyoendelezwa wakati wa kampeni NCIC imekuwa ikiwahoji watu mbalimbali kwa matamshi ya chuki bila kuchukua hatua yoyote.
Matokeo yake ni kwamba baadhi ya watu wanatumia vibaya uhuru wao wa kujieleza na kujibwaga katika mitandao ya kijamii ambapo wanaendeleza majibizano ya chuki kwa misingi ya kikabila na kidini.
Visa vya hivi karibuni vya mashambulizi ya kigaidi vimeibua uhasama mpya baina ya makundi ya kidini, hususan Wakristo na Waislamu. Haifai Jinsi hali ilivyo, ni bayana kwamba kuhojiwa pekee hakutoshi kuzuia athari ya matamshi ya chuki.
NCIC haina budi kuchukua hatua thabiti kuhakikisha wanaoendeleza uhasama ama wa kikabila au wa kidini wanawasilishwa mahakamani ambapo wanashtakiwa na kuchukuliwa hatua za kisheria.
mnwangari@ke.nationmedia.com


