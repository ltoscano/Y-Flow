Mashindano ya vishale kuanza kesho

Imeandikwa na Grace Mkojera

Imechapishwa: 22 Septemba 2016

MASHINDANO ya vishale ya majeshi yanatarajiwa kuanza kutimua vumbi kuanzia kesho Ukonga na kushirikisha timu mbalimbali kutoka Magereza, Jeshi la Ulinzi la Wananchi wa Tanzania (JWTZ), Jeshi la Kujenga Taifa (JKT) na Polisi.

Katibu Mkuu wa Chama cha vishale Tanzania (TADA), Subira Waziri aliliambia gazeti hili jana maandalizi yamekamilika.
Alisema timu ambayo inatarajiwa kuwa na wachezaji wengi kutoka sehemu tofauti za nchi ni Magereza, tofauti na majeshi mengine ambayo yataleta washiriki wachache.
“Mashindano yetu yatafanyika kama tulivyopanga, maandalizi yamekamilika na tunatarajia kila kitu kitakuwa sawa, tunaomba tu wapenzi wa mchezo huu waje kujionea upinzani wa timu,”alisema.
Awali, Waziri alisema kupitia mashindano hayo na mengine yajayo wanatarajia kupata wachezaji wazuri wa kuunda timu ya taifa itakayokwenda Uganda kushiriki mashindano ya Afrika Mashariki. Alihimiza ushiriki wa timu kwenye michuano hiyo ili kupata kikosi bora kitakachorudi na ubingwa.


