Na káti ya mótuka, elɛngɛ́ mwăsí Bolúmbú afándí sé nyɛ̂. Botúli mpé ná Mákalámbá bawéí sé na masoló. Ntángo mosúsu, Botúli atúní Mákalámbá sɔ́kí ayáká sé malámu na pépo ntángo aútáká Boéndé. Mákalámbá sɔ́kí azóngísí, yĕ mpé átúnaka Botúli sɔ́kí basálákí mobémbo malámu na maswâ. Masoló ma bangó káti ya •mótuka• malingákí kozala malámu, kási áwa bakoleka bilɔ́kɔ ndéngé na ndéngé na nzelá ya mbóka Kinshásá, bizalí sé konátaka makanisi ma Botúli mosíka mpɔ̂ te komɔ́na ya Kinshásá mbala ya libosó wâná na Botúli. Mákalámbá mpé áwa amɔ́ní te mayɛ́lɛ ma nɔ́kɔ́ wa yĕ mafándí esíká mɔ̆kɔ́ tɛ̂, amótíkí sé nyɛ̂ kínô mbóka.

Mótuka mosílí motámbólí mpenzá. Mosíká mpé tɛ̂, obɛ́lɛ́ Botúli ákɛsɔla boye, mótuka mokangí o esíká eye bazalí kokɛndɛ. Ezalákí na Kato •No 2•. Abɛ́tí sé ngonga ya mótuka ngɔ́ngɔ́. Bato ya lopángo babimí, mpé bayéí kobáyamba, Mákalámbá, Botúli na Bolúmbú. Bafungólélí bangó monɔkɔ mwa vatíli na sofɛ́lɛ mpé bakití. Bato ya lopángo bapésí bangó mabɔ́kɔ mpɔ̂ ya bokitisi falísi. Mosíká tɛ̂ mítuka miye batíyákí bilɔ́kɔ mpé mikómí, mpé bakitísí bilɔ́kɔ bínsɔ. Mákalámbá afútí mítuka mîná mínsɔ míbalé mpé mikɛí.

Lopángo ya Kato No 2 lozalákí na bato ntúkú ísáto na mítáno. Káti ya bangó, ezalákí na bato ya mabála bátáno, băsí sambo ya ndúmbá, mibáli mwambe ya minzemba mpé ná mokóló wa lopángo ná mwăsí wa yĕ mpé ná băna ba yĕ básáto, bábalé ya băsí mpé mɔ̆kɔ́ ya mobáli, ná bandeko ba yĕ basúsu bátáno, băsí bábalé, babáli básáto. Lopángo lôná lozaláká lokóla ndé kelási mobimba. Makambo mánsɔ makoleka o káti ya Kinshása, bato ba lopángo wâná bakobúnga atá mɔ̆kɔ́ tɛ̂. Ná elekí na etakani mosúsu babéngaka na monɔkɔ mwa lopótó te commune ya Mbínza tŏ Ndjíli, mánsɔ makokómela sé bangó. Makambo mánsɔ makoleka epái ya bayíndo tŏ epái ya mindɛ́lɛ́ mɔ̆kɔ́ tɛ̂ ekokí koleka bangó. Ná masálémí na mói tŏ butú, mánsɔ makokómela sé bangó.