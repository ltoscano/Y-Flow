
Watumishi wawili Monduli watimuliwa

Imeandikwa na Veronica Mheta, Monduli

Imechapishwa: 11 Septemba 2016

BARAZA la Madiwani la Halmashauri ya Monduli limewafukuza kazi watumishi wawili na wengine wawili kupewa onyo kali kwenye Idara ya Ardhi huku likiridhia Mwanasheria wa Halmashauri hiyo kurejea kazini baada ya kushinda kesi iliyokuwa ikimkabili. 

Hatua hiyo imekuja baada ya watuhumiwa hao, Kitundu Mkumbo na Leonard Mkwavi kufukuzwa kazi baada ya kupatwa na hatia ya makosa mawili kati ya saba waliyotuhumiwa kila mmoja, huku Adil Mwanga na Leonard Haule wakipewa onyo kali kutokana na kukiuka sheria za utumishi wa umma. 
Mwenyekiti wa Halmashauri ya Monduli, Isack Copriano, aliwaeleza waandishi wa habari jana kuwa wamejadiliana kwa muda mrefu kuhusiana na watumishi hao na ndipo wakafikia uamuzi wa kuwafukuza kazi.
Mkurugenzi wa Halmashauri hiyo, Stephen Ulaya, alisema atafanyia kazi maelekezo aliyopewa na Mkuu wa Wilaya bila kumuonea mtu aibu wala kumpendelea mtu na kwamba ataongoza halmashauri hiyo kwa kufuata kanuni na taratibu.
Aidha, Mkurugenzi huyo aliwataka watumishi hususan watendaji wa vijiji na kata kuhakikisha wanafuata taratibu na kanuni kwa kuitisha mikutano ya wananchi kwa wakati na yeyote atakayebainika kwenda kinyume na hilo sheria itachukua mkondo wake.
Hata hivyo, alitoa rai kwa madiwani kutoa ushirikiano kwa watumishi hasa wa vitongoji, vijiji na kata ambao wamekuwa wakifanya kazi kwa mazoea ili kuhakikisha wananchi wanapata huduma kwa wakati na kutoa michango yao kwa ajili ya maendeleo ya wilaya hiyo.
"Monduli ni yetu sote, lazima tufanye kazi kwa bidii kuhakikisha wananchi wanapata huduma kwa wakati na sitamuonea haya mtumishi yeyote atakayekiuka sheria za utumishi, ili kuhakikisha maendeleo yanawafikia wananchi kwa wakati,‚Äù alisisitiza Ulaya.
Alibainisha kuwa yeyote atakayekutwa ametekeleza miradi ya maendeleo chini ya kiwango na ambaye hatafanya mkutano wa wananchi katika kitongoji, kijiji na kata kwa wakati atakuwa amejiondoa mwenyewe.


