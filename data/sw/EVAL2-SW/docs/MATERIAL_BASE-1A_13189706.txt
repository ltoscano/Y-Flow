Tunapokosea katika kuliangalia suala la Zanzibar
Feb 11, 2016

MAMBO matatu yananichefua yanapotumiwa kama shinikizo Zanzibar ili CCM na serikali yake watende haki visiwani humo. Mambo hayo ni pamoja na mbinyo wa nchi na mashirika ya kimataifa yanayoifadhili Tanzania kutishia kuinyima nchi misaada, tishio la machafuko na kujenga imani kuwa Rais wa Jamhuri ya Muungano wa Tanzania, John Magufuli ana nguvu kumaliza mzozo huo.
Kuna misimamo ya aina mbili katika suala la mgogoro wa Zanzibar. Wapo wanaoamini kuwakufutwa kwa matokeo ya uchaguzi Zanzibar lilikuwa ni jambo sahihi kwa sababu ni hujuma na wizi wa kura ulivyofanywa kukinufaisha Chama cha Wananchi (CUF).
Kundi la pili ni wale wanaoamini kuwa kufutwa kwa matokeo sio tu ilikuwa ni ukiukwaji wa katiba na sheria ya Zanzibar, lakini pia ulifanyika kwa lengo la kukiokoa Chama cha Mapinduzi (CCM) kilichokuwa kikielekea kushindwa na wapinzani wao wakuu, CUF.
Katika maandiko yangu yaliyopita, nimekuwa nikiweka wazi kuhusu msimamo wangu kuhusu Zanzibar. Kwamba, kama Tanzania ni nchi inayofuata mfumo wa kidemokrasia ya vyama vingi, Zanzibar haifikii kabisa kipimo hicho na kwamba CCM naamini wamekuwa wakicheza rafu sio tu katika uchaguzi huu bali tangu 1995.
Lipo tabaka moja la watu, wale waliounga mkono kufutwa kwa matokeo na pia wanaootaka marudio, wanaoamini kuwa wenzao hawastahili kutawala kwa sababu sio wanamapinduzi. Hili ni tabaka la watu wanaoiishi historia na kuiruhusu iamue maisha ya kisiasa ya Zanzibar ya sasa.
Ushahidi upo wazi. Wanasiasa wa upande mmoja wamekuwa wakisema serikali waliyoipata kwa kupindua haitotolewi kwa vipande vya karatasi.
Mtazamo huu unaenda sambamba na vitendo na maneno ya kubaguana kati ya jamii ya Wazanzibar, ubaguzi ambao wakati fulani huchukua sura ya rangi (kama tulivyoona juzi kwenye bango katika sherehe za Mapinduzi), na wakati fulani huchukua sura ya mahali asili ya watu watokeapo.
Wafadhili na misaada
Imekuwa ni kawaida kwa wazungumzaji wengi wa vyama vya upinzani kuitishia Serikali ya Awamu ya Tano kuwa itakosa misaada kwa kushindwa kutenda haki katika suala la Zanzibar na hivyo kushindwa kufikia malengo yake. Ni kweli, wafadhili wakigoma kusaidia, serikali inaweza kuathirika. Lakini inaweza pia isiathirike.
Lakini je, shinikizo hilo la kuinyima Tanzania misaada ni njia sahihi ya kuwafanya watawala wa kiafrika kutenda haki? Vipi kama wafadhili wasingekuwepo? Vipi kama sisi ndio tungekuwa nchi wafadhili ambao hatuhitaji sana misaada.
Kudai kuwa nchi itaenda mrama kwa sababu ya kukosa fedha za wafadhili ina maana kwamba kama Tanzania itaweza kujiendesha bila misaada basi suala la Zanzibar linaweza kufunikwa na maisha ya dhuluma yakaendelea kama kawaida.
Maalim Seif Sharrif Hamad na timu yake ya CUF wamekuwa wakipenda kufanya ushawishi kimataifa kupata uungwaji mkono nje ya nchi kwa mafanikio makubwa. Safari hii tunasikia wameandika barua hadi kwa Papa Francis huko Vatican. Lakini ukweli ni kwamba hata wafadhili wakiweza kushinikiza, tatizo la msingi la Zanzibar halitaondoka.
CCM hawataacha kuamini kuwa wao pekee ndio wanaostahili kutoa rais kwa sababu tu ya shinikizo la wafadhili. CCM wanaweza kufanya michezo ya kanyaboya ili tu wafadhili waridhike lakini wakaendeleza mipango yao ya siku zote.
Katika upana wake suala la kukimbilia kwa wafadhili kupata suluhisho kupitia mbinyo kwa watawala ni muendelezo vitendo vya Waafrika vya kujidhalilisha na kuwaruhusu wafadhili waendelee kuingilia mambo yetu ya ndani. Leo wanaingilia suala zuri, la haki lakini kesho watasema hatutoi fedha mpaka mhalalishe ushoga!
Pia, CUF wasione kuwa vita hii ya kutumia wafadhili ni rahisi sana. Ni ngumu na CCM pia wanaweza kuicheza. 
Tunakumbuka makala iliyoandikwa na Katibu Mkuu wa CCM, Abdulrahman Kinana, wakati wa kampeni katika jarida moja maarufu huko nje akinasibisha muungano wa upinzani na masheikh wa Uamsho, ambao vyama vya Ukawa, kupitia mgombea wao wa urais, viliahidi kuwaachia huru, ingawa baadaye wakaikana ahadi hiyo.
Katika makala ile yenye kichwa cha habari, ‘Tanzania cannot be allowed to be the new front for terrorists,’ Kinana anasema ni kundi la Uamsho ndilo limekuwa likifanya vitendo vya ugaidi visiwani humo ikiwemo kumwagia tindikali watu, wakiwemo, mapadri, watalii na wageni wengine. Aidha, Kinana alidai Uamsho wana uhusiano na makundi ya kigaidi, ikiwemo Boko Haram la Nigeria.


