
DC amtumbua mwenyekiti wa kijiji
Mwemezi Muhingo, Mwananchi mwananchipapers@mwananchi.co.tz
Kibondo. Mkuu wa Wilaya ya Kibondo mkoani kigoma, Ruth Msafiri amemsimamisha kazi mwenyekiti wa Kijiji cha Kigendeka kilichopo Kata ya Busagara, Yotham Kitwe kupisha uchunguzi wa upotevu wa fedha za kijiji zaidi ya Sh1 milioni.
Hata hivyo, Kitwe alisema hawezi kuzungumzia suala hilo kwani ana kazi nyingi za kufanya.
Uamuzi huo ulifikiwa baada ya mwenyekiti huyo kuchangisha fedha kwa ajili ya kutengeneza madawati kisha kudaiwa kuzitumia kwa matumizi mengine.
Mkaguzi wa Ndani wa halmashauri hiyo, Elihuruma Elia alifanya ukaguzi baada ya malalamiko ya wananchi na kubaini fedha hizo zimetumika bila kufuata kanuni na sheria za utoaji na upokeaji pesa bila ya kutoa stakabadhi.
“Baada ya kufanya uchunguzi, tumebaini fedha hizo kutumika bila kufuata utaratibu maalumu na kwamba bado tunaendelea na uchunguzi zaidi ili kumchukulia hatua za kinidhamu,” alisema Msafiri. 


