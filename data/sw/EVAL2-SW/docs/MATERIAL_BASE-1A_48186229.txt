
Serikali, wazalishaji washusha bei ya mbolea

Imeandikwa na Ikunda Erick

Imechapishwa: 11 Oktoba 2016

SERIKALI na wazalishaji wa mbolea duniani wameafikiana kushusha bei ya mbolea kwa wastani wa asilimia 25 hadi 31, ikiwa ni punguzo la asilimia 30 ya bei ya mwaka jana.

Akizungumza kwenye Mkutano wa Pili wa Upatikanaji na Usambazaji wa Mbolea barani Afrika, Waziri wa Kilimo, Mifugo na Uvuvi, Dk Charles Tizeba alisema hatua hiyo imefikiwa miezi miwili iliyopita baada ya serikali kukutana na wazalishaji hao na kufikiana uamuzi magumu.
“Tumefanya mazungumzo na wazalishaji wa mbolea aina zote, ndani ya miezi miwili iliyopita tumeafikiana kushusha bei ya mbolea kwa wastani wa asilimia 25 hadi 31, hili ni punguzo kubwa haijawahi kutokea,” alisema Dk Tizeba.
Alisema hatua hiyo imekuja kutokana na bei ya mbolea nchini kuwa ya juu na hivyo wakulima wengi kushindwa kumudu gharama za ununuzi, hivyo kufanya ualishaji wa mazao kuwa wa chini na wakati mwingine nchi kuwa na tatizo la njaa kwa baadhi ya maeneo.
"Mfano, Mbolea kutoka Singapore kuja bandari ya Dar es Salaam tani moja gharama yake bila ushuru na kodi ni Dola 230 (sawa na Sh 499,100), ikifika hapa kodi na tozo nyingine inafika Dola 310 (Sh 672,700), lakini cha ajabu mkulima wa mkoani anaipata kwa Dola 1,300 (Sh 2,821,000) yaani bei imekuwa mara tatu, hapa kuna mchezo mchafu,” alisema Dk Tizeba.
Bei ya mfuko mmoja wa mbolea wa kilogramu 50 kwa sasa ni kati ya Sh 40,000 hadi 60,000 bei ambayo kwa mkulima ni kubwa ukilinganisha na kipato chao.
Alisema serikali imeliona hilo ndio maana hivi sasa imepunguza utitiri wa kodi za mbolea kutoka aina 16 zilizokuwepo hadi kubaki aina 11, imepunguza gharama ya mbolea na gharama ya usafiri wa mbolea kutoka bandarini kwenda mikoani.
Mwakilishi wa Kampuni ya Masoko ya Mbolea Duniani (CRU) iliyoandaa mkutano huo, Chris Lawson alisema zaidi ya washiriki 300 kutoka maeneo mbalimbali duniani wanaojihusisha na uzalishaji mbolea, usambazaji na biashara ya mbolea wameshiriki.


