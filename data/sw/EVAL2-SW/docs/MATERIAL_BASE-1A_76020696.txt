KUINGIA kwa utandawazi duniani kumeleta mabadiliko mengi chanya na hasi pia, ikiwa ni pamoja na kuathiri mila na desturi zilizokuwapo ikiwamo suala zima la uendeshaji mazishi katika jamii.
Mabadiliko yanayoonekana katika zama hizi mazishini kwa asilimia kubwa yana mwelekeo wa kujali zaidi mahitaji ya kimwili ya watu wanaofika msibani kuliko mahitaji ya marehemu.
Kwa kawaida katika maisha ya binadamu ana sherehe kuu tatu za msingi; ya kwanza ikiwa ni ya kuzaliwa, ya pili ndoa na ya tatu ikiwa kifo. 
Hata hivyo namna ya kuzisherehekea hutofautiana kwa kutegemea mazingira yaliyozingira tukio hilo yakitegemea kama ni la furaha au huzuni.
Kwa msingi huo, sherehe za kuzaliwa na ile ya ndoa kwa kawaida hutawaliwa na furaha kwa wahusika, familia, ndugu, jamaa na marafiki zao.
Lakini kinyume na sherehe hizo kwa asilimia kubwa ile ya kifo wafiwa hawatakubali hali waliyonayo iwe ‘sherehe ya kifo’ kwa sababu moja kifo hutawaliwa na hisia za majonzi na huzuni. Huu ni ndio ukweli.
Lakini pamoja na ukweli huo, nyakati hizi za sayansi na teknolojia, ni kawaida kushuhudia mazishi yakitawaliwa na shangwe, muziki, ulevi kwa kumwaga na hivyo neema za kimwili na wafanyabiashara wa pombe.
Hufanya tukio zima liondoe dhana ile tuliyoizoea ya uwapo wa msiba mahali hapo.
Mabadiliko haya hayazikumbi tu jamii zetu za Kiafrika, bali pia katika mataifa ya Magharibi na Asia ambako bila shaka ndiko tulikoyaiga kwa gharama ya utandawazi.
Katika mataifa hayo yalianza zamani sana kwenda tofauti na maana ile ya msiba, wakienda mbali zaidi kukodi waombolezaji ili kuujaza msiba.
Hayo ni tisa, kumi katika mataifa hayo hasa Asia kuna mila ya ukodishaji vikundi vya starehe hasa vyenye wanenguaji wa nusu uchi, ambavyo havina tofauti kabisa na vile vya vilabu vya usiku vilivyoshamiri katika mataifa ya magharibi.
Wanenguaji hao wanaochojoa nguo wakiwa msibani huwa na lengo la kuvutia umati kushiriki mazishi pamoja na kile wanachodai kuwapoza mizimu au kumpa marehemu starehe ya mwisho akielekea katika dunia mpya.
Wanenguaji hawa kwa kawaida ni vijana wadogo wa kike, ambao huimba na kunengua na kuchojoa nguo kuanzia sidiria hadi chupi wakibaki watupu kama walivyozaliwa katika mazishi au misafara ya mazishi.
Kama sehemu ya ibada ya kumombea marehemu, mazishi duniani mara nyingi huhusisha uimbaji na uchezaji kusherehekea tukio hilo, ijapokuwa vitendo vya kuchojoa nguo msibani na mazishini ni vya nadra.
Nchini Taiwan, mila na desturi ilikuwa kuwakodi wataalamu wa kustarehesha mazishi ili kusaidia kusahaulisha familia machungu, hasa wakati ndugu wanaposita au walipopata shida kuhudhuria mazishi.
Madhumuni ya wachojoaji hawa si tu kuvutia umati bali pia kuipoza mizimu inayosumbua pamoja na kufurahisha marehemu mara ya mwisho duniani.
Kinachotokea wakati wa unenguaji kinatofautiana, kinaweza kuhusisha upandaji nguzo na kunengua, mifumo ya sauti, wanamuziki, fataki, taa za rangi zinazobadilika na kila aina ya manjonjo ambayo unaweza kuyakuta katika vilabu vya usiku.


