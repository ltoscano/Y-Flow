Kuvunjwa jengo la Tanu Lumumba kejeli kwa uzalendo?
Feb 25, 2015

HAKUNA aliyeamini siku hiyo, kwamba iliyokuwa ikibomolewa na kushushwa chini kwa kasi ya kutisha kwenye Mtaa wa Lumumba, Jijini Dar es Salaam mapema Februari, mwaka huu, ni jengo mashuhuri linaloficha siri na historia ya harakati za ukombozi wa Taifa hili, maarufu kama “Jengo palipozaliwa TANU mwaka 1954”, na ambalo kabla ya hatua hii, lilikuwa Ofisi Ndogo ya Makao Makuu ya Chama Cha Mapinduzi [CCM].
Kikosi cha wanaume zaidi ya 30 kazini; wakiwa vifua wazi; nyundo na sululu mikononi, wakitokwa jasho kwa kazi hiyo ya suluba kuitika “AMRI” ya wakuu wa CCM kwa ujira, kwamba jengo hilo kwenye kiwanja kisichozidi mita za mraba 90, ambacho thamani yake ni duni kupita kifani, ikilinganishwa na thamani ya historia ya jengo hilo; lishushwe chini kupisha ujenzi wa jengo la kisasa na hivyo kufuta juu ya ardhi hiyo historia ya ukombozi wa Taifa letu, kwa uchu wa biashara na pesa.
Nikamsikia bibi mmoja mpita njia, Amina Abdallah [miaka 80], akilalama kwa uchungu akisema: “Na hii maana yake nini?;tumeingiliwa na shetwani gani kutufanya tudharau historia yetu?”; na kwamba, wanaofanya haya hawatuthamini, lakini akaishia kuomba wale wafanyalo hilo wasamehewe kwa kuwa hawajui watendalo kwa Taifa hili.
Nilishangazwa na uzalendo wa bibi yule na kwa uelewa wake thabiti juu ya thamani ya historia na utamaduni kwa nchi, kuliko kizazi cha leo kisichoelewa umuhimu wa “kutazama nyuma ili kwenda mbele”.
Ni kusema kwamba, jengo hilo halibebi historia ya vyama vya siasa pekee, bali uhuru wa Taifa; hivyo CCM pekee hawakuwa na mamlaka ya kuamua kile walichofanya, ila Wa tanzania, bila kujali itikadi zao za kisiasa, maana uhuru uliopatikana ni kwa wote.
Wakapita vijana wawili, watanashati wa kimjini wakiangalia kwa kufurahia kuwaona “wanaume” kazini wakisomba matofali yalivyokuwa yakiporomoka; mmoja akasema, “Oya! CCM anaanguka; anauza kila kitu kwa wawekezaji”, bila kufahamu kwamba jengo hilo halibebi historia ya CCM, bali uhuru wa Tanganyika; na kwamba bila Tanganyika, pasingekuwa na Tanzania.
Nikajihoji: Je, ni kwa sababu hii Taifa letu linapoteza maadili haraka, dira ya maendeleo na uzalendo kuyoyoma, wakati mataifa makubwa yakielekeza mizinga yake kutumaliza kwa kupuuza hayo?. Je, haikusemwa kwamba, Taifa lisilo na utamaduni na lenye kupungukiwa uzalendo, ni sawa na mti usio na mizizi kuweza kuangushwa na upepo kidogo tu?.
Alipozindua nyumba hiyo kwa matumizi ya Chama cha Tanganyika African Association [TAA] katika Mtaa uliojulikana wakati huo kama “New Street”, Gavana wa Tanganyika, Sir Donald Cameron [ambaye ni babu wa Waziri Mkuu wa sasa wa Uingereza, David Cameron], hakujua kwamba ndani ya nyumba hiyo pangezaliwa baadaye Chama cha siasa – Tanganyika African National Union [TANU], kuja kung’oa utawala [ukoloni] wa Mwingereza nchini miaka 31 baadaye. Angejua hilo, katu asingethubutu kuzindua ofisi hiyo kwa kujichoma kisu mwenyewe.
TAA kilianzishwa na wazee maarufu wa Dar es Salaam kama klabu ya starehe kwa lengo la kuwaunganisha Waafrika wa Tanganyika katika kipindi hicho ambacho siasa hazikuruhusiwa na wakoloni, na ambapo wazo la kudai uhuru lilikuwa halijamea wala kufikirika miongoni mwa Watanganyika.
Mtaa wa “New Street” ulibadilishwa jina kuitwa Mtaa wa Lumumba baada ya Uhuru kwa heshima na kumbukumbu ya Mwanamapinduzi na Waziri Mkuu wa kwanza wa Congo Leopoldville [baadaye Zaire na sasa Jamhuri ya Kidemokrasia ya Congo – DRC], hayati Patrice Emery Lumumba, aliyeuawa kikatili na mabeberu – maadui wa uhuru wa Afrika, mwaka 1961; na kibaraka wao, Joseph Desire Mobutu [baadaye kujiita Mobutu Seseseko Kuku wa Zabanga] akachukua madaraka kijeshi kwa msaada wa Wabelgiji na Shirika la Ujasusi la Marekani – CIA, kwa lengo la kudhibiti Ukomunisti nchini humo na Afrika kwa ujumla.
Wazo la kudai uhuru wa Tanganyika liliasisiwa na askari wa Kitanganyika walipokuwa kwenye uwanja wa mapambano,wakati wa Vita ya Pili ya Dunia huko India. Askari hao wa Kambi ya Kaljan, nje kidogo ya Jiji la Bombay [sasa Mumbai], wakiwamo ndugu wawili, Abdulwahid Sykes na Ally Sykes na Watanganyika wenzao, na ambao walikuwa wamepelekwa vitani vijana wakiwa wanachama wa TAA, walipanga mbinu za kumwondoa mkoloni vita ikimalizika na kurejea Tanganyika.
Na wakiwa huko Burma, kambi ya Imphal; walikubali kukibadili kikosi cha Burma kuwa chama cha kisiasa cha kupigania maslahi ya Watanganyika.


