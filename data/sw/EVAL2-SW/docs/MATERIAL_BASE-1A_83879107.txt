

Dk. Fredirick L Mashili, MD, PhD
SINA uhakika kama Baraza la Kiswahili limeshatoa tafsiri sahihi na maneno halisi ya Kiswahili yanayobeba maana ya aerobics au cardio. Lakini hata hivyo, sina shaka kuhusu matumizi ya maneno haya katika jamii ya watu wanaopenda na kufanya mazoezi. Wengi wetu tunayatumia mara kwa mara.
Tukubaliane pia kwamba, kuna utata kidogo katika matumizi ya maneno haya mawili. Utata huu upo pia katika matumizi ya maneno haya kwa lugha ya Kiingereza. Je, maneno haya yana maana sawa, au tofauti? Na kama yana maana sawa kwanini yatumike maneno tofauti? Kwa kifupi, maneno haya yanawakilisha vitu viwili tofauti ambavyo vinahusika kuleta madiliko yanayofanana. Kwa maana rahisi, maneno haya yana maanisha kitu kimoja, na hutumika kwa kubadilishana. Mtu mwingine amezoea kutumia ‘cardio’ wakati mwingine anakuwa amezoea zaida neno ‘aerobics.’
Chukulia mfano mzuri kabisa wa mazoezi ya cardio, kutembea au kukimbia kwa mwendo wa kawaida.
Nimesema kukimbia kwa mwendo wa kawaida kwa sababu kukimbia kwa mwendo wa kasi (sprinting), kama mtu anapokimbia mita 100 au 200, hakukidhi vigezo vya kuwa cardio. Mtu anapokimbia kwa mwendo wa kawaida au kwa lugha ya kitaalamu mchaka mchaka, mambo mawili muhimu hutokea. Kasi ya mapigo ya moyo na ile ya kupumua huongezeka na kuwa juu kwa kipindi chote anachofanya mazoezi.
Ni rahisi kutambua mabadiliko haya tunapofanya aina hii ya mazoezi. Nia kubwa ya kuongezeka kwa kasi ya mapigo ya moyo na kupumua, ni kuweza kufikisha hewa ya oksijeni katika chembe hai, hususani zile za misuli ambazo hufanya kazi ya ziada wakati wa mazoezi. Oksijeni hii ndiyo inayowezesha kupatikana kwa nguvu inayotumika wakati wa mazoezi ya cardio au aerobics.
Sasa tumesema vitu viwili, kasi ya mapigo ya moyo na ile ya kupumua, vikiwa na lengo la kupeleka hewa ya oksijeni ya kutosha kwenye misuli. Neno cardio hapa linamaanisha moyo. Limetokana na neno la kilatin ‘kardia’ likimaanisha moyo. Hii ni kutokana na ukweli kwamba mazoezi ya aina hii huongeza kasi ya mapigo ya moyo.
Lakini pia, mazoezi haya huongeza kasi ya kupumua kwa kufanya kazi kwenye mapafu. Nia na madhumuni ni kuimarisha utumiaji wa hewa ya oksijeni. Neno aerobics, limetokana na neno la Kigiriki ‘aerobic’ ambalo maana yake halisi ni ‘yenye hewa ya oksijeni.


