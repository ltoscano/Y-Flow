
Majimaji wakiri kwa sasa hawana presha tena
Charles Abel, Mwananchi cabel@mwananchi.co.tz
Dar es Salaam. Wachezaji wa Majimaji wamedai kuwa watacheza mechi zao zilizobakia kwa uhuru mkubwa baada ya kujihakikishia kubaki Ligi Kuu msimu ujao.
Wakizungumza na gazeti hili jana, wachezaji wa Majimaji walisema walishindwa kupata matokeo na kuonyesha kiwango kizuri kwenye mechi zao nyingi msimu huu kutokana na hofu kubwa ya kushuka daraja.
“Huwezi kucheza vizuri huku ukiwa na msongo wa mawazo kichwani. Timu ilikuwa kwenye wakati mgumu na mashabiki walikuwa wanahitaji matokeo mazuri kila wakati jambo ambalo lilikuwa linatuharibia mno saikolojia yetu uwanjani.
“Kwa sasa tumeshatimiza lengo ambalo tulijiwekea mwanzoni mwa msimu, hivyo tutaingia uwanjani kwenye mechi zetu zilizobakia tukiwa sawa kimwili na kiakili,” alisema kiungo Alex Kondo.
Kipa David Burhan aliwaahidi wakazi wa Songea kuwa watarajie soka safi kwenye mechi zilizobakia ambazo mbili watacheza kwenye uwanja wa nyumbani.
“Wajiandae kwa burudani tu pale tutakapokabiliana na hizo timu za Simba na Yanga, ambazo tutacheza nazo nyumbani.
“Ni fursa ya pekee kwetu wachezaji na mashabiki wa Majimaji kumalizia nyumbani tena dhidi ya timu kubwa hivyo ni lazima tufanye kitu fulani cha kipekee kwenye mechi hizo,” alisema Burhan.


