
Profesa Museru Mkurugenzi Muhimbili

Imeandikwa na Mwandishi Wetu

Imechapishwa: 04 Oktoba 2016

RAIS John Magufuli amemteua Profesa Lawrence Museru kuwa Mkurugenzi Mtendaji wa Hospitali ya Taifa ya Muhimbili. Kwa mujibu wa taarifa iliyotolewa jana na Katibu Mkuu Kiongozi, Balozi John Kijazi Ikulu jijini Dar es Salaam, ilieleza kuwa uteuzi huo umeanza juzi. 

Kabla ya uteuzi huo, Profesa Museru alikuwa akikaimu nafasi hiyo.
Profesa Maseru alizaliwa Julai 13, 1953, wilayani Musoma katika mkoa wa Mara.
Ni mtoto wa Ezekiah Malimu na Nyamambara Mangwesi.
Alitunukiwa shahada ya udaktari wa tiba mwaka 1979 kutoka Chuo Kikuu cha Dar es Salaam, alitunukiwa shahada ya uzamili katika fani hiyo hiyo mwaka 1984 na mwaka 1992 alisomea shahada ya uzamili katika fani ya sayansi ya mifupa.
Alifanya mafunzo ya vitendo katika Hospitali ya Muhimbili kati ya mwaka
1979-1980, daktari bingwa wa upasuaji kuanzia mwaka 1984-1992 na baadaye akawa mhadhiri mwandamizi na mshauri.
Mwaka 1994 aliteuliwa kuwa Mkuu wa Kitengo cha Mifupa Katika Hospitali ya Muhimbili.
Pia mwaka 1987, alifanya kazi katika Hospitali ya Singapore kama daktari bingwa wa mifupa, kazi hiyo hiyo alifanya pia Ujerumani kati ya 1988-1989.
Mwaka 1996 aliteuliwa kuwa Mkuu wa Taasisi ya Mifupa Muhimbili (MOI).


