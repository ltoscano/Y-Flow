Makocha Zanzibar waambiwa watafute kazi nje

Imeandikwa na Mwajuma Juma, Zanzibar

Imechapishwa: 28 Septemba 2016

MAKOCHA wa soka Visiwani Zanzibar wametakiwa kutanua soko la ajira la taaluma yao nje ya nchi badala ya kuhamishia soko hilo Tanzania Bara pekee.

Wito huo umetolewa na Rais wa Chama cha Soka Zanzibar (ZFA) Taifa, Ravia Idarous katika hafla ya kukabidhi vyeti vya leseni B kwaaalimu 26 waliomaliza mafunzo hayo mwezi uliopita.
Alisema kwa sasa wengi wa walimu wamekuwa wakihamia kufundisha Tanzania Bara, pamoja na kwamba Zanzibar soko lake ni kidogo hakuna mishahara lakini wajaribu kutafuta masoko mengine na nje ya nchi ili nao wafarijike.
“Ila nataka nitoe msisitizo kwamba mmepata leseni za CAF na hii maana yake si kwamba mfanye kazi katika kisiwa cha Unguja na Pemba tu au na Tanzania Bara mnatakiwa mfanye kazi na nje ya nchi kama Botswana, Australia kwa sababu wewe umepata cheti kwa bara zima la Afrika,” alisema.
Aidha aliwapongeza makocha Malale Hamsini ambae yupo Tanzania Bara kuifundisha timu ya JKT Ruvu na Kocha Abdalla Bares ambae yupo Ndanda FC na kusema kwamba walimu hao wameonesha mfano na wengine wanapaswa kuiga.


