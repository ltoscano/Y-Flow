
Clinton apigia mkewe debe mchujo wa chama ukikaribia
Na AFP
NEW YORK, Amerika
RAIS wa zamani wa Amerika Bill Clinton kwa mara ya kwanza, Jumatatu, alijitokeza hadharani kumpigia debe mke wake Hillary kugombea urais mwaka huu, na kumtaja kama mgombeaji anayefaa zaidi kuwahi kuonekana kwa miongo mingi.
Rais huyo wa zamani mwenye umri wa miaka 69 alielekea New Hampshire kumpigia debe waziri huyo wa zamani wa mashauri ya kigeni, ambaye pia amewahi kuwa seneta na mama wa taifa.
Hillary anaongoza kwenye kura za maoni kuhusu mgombeaji atakayetwaa tiketi ya chama cha Democrats kabla uchaguzi kuandaliwa mwezi ujao.
Jumatatu, alihutubia mkutano wa hadhara katika chuo cha mafunzo ya juu ya kijamii jijini Nashua, na kumsifu Hillary kwa kujitolea kufanya Amerika iwe nchi yenye haki zaidi, yenye usalama zaidi kwa maskini na wanaojitahidi maishani.
“Siamini maishani mwangu kuna mtu yeyote amegombea wadhifa huu katika wakati muhimu kama huu ambaye amehitimu zaidi kwa ujuzi, utaalamu na mtulivu anayefahamu kile kinachohitajika kufanywa,” akasema.
Huku akijitaja kuwa “babu mwenye furaha”, Clinton alisema anafahamu Hillary ndiye “mtu mwema zaidi” tangu walipokutana wakapendana miaka 45 iliyopita katika Chuo cha Sheria cha Yale. Kulingana naye, mke wake angeshinda wadhifa wowote lakini alitaka tu kutoa huduma za kisheria kwa walio masikini.
“Kila kitu alichokigusa, alikifanya kiwe bora zaidi,” akasema, na kumtaja kuwa “manamageuzi”. Hata hivyo, Donald Trump anayetaka kugombea urais kupitia kwa chama cha Republican alimkashifu Clinton na kusema ana sifa mbaya ya uhusiano na wanawake.
Alizidi kumkashifu Jumatatu, akamkashifu pia Hillary ambaye alikuwa amesema Trump ni mbaguzi wa wanawake.
“Anawezaje kusema hivyo ilhali ana mbaguzi mkubwa zaidi wa wanawake nyumbani kwake, anayemsubiri kurudi nyumbani usiku,” akaambia shirika la habari la CNN.
“Kitu kibaya zaidi ambacho Hillary angefanya ni kumruhusu mume wake kumpigia debe. Tazama tu,” akasema kupitia kwa mtandao wa kijamii wa Twitter mnamo Jumapili.
Chama cha Republican kilijaribu kumwondoa Clinton mamlakani kupitia kwa mswada wa bungeni mwaka wa 1998 lakini wakashindwa, kwa madai kuwa alizuia uchunguzi kuhusu madai ya kushiriki kwa mapenzi nje ya ndoa.
Jumapili, Hillary alizomewa na mbunge wa chama cha Republican akiwa New Hampshire kuhusu madai yaliyomhusisha mume wake na kushiriki mapenzi nje ya ndoa. 
“Huna adabu sana,” akamwambia kwa ukali kabla kumjibu mtu mwingine aliyekuwa kwenye umati.
Mume wake hakumtaja Trump kwenye hotuba yake ya dakika 30 akiwa Nashua, lakini akaonya kuwa mafanikio makubwa yaliyopatikana kwenye sera za afya na mazingira huenda yakapotea ikiwa wananchi watamchagua rais wa chama cha Republican.
“Inatia hofu,” akasema, huku akiomba wapigakura wachukulie kwa uzito matamshi ya wagombeaji wa urais.


