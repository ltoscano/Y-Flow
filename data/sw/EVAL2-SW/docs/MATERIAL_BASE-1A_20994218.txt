Soko la Igogo kuwa tayari keshokutwa

Imeandikwa na Mwandishi Wetu

Imechapishwa: 28 Oktoba 2016

MHANDISI Mkuu anayesimamia mradi wa ujenzi wa soko la Igogo mkoani hapa, Clemence Kizinga, amesema hadi kufikia keshokutwa ujenzi wa soko hilo utakuwa umekamilika.

Alisema hayo wakati Kamati ya Hesabu ya Bunge la Afrika Mashariki (EALA) ilipotembelea mradi huo wa ujenzi wa soko la Igogo, uliogharimu Sh milioni 269, pamoja na mradi wa machinjio ya Igoma.
Kizinga alisema mpaka sasa wamefanikiwa kujenga mabucha manane, eneo la meza 60 kwa ajili ya kuuzia samaki na sehemu ya mama lishe ya kuuzia chakula.
Mratibu Mkuu wa Mradi wa Hifadhi ya Mazingira ya Ziwa Victoria (Lvemp II ) taifa, Omari Myanza alisema chini ya mradi huo wameweza kufanikisha miradi mbalimbali kama ujenzi wa matenki 36 ya maji katika mkoa wa Geita, Simiyu, Kagera na Mara.
Myanza alisema walifanikiwa katika ufugaji wa nyuki ambapo mpaka sasa wana mizinga ya nyuki 100 ambayo kwa mwaka huleta faida ya shilingi milioni 960. 
Lvemp II imefanikisha kujenga vyoo 47 na kuwezesha zaidi ya watu 111,757 kunufaika na pia imetengeneza majiko 111 kwa ajili ya taasisi mbalimbali katika wilaya ya Maswa na Misungwi. Alisema wamefanikia kupunguza tatizo la magugu maji katika Ziwa Victoria kutoka hekta 104 wakati mradi ulipoanza na sasa kufikia hekta 520.


