

Na Mwandishi Wetu, Dar es Salaam
TAKWIMU zinaonesha kuwa Wa tanzania wengi hawaendi kukopa benki licha ya kuwapo kwa fursa hiyo.
Sote tunafahamu kuwa benki ni wafanyabiashara kama walivyo wengine, wanauza na kununua fedha hivyo hiyo ndiyo bidhaa yao wanayoitegemea.
Hivyo, kama ni wafanyabiashara wanachotazamia ni kupata faida kama ilivyo kwa wengine. Kukopesha ni huduma wanayotoa kati ya huduma zingine nyingi walizo nazo na hivyo lazima kupata faida.
Sababu kubwa inayotajwa na watu ambao hawapendi kukopa benki ni kwamba wanadai masharti yao ni magumu, kuogopa kufilisiwa mali, riba kubwa na mlolongo mrefu wa kufuata taratibu ambazo zitamuwezesha mtu kukidhi vigezo vya kupata mkopo.
Wengine wanasema biashara zao si za kijasiriamali hivyo zinauwezekano mkubwa wa kufa hatimaye kushindwa kulipa deni.
Lakini pia, wengine wamekuwa wakikurupuka kukopa bila kupanga mipango madhubuti ya jinsi ya kurudisha – watu wanakopa ili kutatua matatizo yanayowakabili na si kuendeleza biashara zao.
Kwa kutambua umuhimu wa mikopo kwa Wa tanzania, kampuni mbalimbali za simu nchini zimebuni njia ya kuwakopesha wateja wao fedha taslimu kupitia simu zao za mkononi.
Tigo ni miongoni mwa kampuni hizo, ambapo inatoa mikopo kwa wateja wake papo kwa hapo bila vikwazo ili mradi tu uwe mtumiaji wa Tigopesa.
Mkuu wa huduma za Pesa kwa njia ya Simu wa Tigo, Raun Swanepoel, anasema kwa mara ya kwanza huduma hiyo iliyopewa jina la Tigo Nivushe itawawezesha wateja wa Tigopesa kujiwekea historia ya kukopa na ambayo inakuwa wazi kwa mteja yeyote na kuachana na aina nyingine za ukopeshaji.
Hakuna dhamana inayowekwa au kuchukuliwa kwa kuwa huduma hii imeanzishwa ili iwe wazi na kuwezesha ukopeshaji kistaarabu.
Akifafanua kuhusu urahisi wa huduma yenyewe, Swanepoel anasema Tigo Nivushe inatoa vipindi tofauti vya ukopeshaji zikiwamo gharama tofauti za utawala kulingana na urefu wa kukaa na mkopo.
Anatoa mfano mkopo wa wastani wa Sh 10,000 hufanyiwa kazi ndani ya muda mfupi na fedha huingizwa kwenye akaunti ya mhusika ndani ya dakika chache. 
“Wateja waliojiwekea historia ya kukopa wanaweza kukopa kiwango kikubwa cha fedha na ada ya uendeshaji ikiwa ni ndogo. “Mikopo hutolewa moja kwa moja kwenye pochi ya simu hivyo wateja wanaweza mara moja kutumia fedha hizo kulipia ankara (bili), kuhamisha kwenda kwa wengine au kuchukukua fedha taslimu kutoka kwa maelfu ya mawakala waliopo nchini.
“Tigo Nivushe imetengenezwa katika namna ambayo inatoa msukumo wa ukopaji wa kuwajibika. Awali mtindo wa simu uliokuwapo ulitumika kupima ukomo mzuri wa mikopo na wateja waliweza kuwa na mkopo mmoja kwa wakati.


