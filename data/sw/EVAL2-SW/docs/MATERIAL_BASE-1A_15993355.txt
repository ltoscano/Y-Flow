RC ataka Rombo waache ulevi, ubakaji

Imeandikwa na Nakajumo James, Rombo

Imechapishwa: 08 Septemba 2016

MKUU wa Mkoa wa Kilimanjaro, Said Mecky Sadiki amewataka wakazi wa wilaya ya Rombo kujipanga upya ili kuondokana na sifa mbaya za kukithiri kwa matukio ya ujambazi, ubakaji, ulevi wa kupindukia, mimba za utotoni na magendo ya bidhaa. 

Sadiki alisema hayo wakati anaongoza harambee ya ujenzi wa Kituo cha Polisi Useri kitakachogharimu zaidi ya Sh milioni 84.2, kinachojengwa kwa nguvu za wananchi na wadau wa maendeleo wa ndani na nje ya wilaya hiyo.
"Lazima mbadilike maana kila siku ninapopokea taarifa za ulinzi na usalama za Mkoa ninyi mnatajwa kuongoza kwa matukio hayo...nitawapa mfano tangu Januari hadi sasa tayari wanafunzi 60 wa shule za msingi na sekondari wamepata ujauzito katika wilaya yenu pekee," amesema.
Alisema wilaya hiyo kutajwa kwa matukio hayo, hakuichafui wilaya hiyo pekee bali kuwarudisha nyuma kimaendeleo na kuwapunguzia fursa za uwekezaji katika sekta mbalimbali.
Sadiki alisema ujenzi wa kituo hicho uwe chachu ya kupunguza matukio ya uhalifu na kuzuia biashara ya magendo inayofanyika kupitia njia za panya 264 zilizopo kuanzia Holili hadi Kamwanga ambapo ni mpakani na Kenya.
Akikagua ujenzi wa jengo la utawala katika Kituo cha Afya Karume, jengo la utawala la halmashauri na miradi ya maji, Sadiki alitaka wataalamu kushirikiana na ofisi yake ili kutafuta fedha za kukamilisha ujenzi huo ikiwa ni uboreshaji wa huduma kwa wananchi. Katika taarifa yake kwa Mkuu wa Mkoa, Ofisa Tarafa ya Usseri, Saburi Uledi alisema ujenzi wa Kituo cha Polisi unahitaji Sh milioni 64 ili kukamilika.
Kitahudumia watu 52,610 katika vijiji 14 kwenye kata nne ambao awali walitembea umbali wa kilometa 12 kutafuta huduma hiyo.
Awali Mkuu wa Wilaya hiyo, Agnes Hokororo alisema hadi sasa ujenzi umegharimu Sh milioni 19.8 na kwamba harambee iliyoongozwa na Mkuu wa Mkoa imefanikisha kupatikana kwa Sh milioni 6.5 pamoja na vifaa vya ujenzi, mbao 270, mabati 30 na malori matano ya mchanga.


