
Zikizimwa simu feki, tufute machozi tusonge mbele
Binadamu tuna tabia ya kuchanganyikiwa pale matatizo mazito yanapotukuta. Ni wachache wanaweza kuhimili magumu hayo licha ya kupata mshtuko. Hii ipo katika nyanja zote za maisha ama kibiashara pale inapotokea hasara au katika masuala ya kijamii kama msiba au ajali ya kutisha.
Matukio hayo mengi ukiachana na yanayotokea ghafla, huanza taratibu kama mwelekeo wa hasara za biashara lakini baadaye huumiza zaidi.
Hivi ndivyo pia yatakavyokuwa maumivu ya kuzima simu za mkononi wiki ijayo. Wengi watakaozimiwa simu zao wataumia kwa hasara. Baadhi ya wafanyabiashara waliokuwa wakiziingiza simu feki safari za kibiashara huenda zikaishia hapo.
Wafanyakazi wa maduka hayo nao watakosa vibarua kwa muda. Kweli ni msiba. Huo ni msiba ambao Wa tanzania wanaulia kwa sababu ya tamaa za watu kupata fedha kwa haraka na njia haramu. Ni msiba ambao umetokana na ulegevu wa mamlaka husika kushindwa kuzuia uingizaji wa simu feki.
Machozi ya wananchi watakaoathirika na sakata hilo, ukiachana na wale waliokuwa wanajua wanachokifanya, ni matokeo ya mamlaka husika zikiwemo zinazosimamia haki za walaji kutokutoa elimu sahihi ya bidhaa bora za elektroniki na njia ya kujizuia.
Matangazo mengi ya uelimishaji wa vitu bandia yalijikita kwenye bidhaa nyingi za kawaida kama mabati na vyakula yakisahau kuwa simu ni miongoni mwa vifaa vya elektroniki vinavyotumika na watumiaji zaidi ya milioni 30.
Lakini wakati wengi wakilia kwa gharika hilo litakaloletwa na Mamlaka ya Mawasiliano Tanzania (TCRA), kuna kundi litanufaika. Wafanyabiashara wanaotii sheria, ambao katika kipindi hiki walikuwa hawauzi ipasavyo kutokana na simu bandia kuuzwa bei chee, wataanza kuchekelea.
Simu halisi za kawaida ambazo awali zilikosa soko kwa sababu bei ilikuwa ikishindana na simu feki zenye intaneti na vioo vya kupapasa, zitaonekana za thamani.
Wafanyabiashara wasio waaminifu ambao tayari wana mzigo wa simu halisi watapandisha bei kwa sababu mahitaji ni makubwa. Wapo wananchi wasio na ufahamu mkubwa simu watalaghaiwa na kuelezwa simu wanazouziwa zinakubali mitandao ya kijamii kama Whatsapp na Facebook ilihali hazina uwezo hata wa intaneti.
Wakati huo Serikali itakuwa ikipambana na wakosoaji wa uamuzi huo wakiwemo wanasiasa na wanaharakati hivyo ufanisi wa kudhibiti bei ya vifaa hivyo utalegalega. Wananchi wa kawaida wataumia.
Mlolongo wa matukio hayo ni kama nayaota. Ila yanakuja. Tusubiri Juni 16. Teknolojia ni changamoto. Lazima uilewe kwa sababu siasa zake ni hatari kuliko hata za sukari na unga Hata wakati yote hayo yakitarajiwa kutokea bado hatujachelewa kupunguza vilio hivyo.
Mosi, TCRA, kampuni za simu za mkononi, wataalamu wa mawasiliano, wauzaji wa simu na mafundi waendeleze uelimishaji wa kuzijua simu bandia na namna ya kuzihakiki kwa kuingiza namba tambulishi ya kifaa cha kielektroniki (IMEI).
Pia, yawekwe wazi madaraja ya bei za simu za aina zote kutoka za kawaida zenye uwezo wa kupiga na kutuma SMS hadi zile za kisasa (smartphones) zinazoweza kukueleza umetembea kilomita ngapi leo. 
Wananchi tuwaambie ukweli kuwa simu zisizokuwa na intaneti haziwezi kumuunganisha mtu Whatsapp, Twitter au Facebook. Kinachowezekana labda Facebook ya meseji kwa wale wenye akaunti za mtandao huo na kujiunga kutumia huduma hiyo.
Pili, baada ya uzimaji, tunategemea mamlaka za udhibiti na za kutetea walaji zitakuwa na nguvu kwa wakati huu kuliko kipindi chote kwa bidhaa za kielektroniki kwa sababu huko nyuma tuliteleza. Simu hizi feki, kwa wanaofuatilia mwenendo wa vifaa vya kielektroniki, zilianza kuingia kidogokidogo mwishoni mwa mwaka 2006 na kushika kasi mwaka 2008.
Wengi walivutiwa na simu kubwa kutoka bara la Asia, ambazo zilikuwa zinaimba mziki vizuri na kupiga picha kwa kiwango cha juu. Nembo za biashara za bidhaa hizo hazikuwa zikifahamika zaidi na zilizidi kubadilika kila siku na nyingine hata kuwa na majina ya matusi katika lugha ya Kiswahili.
Hivyo, kwa sasa hatua madhubuti zichukuliwe kuongeza umakini mipakani na Mamlaka ya Mapato Tanzania (TRA), Idara ya Uhamiaji, polisi na Shirika la Viwango Tanzania (TBS) kuhakikisha haziingii bidhaa feki sokoni na kusababisha vilio kama tunavyovisubiria.
TCRA iwadhibiti wafanyabiashara mitaani wasiokuwa na leseni ya usambazaji na uuzaji wa simu hizo kama sheria inavyofanya. Kuna maduka lukuki mtaani bado hayana leseni za TCRA. Mwisho, Wa tanzania hatuna budi kwenda na hali halisi wakati wa kipindi hiki kigumu. Ni dhahiri kuwa katika ulimwengu wa mawasiliano kukaa wiki moja bila simu ni sawa uko gizani.
Tuvumilie na tujibane pamoja na umaskini wetu tununue simu halisi angalau zenye uwezo wa kupiga na kutuma ujumbe wa maandishi ambazo zinauzwa kwa wastani wa Sh20,000 kwa sasa katika sehemu kubwa nchini.
Tukishikamana na kutekeleza wajibu wetu, msiba wa kuzima simu feki hautakuwa mkubwa. Utakuja, utatuumiza kwa muda, tutafuta machozi na tutasahau ila tukiwa na amani ya kutumia bidhaa halisi.


