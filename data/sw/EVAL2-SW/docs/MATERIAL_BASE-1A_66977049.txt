
Wafurahia posho za madiwani kufutwa

Imeandikwa na John Mhala, Arusha

Imechapishwa: 17 Septemba 2016

WAKAZI wa Jiji la Arusha wamefurahishwa na hatua ya Mkurugenzi wa Jiji, Athumani Kihamia kuondoa baadhi ya posho zilizokuwa zikiwanufaisha madiwani wa jiji hilo.

Mmoja wa wakazi hao, Justin Nyari amesema uamuzi huo unapaswa kupongezwa na kuungwa mkono, kwani madiwani wa Jiji la Arusha waligeuza jiji hilo kuwa shamba la bibi la kujitajirisha. 
Nyari, ambaye ni mfanyabiashara wa madini, alisema kazi ya udiwani ni mwito na madiwani hao wanapaswa kuwatetea na kuwaletea wananchi wa Arusha maendeleo na si kujiongezea posho zilizo nje ya utaratibu, kwani wanapoteza sifa ya Chadema ya kupiga vita ufisadi.
Amesema anaamini kama kweli posho hizo ziliwahi kupitishwa na Baraza la Madiwani la Chama Cha Mapinduzi (CCM) au kama zilipitishwa na wao, basi walipaswa kufurahia uamuzi huo, kwani ulikuwa ni ulaji wa posho. Amesema uamuzi huo si wa kunung'unika na wa kupigia kelele. Alisisitiza kuwa uamuzi uliochukuliwa na Kihamia ni sahihi.
Mfanyabiashara huyo ambaye aliwahi kuwa Diwani wa Kata ya Mirerani wilayani Simanjiro mkoani Manyara, amesema haiingii akilini kwa diwani kulipwa nauli ya Sh 80,000 halafu analipwa tena Sh 100,000 ya mafuta.
Alisisitiza kuwa huo ni ubadhirifu mkubwa wa fedha za umma. “Madiwani wa Chadema Jiji la Arusha wamepoteza mwelekeo kwani ndio kwanza wanatetea ufisadi na si kupiga vita ufisadi na wako kwa ajili ya ulaji wao.
“Wakati umefika kwa wakazi wa Arusha kuwakemea madiwani hawa kwani hawafai kuwa viongozi wenye kutaka kuleta maendeleo ya Jiji la Arusha,” alisema Nyari.
Mkazi mwingine wa Jiji la Arusha, Julius Mollel alisema kuwa madiwani hao wameonesha udhaifu mkubwa kwa kuanza kuingiza posho za ulaji, badala ya kufikiria maendeleo ya wakazi wa jiji hilo.
Mollel amewataka madiwani kuacha kujifikiria wao zaidi kwa kujiongezea posho zilizo nje ya utaratibu, badala yake wafikirie zaidi maendeleo ya wakazi wa Arusha waliowachagua.
Samweli Nanyaro amesema anaona jinsi madiwani wa Chadema walivyoonesha wazi uroho na tamaa ya kujitajirisha haraka kwa kujiongezea posho zilizo nje ya utaratibu.
Amedai kuwa hawafai kuwa viongozi kwa kipindi kijacho. Nanyaro alisema kiongozi bora ni yule anayependa kutetea maslahi ya wananchi wake na kukataa posho zilizokuwa nje ya utaratibu na hiyo ndio sifa ya kiongozi.
Alisema Mwenyekiti wa Taifa wa Chadema, Freemon Mbowe alipokuja Arusha na kutembelea Maonesho na Nanenane alisema na kuwasihi madiwani wa Jiji la Arusha kuwa mfano kwa kuondoa kero kwa wananchi, kubuni vyanzo vya mapato na kuhakikisha fedha zinazopatikana zinatumika ipasavyo.
Nanyaro alisema kauli hiyo ya kiongozi wao mkuu, imekiukwa na madiwani wa Jiji la Arusha kwani ndio kwanza wanafanya ufisadi wa hali ya juu na kuingiza posho zilizo nje ya utaratibu.
Mkurugenzi wa Jiji la Arusha aliondoa posho aina tatu ikiwemo posho ya nauli ya Sh 80,000, posho ya malipo ya mafuta kwa kila diwani ya Sh 100,000 na malipo ya vocha za simu ya mkononi ya Sh 150,000 kwa kila diwani.
Alisema posho hizo zimeongezwa kinyume na utaratibu na madiwani hao wametakiwa kuzirudisha haraka iwezekanavyo vinginevyo watakatwa katika mishahara yao ya kuanzia Agosti, mwaka huu.
Kihamia alisema tayari zaidi ya Sh milioni 40.8 zimeshalipwa kwa madiwani hao na fedha hizo zinapaswa kurejeshwa katika Halmashauri ya Jiji la Arusha.


