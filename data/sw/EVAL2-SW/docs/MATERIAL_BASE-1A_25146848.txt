
Mtoto wa miaka mitatu afa akiogelea

Imeandikwa na Peti Siyame, Sumbawanga

Imechapishwa: 14 Oktoba 2016

MTOTO Mary Maganga mwenye umri wa miaka mitatu, amekufa maji wakati akiogelea na wenzake waliomzidi umri katika Ziwa Tanganyika kijijini Kabwe – Camp wilayani Nkasi mkoani Rukwa.

Kamanda wa Polisi mkoa wa Rukwa , George Kyando alithibitisha kutokea kwa tukio hilo Oktoba 12 mwaka huu saa kumi na moja jioni kijijini Kabwe – Camp mwambao wa Ziwa Tanganyika wilayani Nkasi.
Alisema uchunguzi wa tukio hilo, bado unaendelea ambapo hakuna mtu yeyote aliyekamatwa kuhusu mkasa huo.
Akizungumza na gazeti hili, mkazi wa kijiji hicho , Athman Nyembele alidai kuwa siku hiyo ya tukio, mtoto huyo aliwafuata wenzake waliomzidi umri waliokuwa wakienda kuogelea katika Ziwa Tanganyika kijijini humo.
Alisema wakati watoto hao wakiogelea ziwani humo, wale wenye umri mkubwa walipiga mbizi hadi kwenye kina kirefu, ambapo waliendelea kuogelea ndipo mtoto huyo aliogelea akiwafuata lakini alizidiwa na kuzama.
“Watoto wenzake walistukia mwili wa mtoto Mary ukielea majini karibu na walipokuwa wakiogelea walipiga kelele kwa hofu …. Ndipo akinamama waliokuwa wakifua nguo kando ya ziwa hilo walizisikia kelele za watoto hao ambao walikuwa wakiogelea kuelekea ufukweni kwa hofu. Wanawake hao waliogelea na kuuopoa mwili wa mtoto huyo,” alisema.
Aliongeza kuwa baada ya kumpatia huduma ya kwanza, waliubeba mwili wa mtoto huyo hadi katika kliniki ya Serikali iliyopo kijijini humo ambapo walielezwa kuwa ameshakufa.


