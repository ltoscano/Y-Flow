
DKT. MVUNGI BADO MAHUTUTI,ASAFIRISHWA

July 31, 2016

Hali ya Mjumbe wa Tume ya Mabadiliko ya Katiba ambaye pia ni Mjumbe wa Halmashauri Kuu ya Chama cha NCCR-Mageuzi, Dkt. Sengondo Mvungi, bado hairidhishi na hajapata fahamu.
Akizungumza na Majira Dar es Salaam jana, Msemaji wa Kitengo cha Taasisi ya Mifupa (MOI), Bw. Jumaa Almas, alisema kuwa afya ya Dkt. Mvungi si nzuri hivyo imelazimika kumsafirishwa kwenda nchini Afrika Kusini kwa ajili ya matibabu zaidi.
“Kutokana na majeraha aliyopata baada ya kuvamiwa na kupigwa mapanga sehemu mbalimbali za mwili na kichwani,inabidi asafirishwe, hadi sasa hana fahamu,” alisema.
Alisema Dkt. Mvungi alisafirishwa jana asubuhi akiwa na daktari wake, Dkt. Clement Mugisha ambaye ni Daktari Bingwa wa upasuaji ubongo na mishipa ya fahamu.
Akiwa nchini humo, Dkt. Mvungi atapatiwa matibabu katika Hospitali ya Millpark, iliyopo Johannesburg.
Wakati huo huo, Katibu wa Tume ya Mabadiliko ya Katiba,Assaa Rashid, alisema Dkt. Mvungi ameondoka na ndege ya kukodi ya Shirika la Ndege la Flightlink.
“Mbali ya kuambatana na Dkt. Mugisha wa MOI, pia ameambatana na Muuguzi Bi. Juliana Moshi na mtoto wakaka yake Bw. Deogratias Mwarabu… Serikali inagharamia gharama zote za matibabu yake,” alisema.
Aliwaomba wananchi wote waendelee kumuombea Dkt. Mvungi aweze kurejea katika hali yake ya kawaida na hatimaye kuendelea na majukumu yake.
Dkt. Mvungi alivamiwa nyumbani kwake Kibamba, Wilaya ya Kinondoni, Dar es Salaam na watu wanaodhaniwa kuwa majambazi Novemba 3 mwaka huu ambapo tukio hilo linaendelea kuchunguzwa na vyombo vya ulinzi na usalama nchini.


