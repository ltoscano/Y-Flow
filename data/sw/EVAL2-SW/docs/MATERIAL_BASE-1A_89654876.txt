‘Tanzania ina viwanda 50,000’

Imeandikwa na Shadrack Sagati

Imechapishwa: 18 Oktoba 2016

SENSA ya Uzalishaji Bidhaa Viwandani inaonesha kuwa hadi kufikia mwaka 2014, Tanzania ilikuwa na viwanda 50,656 ambavyo vilikuwa vinafanya shughuli za uzalishaji za kuongeza thamani kwenye bidhaa.

Kati ya viwanda hivyo, Sensa ya Uzalishaji Bidhaa Viwandani ya mwaka 2013 ambayo ilihusisha viwanda 49,243 ilibaini kuwepo kwa viwanda 47,921 vidogo na viwanda vikubwa 1,322.
Sensa hiyo ilifanywa kwa ushirikiano kati ya Ofisi ya Taifa ya Takwimu (NBS) na Wizara ya Viwanda, Biashara na Uwekezaji.
Akiwasilisha utafiti huo, Mtakwimu Mwandamizi wa NBS, Fadhil Khalfan alisema viwanda hivyo vidogo 41,919 viliajiri watu kati ya mmoja hadi wanne, viwanda 6,002 viliajiri watu watano hadi tisa, viwanda 412 viliajiri watu kati ya 10 na 19, viwanda 170 viliajiri watu kati ya 50 na 99 na viwanda 48 viliajiri watu kuanzia 500.
Alisema viwanda hivyo vidogo ni kama mashine za kusaga, mashine za kufyatulia matofali, uchomeleaji wa vyuma “Shughuli yoyote ya kubadililisha kitu na kuwa katika kemikali au fizikia hicho ni kiwanda.”
Alisema katika viwanda vikubwa 1,322, viwanda 988 vilijihusisha na uzalishaji bidhaa viwandani, 210 vilijishughulisha na uchimbaji wa madini na kokoto, 87 ni vya usambazaji maji taka, udhibiti wa taka na shughuli za kutibu maji na 27 ni vile vya uzalishaji na usambazaji wa umeme, gesi, mvuke na kubadilisha hali ya joto.
Alisema sekta ya uzalishaji bidhaa viwandani iliongoza kuwa na wafanyakazi wengi ambao ni 231,099 katika sekta ya viwanda na akaongeza kuwa sehemu kubwa ya viwanda vya uzalishaji bidhaa viwandani vilijihusisha na utengenezaji wa bidhaa za chakula.
Alisema licha ya viwanda vikubwa kuwa vichache, lakini viliajiri asilimia 53 ya wafanyakazi wote viwandani na asilimia kubwa ya wafanyakazi wa viwandani ni wanaume. Kuhusu Mauzo alisema asilimia 65 ya mauzo ya viwanda vikubwa yalifanyika nchini.
Khalifan alisema sekta ya uzalishaji wa bidhaa viwandani ilichangia asilimia 60 ya ongezeko la thamani viwandani wakati viwanda vilivyoajiri wafanyakazi kuanzia 100 vilichangia asilimia 79 ya ongezeko la thamani.
Mchumi Mwandamizi wa Wizara ya Viwanda, Biashara na Uwekezaji , Valence Mutakamirwa alisema changamoto zilizokabili viwanda hivyo ni gharama za uzalishaji kuwa kubwa, upatikanaji wa malighafi kuwa mdogo na teknolojia waliyotumia ilikuwa hafifu.
Alisema matokeo ya sensa yalibaini kuwa kuna umuhimu wa kuboresha kiwango cha teknolojia.
Alisema ili kuongeza mauzo ya nje, serikali kwa kushirikiana na wadau wengine iliendelea kujenga uelewa kwa wenye viwanda ili kuelewa mbinu za kimasoko na kuweza kuzitumia vyema fursa zilizokuwepo katika masoko ya ndani na kimataifa.
Waziri wa Viwanda, Biashara na Uwekezaji, Charles Mwijage aliiagiza NBS kufanya utafiti kwamba tangu Serikali ya Awamu ya Tano iingie madarakani kumejengwa viwanda vingapi ili wawaambie wananchi.


