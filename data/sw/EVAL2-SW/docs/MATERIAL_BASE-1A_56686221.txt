Walalamika kutozwa nauli kubwa

Imeandikwa na Mwandishi Wetu, Tunduru

Imechapishwa: 20 Septemba 2016

WANANCHI wilayani Tunduru mkoa wa Ruvuma, wamelalamikia hatua ya wamiliki wa mabasi yanayofanya safari zake kati ya Tunduru na Wilaya ya Masasi mkoani Mtwara, kuendelea kutoza nauli kubwa, licha ya kukamilika ujenzi wa barabara hiyo kwa kiwango cha lami.

Aidha, wameilalamikia Mamlaka ya Udhibiti na Usimamizi wa Usafiri wa Nchi kavu na Majini (Sumatra) mkoani Ruvuma, kutokana na kushindwa kuzichukulia hatua kampuni za mabasi hayo ambazo zinaendelea kuwakandamiza wananchi ambao wanakabiliwa na hali ngumu kimaisha. 
Wakizungumza na gazeti hili jana kwa nyakati tofauti, wananchi hao walisema, ni jambo la kusikitisha kuona wamiliki wa mabasi wanaendelea na mchezo mchafu wa kutoza nauli ya Sh 12,000 kutoka Tunduru hadi Masasi wakati nauli halali ni kati ya Sh 7,000 na 8,000.
Kassim Hassan, mkazi wa kijiji cha Majimaji alisema, kinachoonekana ni kama Sumatra na Jeshi la Polisi Kikosi cha Usalama Barabarani, kinashindwa kusimamia majukumu yao na kuzilinda kampuni hizo, zinazotoa huduma ya usafirishaji kwa manufaa yao binafsi.
Alifurahishwa na usimamizi makini uliowezesha kukamilisha ujenzi wa barabara hiyo ambayo ilikuwa kero kwa wananchi wa Tunduru na mikoa ya Lindi, Mtwara na Ruvuma.
Aidha, aliitaka Sumatra kuweka viwango rafiki vya nauli kulingana na umbali wa eneo moja na lingine, badala ya kuwaachia wenye mabasi kupanga bei isiyolingana na hali halisi ya safari.
Mohamed Kajimbu ameutaka Wakala wa Barabara nchini (Tanroads), Mkoa wa Ruvuma, kuweka mizani ya dharura katika barabara hiyo, ili kulinda isiharibike mapema kutokana na baadhi ya wasafirishaji hasa wa malori kupita huku wakiwa na shehena kubwa ambazo hazilingani na uwezo wa barabara hiyo.


