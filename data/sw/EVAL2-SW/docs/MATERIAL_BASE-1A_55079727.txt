
Walimu vaeni vitambulisho kwenye daladala msidaiwe nauli

Imeandikwa na Lucy Lyatuu

Imechapishwa: 15 Septemba 2016

FEBRUARI mwaka huu aliyekuwa mkuu wa wilaya ya Kinondoni, Paul Makonda alitangaza walimu wa shule za msingi na sekondari, kuanza kusafiri bure bila kulipa nauli katika jiji la Dar es Salaam wakati wakienda na kutoka kazini.

Tangazo hilo la Makonda, ambalo linaendelea kutekelezwa hadi sasa akiwa Mkuu wa Mkoa wa Dar es Salaam, alilisema mbele ya viongozi wa vyama vya usafirishaji abiria na madereva wa mkoa wa Dar es Salaam.
Aidha Makonda alisema wazo hilo, limeungwa mkono na viongozi wa vyama vya wasafirishaji abiria na wamiliki wa daladala, ambapo huduma hiyo ni msaada mkubwa kwa watumishi hao.
Ni wazi kuwa hakuna asiyejua umuhimu wa walimu katika ngazi yoyote aliyofikia kimaisha, na kwamba kupewa kwao ofa hiyo, ni jambo linalostahili kufuatiliwa na kuona uendelevu wake na utekelezaji wake.
Wapo walimu ambao wamekuwa wakitumia usafiri binafsi kwa ajili ya kuwafikisha katika vituo vyao vya kazi. Wapo hata wale wanaotumia usafiri wa umma, kuweza kufika ili kuwajibika kama inavyowapasa. Kwa walimu wanaotumia vyombo vya umma mara kwa mara ili waweze kufika maeneo ya kazi, wakumbuke kuvaa vitambulisho kama ambavyo walikubaliana katika suala hilo la nauli bure ili kuondoa usumbufu kwao wakiwa ndani ya daladala.
Nasema hivyo kwa maana wapo walimu, ambao wamekuwa wakijikuta wakipata usumbufu kutoka kwa makondakta wa baadhi ya daladala kutokana na kutokupenda kuvaa vitambulisho, na kujikuta wakidaiwa nauli kwa nguvu, licha ya wao kujieleza kwa mdomo kuwa ni walimu.
Ni kweli kuwa wanaweza kuwa walimu, lakini bila ya kuvaa vitambulisho kama inavyotakiwa, watawezaje kutambuliwa? Ni wazi kuwa wasipovaa lazima watajikuta wakiingia katika mgogoro na makondakta kwa kudaiwa nauli. Suala hilo limekuwa likiwasumbua sana makondakta wa baadhi ya daladala, kwani wanapokuwa wakidai nauli hujibiwa kuwa ni walimu na wanapoulizwa vitambulisho kwa nini hawakuvaa, walimu husika waliopanda daladala hujibu kwa hasira au kutotekeleza kile watakacho makondakta.
Nionavyo kama mwalimu anaona uvaaji kitambulisho ni suala linalomkera, ufike wakati akubali mwenyewe kulipia nauli inayotakiwa katika chombo hicho cha usafiri wa umma ili kuepusha migongano, kwani wakati mwingine vijana hao wanaokusanya nauli wanaweza wasiwe na kauli zilizo nzuri.
Hivi karibuni katika daladala la Kimara, abiria ilibidi waingilie kati mzozo wa kondakta na mwalimu, kwani kondakta alipoanza kumdai nauli kwa nguvu mwalimu huyo, ambaye hakuvaa kitambulisho kama inavyotakiwa, alishindwa kufanya hivyo.
Kutokana na hatua hiyo, kondakta alijikuta akitoa somo kwa mwalimu yule kuwa yampasa kutii maagizo yaliyokubaliwa ili asiingie katika mzozo na kondakta kwa kuwa usafiri huo ni wa umma na anafahamu vyema anatakiwa kuvaa kitambulisho apandapo ndani ya gari.
Na ili kuepusha hali hiyo kuendelea kutokea kwa wengine, ni vyema kwa walimu wakumbuke kuvaa vitambulisho hivyo vinavyotakiwa kuwa na picha zao ili wasiingine katika migogoro ya aina yoyote, kwa kuwa katika vyombo hivyo vya usafiri, wanaotumia ni wenye umri na hata tabia tofauti.
Kwa upande wako, Mkuu wa Mkoa wa Dar es Salaam, Makonda, nakumbuka uliahidi utafuatilia suala hili na utatafuta namna ya kulipeleka katika mikoa mingine nchini ili walimu wa huko, nao waweze kunufaika na kuwahi katika vituo vyao vya kazi, kama inavyofanyika Dar es Salaam. Hivyo ni vyema sasa, ufuatilie maagizo yako, likiwemo hilo ili suala hilo liwe uendelevu kwa manufaa ya walimu nchini.


