
Watu wawili wauawa kwa kupigwa na kitu kizito
Geita. Wafanyakazi wawili wa Baa ya High Way Pub iliyopo Mtaa wa Mwatulole, Kata ya Buhalahala wilayani hapa Mkoa wa Geita, wameuawa kwa kupigwa na kitu kizito kichwani na watu wanaosadikika kuwa ni majambazi.
Tukio hilo liligundulika Alhamisi saa saba usiku wakati msimamizi wa ulinzi katika Kampuni ya Mara, Didas John akiwa kwenye ukaguzi eneo hilo.
Kaimu Kamanda wa Polisi Mkoa wa Mara, Issack Msengi aliwataja waliouawa kuwa ni mlinzi Yusuph Kilanga (38) na msimamizi wa baa hiyo, Jeremia Elias (19). 
Alisema John alimkuta Kilanga ameuawa na mwili wake kufichwa pembeni mwa uzio wa baa hiyo.
Msengi alisema baada ya kubaini mauaji hayo, msimamizi huyo wa ulinzi aliamua kufanya uchunguzi kwa kuingia ndani ya eneo la kuuzia vinywaji na kugundua mwili wa Elias ukiwa umelala kitandani huku akiwa naye kauawa.
Alisema wauaji hao walifanikiwa kuiba Sh400,000 zilizokuwa kaunta na kuvunja duka la saruji na kuchukua Sh1 milioni.
Alisema vichwa vya marehemu wote wawili vilikutwa vimebonyea na kuonyesha dalili ya kupigwa na kitu kizito.


