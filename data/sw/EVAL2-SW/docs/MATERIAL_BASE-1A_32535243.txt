Na ntína wâná azalákí sɔ́kí ayókí matánga masálémí tŏ kobimisa mwăna babéngí yĕ, míngi sé akobóya. Ndé sɔ́kí ayókí makwéla ma múpɛ masálémí, akobóya tɛ̂ mpɔ̂ óyo wâná ezalí likambo ekangáná na makambo ya mondɛ́lɛ́ ya Bɛ́lɛsi mpé lokóla múpɛ azalákí na makási lokóla yĕ letá, amɔ́ní malámu sé ákɛndɛla makambo ya bangó mpɔ̂ ábíka.

Likambo ya kokɛndɛ na mwăsí epái ya makwéla masálémí ezalí likambo ya motéma ya mobáli mpɔ̂ na Kinshásá mwăsí akokɛndɛkɛ na yĕ epái, mobáli mpé ya yĕ elɔngɔ. Ndé epái ya Mákalámbá, likambo ya bôngó ezalí na nzelá tɛ̂. Lokóla mpé makwéla ma Kinshásá makosálemaka sé mokɔlɔ mwa pɔ́sɔ na ntɔ́ngɔ́, Mákalámbá akɛí sé elɔngɔ na mwăsí wa yĕ mpɔ̂ ya bomípésí lokúmu.

Mói ekómí o mitú mya bato. Mítuka ndéngé na ndéngé mibandí kotɛ́lɛma o bosó bwa lopángo ya bakwéli. Bilɛngɛ́ băsí mpé bilɛngɛ́ mibáli babandí kokita. Bangó bánsɔ bamítíí káti ya miláto mya sɔ̂lɔ́ mwa eyenga. Bamamá băsí bawéí na miláto mya mabáyá ma bangó mpé na mapúta ma ndɛkɛ-ndɛkɛ, ma nkíngó ndámbo, ma mabúndú mpé na masúsu ma ndéngé na ndéngé makɔ́tí o nzótu ya bangó. Mpɔ̂ ya miláto mya mitú, balátí bánsɔ sé matambála ma ngɛlíngɛlí maye ma swá mpé maye mabéngámí mopanzé. Bilongi bya bangó bingɛngí mpenzá mpɔ̂ ya púdɛlɛ. Míso ma bangó makómí kongɛngɛ mpenzá mpɔ̂ ya mokóbo moye mobéngámí tilé. Makolo ma bangó makɔ́tí mpé káti ya mapápa. Bilɛngɛ́ băsí bánsɔ basímbí sé bibómbeli bya bangó ya falánga na mabɔ́kɔ mpé matambála mikɛ́ ya mabɔ́kɔ matíkálí tɛ̂.

Káti ya bilɛngɛ́ băsí, basúsu balátí lɔ́pu sé ndéngé ya băsí mindɛ́lɛ́. Lɔ́pu ya ngelíngelí. Ekɔti ya mitó... ekɔti tŏ mpé nsúki mpámba na mwá elɔkɔ mɔ̆kɔ́ na motó mpɔ̂ éngelisa bangó. Sapáto ya nsɔ́ngɛ́ mpé eléí makolo. Sɔ́kí otálí bilɛngɛ́ băsí bánsɔ okozala sé na motéma mwa bofándeli bangó mpɔ̂ ya botáli bangó mokɔlɔ mobimba, zambí bamítíí káti ya miláto mya lokúmu.

Epái ya bilɛngɛ́ mibáli, moláto ya mwá moyíndo tŏ mpé ya mwá mpɛ́mbɛ́ moléí nzóto. Sapáto ya moyíndo mpé ya ndéngé ya motáni ekɔ́tí o makolo. Mosembe mpé ndéngé na ndéngé ekɔ́tí o nkíngó. Motó mpé molálí sé nyɛ̂ mpɔ̂ ya kofɛ́lɛ ya kitɔ́kɔ tŏ mozipáni na ekɔti.