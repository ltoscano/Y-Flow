
Wanaonunua mazao shambani kudhibitiwa

Imeandikwa na Theddy Challe, Simanjiro

Imechapishwa: 25 Oktoba 2016

HALMASHAURI ya Wilaya ya Simanjiro Mkoa wa Manyara imetoa onyo kwa wafanyabiashara wanaonunua mazao kwa wakulima yakiwa shambani, kwani kitendo hicho ni kuwarubuni kwa bei ya chini na imesema imeweka mikakati kudhibiti hali hiyo. 

Akizungumza katika Baraza la Madiwani jana, Katibu Tawala wa Wilaya hiyo, Zuwena Omary, alisema kitendo hicho ni lazima kikomeshwe ili kulinda hali ya kudhulumiwa kwa wakulima hao.
Kikao hicho kilihudhuriwa na Mkurugenzi Mtendaji wa Halmashauri hiyo, Yefred Myenzi, Omary alisema wafanyabiashara wamekuwa na tabia ya kwenda kununua mazao yakiwa bado shambani hali inayosababisha wakulima kuendelea kubaki maskini kwa kile alichodai kuwa wakulima huuza mazao hayo kwa bei ya hasara kwa vile wanakuwa na hali mbaya ya kifedha kwa wakati huo.
Kutokana na hali hiyo, alipiga marufuku kwa wafanyabiashara kufanya hivyo na aliagiza maofisa watendaji wa kijiji na kata wahakikishe wanaweka vituo maalum katika vijiji na kata kwa ajili ya ununuzi wa mazao ili kumlinda mzalishaji, kumuwezesha kupata bei nzuri na kuwabana wanunuzi kulipa kodi na ushuru stahiki kwa mamlaka husika.
"Naomba kwa hili sisi kama viongozi tusaidiane kuwaelimisha wananchi wetu watuelewe, hasa ukizingatia kuwa hali ya chakula kwa sasa ni mbaya," alisema.
Aliwataka wananchi wa wilaya hiyo kujua kuwa, wilaya haitakuwa na ulinzi, amani na usalama iwapo hakutakuwa na chakula cha kutosha kwa wananchi kwenye kaya zao, hivyo aliwasihi watambue kuwa chakula ni muhimu na kuhakikisha kinakuwepo kwa kushiriki kuzuia dhuluma kwa wakulima.
Kutokana na hali hiyo, aliwataka madiwani kwa kushirikiana na viongozi kama watendaji wa kata na vijiji, wenyeviti kuhakikisha wanaelimisha wananchi kuhifadhi chakula badala ya kuuza chote, ili kiwasaidie baadaye kama akiba yao. 
Makamu Mwenyekiti wa halmashauri hiyo, Albert Msole aliwataka madiwani kutokwepa majukumu yao ya utendaji wa kazi katika kuwatumikia wananchi.
Msole alisema bado halmashauri hiyo inakabiliwa na matatizo mengi ikiwa ni pamoja na upungufu wa madarasa, licha ya kuwapongeza madiwani hao katika kukamilisha utekelezaji wa madawati na kuwataka kugeuza kibao na kuhamia kwenye uhitaji wa madarasa kwa kile alichodai kuwa bado wanafunzi wanalala madarasani badala ya kwenye mabweni.


