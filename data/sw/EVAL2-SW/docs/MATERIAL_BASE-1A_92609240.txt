Pan African kukutana leo

Imeandikwa na Rahel Pallangyo

Imechapishwa: 11 Septemba 2016

UONGOZI wa klabu ya Pan African unatarajia kufanya mkutano mkuu wa wanachama leo kwenye Uwanja wa Taifa, Dar es Salaam kwa ajili ya kurudisha umoja.

Akizungumza na waandishi wa habari jana, Katibu Mkuu wa Pan, Saad Matheo alisema dhamira ya mkutano huo ni kurudisha umoja uliopotea kwa muda mrefu na kurejesha makali ya wakongwe hao.
“Nia yetu ni kurudisha umoja ndani ya klabu na tunatarajia kuiandaa vizuri timu ili kuipandisha kucheza Ligi Kuu,” alisema Matheo.
Pia Matheo alisema katika mkutano huo watapokea wanachama wapya na ikiwa watawahi watasajiliwa na kuruhusiwa kushiriki moja kwa moja kwenye mkutano huo.
Kwa sasa Pan African ina wanachama 75 pekee tofauti na awali walipokuwa na idadi inayozidi mara tatu ya hao waliyopo.
Pan African ilitikisa miaka ya nyuma katika mchezo wa mpira wa miguu lakini migogoro ya mara kwa mara ndiyo chanzo cha kuwapoteza kwenye ramani ya soka.
Mwaka 2007 walishiriki Ligi Kuu kwa mara ya mwisho, lakini mvutano ndani ya klabu uliopelekea hadi viongozi kupelekana mahakamani ukavuruga taswira ya timu na kuporomoka hadi ligi daraja la pili.


