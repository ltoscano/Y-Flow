
Bilioni 1.5/- zatolewa kuisuka barabara ya Mikumi-Kilosa

Imeandikwa na John Nditi, Morogoro

Imechapishwa: 06 Novemba 2016

SERIKALI kupitia Wizara ya Ujenzi, Uchukuzi na Mawasiliano imetoa kiasi cha Sh bilioni 1.5 kwa ajili ya miradi ya matengenezo ya dharura katika baadhi ya maeneo ya barabara ya Mikumi- Kilosa hadi kufikia Rudewa, katika wilaya ya Kilosa, mkoani Morogoro.

Barabara hiyo ni muhimu kwa kukuza uchumi wa wananchi wa wilaya za mkoa wa Morogoro hususan Kilombero kupitia Kilosa mjini - Dumila katika barabara kuu ya Morogoro- Dodoma ambayo pia ni kiunganishi kwa wilaya ya Mvomero ,Turiani kuelekea wilaya ya Handeni , mkoa wa Tanga.
Mhandisi wa Mipango wa Wakala wa Barabara (TANROADS) mkoa wa Morogoro, Moses Kiula, alisema hayo juzi mjini Kilosa, wakati wa ziara ya Mkuu wa Mkoa huo, Dk Stephen Kebwe ya ukaguzi miradi ya ujenzi wa barabara hiyo.
Kiula alisema matengenezo ya dharura katika barabara hiyo yamegawanywa kwa makandarasi watatu tofauti kwa lengo la kuharakisha ujenzi wa barabara hiyo ili ipitike kwa kipindi cha mwaka mzima.
Aliwataja makandarasi hao kuwa ni Isimila iliyopewa mradi wa matengenezo kunyanyua tuta, kuchonga, kuweka tabaka la changarawe, kujenga makalvati na madaraja madogo kwa gharama ya jumla ya Sh milioni 441.7.
Kampuni nyingine ni ya Peace ambapo imepewa kazi ya kunyanyua tuta, kuchonga na kushindilia barabara, kuweka tabaka la changarawe, kuchimba mifereji kujenga makalvati madogo na makubwa kwa jumla ya gharama ya Sh milioni 488.9.
Kampuni ya tatu ni Nui Mills iliyopewa matengenezo ya kuchonga barabara, kufukia mifereji, kuweka tabaka la changarawe, kujenga makalvati madogo ambapo jumla ya gharama ni Sh 440.1, wakati Kampuni ya Classic imepewa kiasi cha Sh milioni 192.6 kwa ajili ya kazi kama hizo.
Hata hivyo alisema, makandarasi hao wametakiwa kukamilisha miradi ya matengenezo ya dharura katika barabara hizo ifikapo Desemba mwaka huu.


