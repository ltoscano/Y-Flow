Mchezaji Stand United avunjika taya

Imeandikwa na Kareny Masasy, Shinyanga

Imechapishwa: 13 Oktoba 2016

MCHEZAJI wa kimataifa wa Nigeria anayechezea klabu ya soka ya Stand United ya mjini Shinyanga inayocheza Ligi Kuu ya soka Bara Chidebere Abasrim ameumia kwa kuchanika taya zote cha chini.

Mchezaji huyo aliumia juzi katika mechi ya Ligi dhidi ya Azam iliyochezwa kwenye Uwanja wa Kambarage mjini hapa baada ya kuchezewa rafu na Aggrey Moris wa Azam.
Akiwa katika harakati za kumtoka mlinzi huyo wa Azam, Chidebere alichezewa rafu hiyo na kusababisha taya zote mbili kuvunjika na hatimaye kukimbizwa katika Hospitali ya Mkoa Shinyanga wakati mchezo huo ukiendelea ambapo Stand ilishinda kwa bao 1-0.
Akizungumza na waandishi wa habari, daktari wa Stand, Alphayo Peniel alisema walipompeleka Hospitali ya Abasrim ikagundulika kuwa alivunjika taya zote za chini za kushoto na kulia.
“Kwa kweli tumegundua ameumia sehemu za taya zote za chini tukamwita daktari wa kinywa na meno kumuona na kumpatia matibabu huku akimfunga nyaya sehemu zote mbili asiweze kufumbua mdomo ili usicheze na kila baada ya wiki anatakiwa kuhudhuria kliniki,” alisema Dk Peniel.
Alisema kwa tatizo hilo mchezaji huyo atalazimika kukaa nje ya uwanja kwa wiki sita kisha wataangalia maendeleo yake kama atarudi tena uwanjani ama la.
Kwa upande wake Mkuu wa Kitengo cha Habari na Mawasiliano wa United, Deo Kaji alisema kuwa kitendo alichokifanya Moris sio cha kiuanamichezo kwani alidhamiria kumuumiza mchezaji wao ambaye alionekana kuwa mwiba katika mchezo huo.
Alisema mwamuzi wa kati Ahmed Simba kutoka Kagera aliyechezesha mchezo huo alionesha udhaifu mkubwa kwa kushindwa kumwadhibu Moris ambaye alicheza rafu mbaya kwa makusudi.


