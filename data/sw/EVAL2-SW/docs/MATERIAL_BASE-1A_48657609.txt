Elɛngɛ́ mwăsí mɔ̆kɔ́ ya nkómbó Maposo, emɔ́ní yĕ elɛngɛ́ mobáli Mákalámbá, amóbéngí pɛnɛ na lopángo. Mákalámbá mpé abóngólí míso mpɔ̂ átála sɔ́kí náni wâná. Atálí mwâ mokɛ́ boye mpɔ̂ áyéba náni azalí komóbénga. Amɔ́ní sé elɛngɛ́ mwăsí Maposo. Amókɛndɛ́lí na malɛ́mbɛ mpenzá, mpɔ̂ amípesa lokúmu.

Mokɔlɔ môná mpé elɛngɛ́ mwăsí Maposo amítíyákí káti ya moláto mɔ̆kɔ́ ya nsúka.

Atá ozalákí moto ôná abéngaka băsí tɛ̂, sɔ́kí omótálí, motéma mopésí nzelá ya kobwákela yĕ atá mwâ liloba.

"Mbɔ́tɛ Maposo," elobí Mákalámbá.

"Mbɔ́tɛ Mákalámba," ezóngísí Maposo.

Maposo azilí tɛ̂, abakísí lisúsu na bolobi te, "Longónya ko wâná na kobɔngɔ yɔ̆ obɔngí lɛlɔ́."

Mákalámbá mpé asámbí atá kosámba tɛ̂, abwákélí yĕ sé lokásá lɔ̆kɔ ya mokámá. Maposo mpé alóyambí sé kolóyamba, mpé atóndí elɛngɛ́ mobáli Mákalámbá sé botɔ́ndí.

Elɛngɛ́ mobáli Mákalámbá abakísí lisúsu te, "Opésí ngáí mɛlɛsí, oyébí tɛ̂ te mɛlɛsí esílísá bilɔ́kɔ ya bato@"

Maposo amózóngísélí te, "Sɔ́kí bapésí yɔ̆ mɛlɛsí, óbóya@"

Mbala mɔ̆kɔ́ bawéí na koseka.

"Maposo, oyéí kozila níni," •emótúní• Mákalámbá.

Mpɔ̂ ya eyano ya yĕ, Maposo mpé amótúní naíno te, "Bôngó yɔ̆ oyéí kozila •náni•@"

Elɛngɛ́ mobáli Mákalámbá na nsai nyɔ́sɔ, azilí mpé tɛ̂, amóyébísí te, "Nayéí kozila mwăsí wa ngáí ya monɔkɔ ya mbóka, ôná •akokóma• lɛlɔ́."

Maposo mpé amózóngísélí te, "Mpɔ̂ níni okɛí kobála mwăsí ya monɔkɔ ya mbóka, áwa na Kinshásá băsí basílí@"

"Ezalí mpɔ̂ ya bôngó tɛ̂," ezóngísí Mákalámbá. "Bínó áwa, mitó mya bínó makási míngi. Yangó wâná tolingí tóbálaka sé băsí ya mbóka basɛ́nzi."

Maposo mpé azóngísélí te, "Mpɔ̂ bolingí sé te bóbúbaka bangó. Bósálaka bangó elingí bínó mpɔ̂ bangó bakoloba tɛ̂ mpé bazalí míso molílí."