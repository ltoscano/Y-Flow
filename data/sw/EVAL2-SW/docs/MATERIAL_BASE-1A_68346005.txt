
Bella kunogesha Miss Tanzania

Imeandikwa na Alexander Sanga, Mwanza

Imechapishwa: 23 Oktoba 2016

MSANII wa muziki wa dansi, Christian Bella anatarajiwa kutumbuiza kwenye shindano la kumsaka Miss Tanzania 2016 lililopangwa kufanyika mwishoni mwa wiki ijayo mjini hapa.

Shindano hilo linafanyika nje ya Dar es Salaam kwa mara ya kwanza tangu kuanzishwa kwake zaidi ya miaka 20 iliyopita.
Akizungumza na gazeti hili jana Mkurugenzi Mkuu wa Miss Tanzania, Hashim Lundenga alisema Bella amekuwa kivutio kikubwa kwa wadau wa muziki nchini hivyo anaamini atalipamba shindano hilo vilivyo na kuwaomba wadau wa urembo wa Mwanza na maeneo jirani kujitokeza. 
Lundenga alisema toka mwaka 1994 mpaka sasa mashindano hayo yamekuwa yakipendwa na watu wengi nchini na yamesaidia wasichana wengi kujikomboa kimaisha kwa kupata ajira.
Lundenga alisema shindano hilo litafanyika kwanye ukumbi wa Rock City Mall na litakuwa la saa mbili na nusu tu. Lundenga pia amewapongeza wadhamini wachache waliojitokeza kudhamini shindano hilo ambao ni Ef Out Door, Cfao Motors, Mepal Management, Resolution Insurance na Pepsi. 
Warembo watakaochuana siku ya fainali ni 30 na kwa sasa wapo katika usimamizi wa Matron Phina Revocatus na Mwalimu Vestina Jax. Mkurugenzi Mkuu wa Flora and Pamela Promotion, Flora Lauwo amewaomba warembo wote wazidi kujiamini na ameahidi majaji watafanya haki siku ya fainali.


