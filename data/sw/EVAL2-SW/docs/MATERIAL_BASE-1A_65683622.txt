Kila la heri uchaguzi RT

Imeandikwa na Mhariri

Imechapishwa: 26 Novemba 2016

UCHAGUZI Mkuu wa Riadha Tanzania (RT) unatarajia kufanyika kesho kwenye ukumbi wa Uwanja wa Taifa jijini Dar es Salaam. Kufanyika kwa uchaguzi huo kunatanguliwa leo na usaili kwa wagombea na wadau wa michezo watakaokuwa na vigezo ndio watagombea katika uchaguzi huo mkuu. 

Viongozi waliopo madarakani wanahitimisha uongozi wao wa miaka minne ya utawala katika shirikisho hilo la mchezo ulioipatia sifa kubwa Tanzania miaka ya nyuma. Viongozi wa vyama vya mikoa, mwenyekiti, katibu mkuu na mwakilishi wa mkoa katika Mkutano Mkuu wa RT ndio watashiriki katika uchaguzi huo, ambao hufanyika kila baada ya miaka minne.
Wapigakura ambao ndio wawakilishi wa vyama vya mikoa wanatakiwa kuwawakilisha vizuri watu wao kwa kuchagua wadau wenye uwezo kuongoza badala ya kuchagua kwa kufuata majina au kushawishiwa kwa kitu kidogo.
Wapigakura wasithubutu kuchagua watu kwa upendeleo kwani kwa miaka minne mchezo huo utaendelea kuporomoka na kuifanya Tanzania kurudi kule kule tuliko ambako hakuna mafanikio katika mchezo huo kimataifa.
Viongozi wanaomaliza muda wao RT sio wote kuwa hawafai na wapiga kura wanawajua waliofanya vizuri na wale waliokuwa mizigo, ambao walichangia kurudisha nyuma maendeleo ya mchezo huo badala ya kuuendeleza.
Wababaishaji wanajulikana sana katika vyama au mashirikisho ya michezo kwa sababu siku zote tuko nao, hivyo wapiga kura jitahidi kutumia haki yenu ya kikatiba kuwachagua viongozi wanaofaa ili watuendelezee riadha.
Tumechoka Tanzania kuwa wasindikizaji katika riadha hasa katika mashindano ya kimataifa, hivyo kesho ndio kesho kuuokoa mchezo huo au kuuangamiza.
Kuna baadhi ya viongozi au wadau wa mchezo huo ni wazuri sana kwa kuzungumza na kuahidi mambo mazuri ili wachaguliwe na wanapochaguliwa, hapo ndipo utajua jeuri yao.
Wapigakura tuwe makini na viongozi kama hao kwani tunawajua na kama tunataka mchezo huo wa riadha usonge mbele, basi tusiwape kura wababaishaji wote na badala yake tuwaingize madarakani wale wenye uwezo.
Mara nyingi majuto ni mjukuu na kama wadau wa mchezo wa riadha mnalitaka hilo liwakute, basi chague viongozi wasio na uwezo na mtabaki mkijuta kwa miaka minne.
Tunautakia kila la heri uchaguzi huo wa RT na kikubwa wapigakura kuweni makini ili kuhakikisha mnawaingiza madarakani wale tu wenye uwezo na sio wababaishaji au wapiga domo.


