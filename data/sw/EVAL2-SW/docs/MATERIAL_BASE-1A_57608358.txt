
bunge la katiba: Kura za siri kaa la moto

April 3, 2014

MJADALA mkali umeibuka jana Mjini Dodoma, wakati wajumbe wa Bunge Maalumu la Katiba wakijadili kanuni zilizowasilishwa na Kamati iliyopewa jukumu la kuandaa mapendekezo ya Rasimu ya Kanuni za Uendeshaji wa Bunge hilo. Katika mjadala huo, baadhi ya wajumbe wa Bunge hilo wanataka baadhi ya mambo yatakayojadiliwa na wajumbe ambayo uamuzi wake utatokana na kura, zisiwe za wazi bali zipigwe kwa siri. Baadhi katika mjadala huo, mjumbe wa Bunge hilo Bw. John Shibuda, alipendekeza kura zipigwe kwa siri ili kuepuka kuwagawa wananchi. Alisema katika Bunge hilo, kuna viongozi mbalimbali wa dini, Wachungaji, Maaskofu na Mashekhe hivyo kura zikipigwa kwa uwazi ikatokea Shekhe kaunga mkono jambo fulani ambalo linapingwa na Askofu au Mchungaji, hali hiyo inaweza kusababisha mgawanyiko. Aliongeza kuwa, Bunge hilo lipo kwa ajili ya kutunga Katiba si kusababisha mgawanyiko ambapo njia pekee ya kuepuka hilo ni kura za siri kila mmoja awe na haki ya kuamua jambo fulani. Kauli hiyo iliungwa mkono na Mchungaji Peter Msigwa na kutoa mifano mbalimbali juu ya mambo yaliyowahi kutokea katika Bunge la Jamhuri ya Muungano hasa unapofika wakati wa maamuzi ya kura. “Sisi wabunge tunafahamu mambo haya, tumekuwa tukiyaona wakati mwingine mbunge anayetiliwa shaka anasimamiwa wakati wa kupiga kura,” alisema na kusisitiza kura zipigwe kwa siri. Hata hivyo, Dkt. Hamisi Kigwangwala, alipopewa nafasi ya kuchangia, alitetea upigaji kura kwa njia ya wazi ili wananchi waliowatuma waone kitu gani wawakilishi wao wameamua. “Siri ya maamuzi ni ya mtu binafsi, kwa kuwa tunaandika katiba ya nchi, lazima tupige kura ya wazi ili wananchi watuone,” alisema Dkt. Kigwangala na kuongeza kuwa; “Kama wananchi wa Nzege wamenituma niyawakilishe mawazo ya Serikali tatu, basi wanataka kuona nikifanya hivyo,” alisema. Mjadala wa kupiga kura kwa uwazi au siri, umelitikisa Bunge hilo tangu juzi ambapo baadhi ya wajumbe wanaunga mkono kura za siri na wengine wakitaka zipigwe kwa uwazi. Baadhi ya wajumbe wa Bunge hilo walishauri waandishi wa habari wasiwe wanahudhuria mikutano ya kamati ambayo inafanyika katika kumbi ndogo zenye uwezo wa kuchukua watu 40. Akichangia hoja hiyo juzi, Bw. William Lukuvi, alishauri waandishi wa habari wasiruhusiwe kuhudhuria mikutano hiyo. “Wakati mwingine wanakuwa na mtu wao wanayetaka kumwandika, anaweza kuwa kwenye ukumbi fulani na wote wakaishia huko hivyo ni vyema wasiwe wanahudhuria mikutano ya kamati,” alisema. Wachangiaji wengine waliunga mkono hoja hiyo ambayo wajumbe wanahitaji umakini wanapojadili jambo fulani hivyo watapata usumbufu wa kujadili rasimu pale waandishi wa habari wanapopita na kamera zao ukumbini. Baadhi ya wajumbe walishauri kanuni inayozungumzia mavazi izingatiwe kwani kuna watu wameumbwa vibaya hivyo wapo baadhi ya wajumbe ambao wanaweza kushindwa kuchangia. Wakati huo huo, Naibu Katibu wa Chama Cha Mapinduzi (CCM), Bw. Mwigulu Nchemba, amesema wajumbe wa Bunge la Katiba wanaotaka nyongeza ya posho wanajisumbua na kusisitiza anayeona haitoshi anaweza kuondoka. Bw. Nchemba aliyasema hayo katika Kijiji cha Ifunda, Wilaya ya Iringa Vijijini, wakati akizindua kampeni za uchaguzi mdogo wa ubunge wa jimbo hilo ambapo CCM imemsimamisha Bw. Godfrey Mgimwa ambaye ni mtoto wa aliyekuwa Waziri wa Fedha, marehemu Dkt. William Mgimwa. Alisema katika nafasi yake ya Naibu Waziri wa Fedha, hawezi kukubali kuona wajumbe hao wanaongezewa posho na kusisitiza kuwa, atakuwa makini kusimamia matumizi mazuri ya fedha za Serikali. Alisema kabla ya kuwa Naibu Waziri wa Fedha, alikuwa akikerwa na tabia ya matumizi mabaya ya fedha za Serikali.


