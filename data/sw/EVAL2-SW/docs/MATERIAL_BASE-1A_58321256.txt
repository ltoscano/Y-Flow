
AP wa kike ashambuliwa na mwenziwe
Na NELCON ODHIAMBO
AFISA polisi wa kike wa kitengo cha polisi wa Utawala anauguza majeraha mabaya aliyopata katika eneo la Rarieda Kaunti ya Siaya, baada ya kushambuliwa na polisi mwenzake wa kiume siku ya Jumatatu.
Bi Dorcas Adhiambo, ambaye makao yake ni katika kituo kidogo cha polisi cha Misori, inasemekana alishambuliwa na mwenzake ambaye huwa katika kituo kidogo cha Ndigwa baada ya kubishana kuhusu mshukiwa ambaye alikuwa ameachiliwa na maafisa wa polisi.
Bi Adhiambo alisema kwamba alipata fomu ya P3 kutoka kituo cha polisi cha Aram mwendo wa saa tano za usiku, kabla ya kutafuta matibabu katika zahanati ya Aram kutokana na kichapo alichopata. 
Afisa huyo alisimulia jinsi ambavyo walikuwa wamemkamata mshukiwa na baadaye akaachiliwa, jambo lililosababisha yeye na afisa mwenzake wavurugane.
“Tulikuwa tumemkamata mshukiwa wa utapeli mwishoni mwa wiki na baadaye akaachiliwa na maafisa wa polisi katika kituo cha polisi kidogo cha Ndigwa katika mazingira ya kutatanisha,” alisema Bi Adhiambo.
Alidai kwamba mwenzake akimkera kwa kumsukuma na hata kumpiga, huku akitishia kumfyatulia risasi, jambo lililomfanya apate majeraha tumboni na miguuni.
Bi Adhiambo aliongeza kwamba afisa anayeshukiwa kutekeleza shambulio hilo, alikataa kuripoti katika kituo cha polisi cha Aram hata baada ya kuamriwa na kamanda wa Polisi wa ene la Rarieda, Bw Maurice Katami.
“Ningependa kujua kwa nini Bw Dagame alikataa kufika katika kituo cha polisi, na kufikia sasa hajachukuliwa hatua yoyote ya kinidhamu,” akalalama Bi Adhiambo.


