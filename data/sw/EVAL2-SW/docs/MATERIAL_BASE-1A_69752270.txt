Simba leo tena Shinyanga

Imeandikwa na Mwandishi Wetu

Imechapishwa: 29 Oktoba 2016

SIMBA leo itakuwa kwenye Uwanja wa CCM Kambarage, Shinyanga kukabiliana na timu ya Mwadui kwenye mchezo wa Ligi Kuu ya soka ya Tanzania Bara.

Simba haijapoteza hata mchezo mmoja tangu ligi hiyo ilipoanza Agosti, ambapo tayari wameshacheza mechi 11, ikishinda mechi tisa na kutoka sare mara mbili ikiwa kileleni mwa msimamo wa ligi hiyo.
Kama Simba itaibuka na ushindi kwenye mchezo wa leo dhidi ya Mwadui ya Shinyanga, itazidi kujiimarisha kileleni mwa msimamo wa ligi hiyo na kujitengenezea mazingira mazuri ya kushinda taji hilo kwa mara ya kwanza kwa takribani miaka minne iliyopita.
Simba leo itakuwa ugenini kwenye Uwanja wa CCM Kambarage dhidi ya Mwadui ikiwa ni mchezo wa pili kwa timu hiyo kucheza nje ya Dar es Salaam baada ya ule dhidi ya Mbeya City, ambapo waliibuka na ushindi wa mabao 2-0. 
Safu ya ulinzi ya Mwadui imeruhusu magoli kumi na washambuliaji wao wamefanikiwa kufumania nyavu mara tisa huku Simba yenyewe ikiwa imefunga mabao 21 na kuruhusu mabao matatu tu kwenye wavu wao.
Mwadui haijawahi kufungwa na Simba kwenye Ligi Kuu ya Soka ya Tanzania Bara na hiyo inaonesha ugumu wa mchezo wenyewe na hasa ukichukulia ukweli wa kwamba watakuwa kwenye uwanja wao wa nyumbani unafanya mchezo huo kuvuta hisia miongoni mwa mashabiki wa timu hizo.
Timu hizo zinakutana kwa mara ya kwanza msimu huu zikiwa na mabenchi mapya ya ufundi ambapo Simba itakuwa chini ya kocha Joseph Omog kutoka Cameroon na Mwadui itakuwa chini ya kocha Khalid Adam aliyekuwa msaidizi wa kocha Jamhuri Kihwelo ambaye aliachana na timu hiyo.
Mechi nyingine za leo zitakuwa ni; Mbeya City itaikaribisha Maji Maji kwenye uwanja wa Sokoine, wakati JKT Ruvu itakuwa mwenyeji wa Ndanda huku African Lyon ikiwakaribisha Prisons, Toto watakuwa wenyeji wa Mtibwa Sugar.
Hata hivyo, haitakuwa kazi rahisi kwa Simba kushinda leo dhidi ya Mwadui ambayo iko nafasi ya tisa kwenye msimamo wa ligi. Mwishoni mwa wiki iliyopita waliinyuka Ndanda mabao 2-1 hivyo watapigana kiume kusaka pointi tatu ili kujiimarisha zaidi na hawako tayari kupoteza mchezo huo.
Kocha wa Simba, Joseph Omog alisema mechi hiyo itakuwa ngumu kwani wapinzani wao wanatumia mabavu uwanjani, lakini watapambana ili kuhakikisha wanaibuka na ushindi. Omog alisema hana wasiwasi na kikosi chake, kipo vizuri, akihofia ubaya wa viwanja vya mikoani ambavyo alisema vinaweza kuwaathiri wachezaji wake, wasicheze kwa uhuru.
“Tumejiandaa vizuri kushinda, nimewaona wapinzani wetu ni wazuri, lakini wanacheza soka la nguvu, hivyo wachezaji wangu wanatakiwa kuwa tayari kukabiliana nao kwa aina ya soka. Wakati Omog akisema hayo, Kocha Msaidizi wa timu hiyo, Khalid Adam alisema jana kuwa wamewasoma Simba na wanajua wapi wawakamate, hivyo haitakuwa mechi rahisi kama mashabiki wa Simba wanavyodhani kwamba wanakwenda kuchukuwa pointi tatu kwao na kuondoka.
“Sidhani kama kuna sababu ya kuwahofia Simba, timu zote zinacheza kwa kujituma kutokana na changamoto iliyopo ya ushindani wa msimu huu, tunapeana maelekezo ya kuzingatia wawapo uwanjani wafanye nini kupata ushindi, tulianza vibaya ila sasa tunakwenda vizuri,” alisema Khalid.
Kwenye Uwanja wa Taifa kesho, Yanga wanataka kuifunga Mbao ili kuwashusha Simba kutoka kileleni. Kocha Hans Pluijm ambaye alishafungashiwa virago ndani ya klabu hiyo kabla ya jana kurejeshwa tena rasmi na Waziri wa Mambo ya Ndani Mwigulu Nchemba ataongoza kwa mara nyingine benchi la ufundi la timu hiyo ambayo inashika nafasi ya pili kwenye msimamo wa ligi ikiwa na pointi 24.
Msimu huu, ligi imekuwa ngumu kwani kila timu imeonekana haitaki masihara na inayoteleza, basi imekula kwake. Ugumu wa ligi unaonekana kutokana na timu nyingi kukaribiana pointi na nyingi zinapishana pointi moja hadi tatu, jambo linaloongeza ugumu wa nani atatwaa ubingwa msimu huu.
Yanga, bingwa mtetezi, ipo kwenye shinikizo kubwa la kutaka kutetea ubingwa wake kutokana na Simba kuwa kileleni huku yenyewe ikishika nafasi ya pili ikifuatiwa kwa karibu na Stand na United na Kagera Sugar.
Yanga inayoikabili Mtibwa kesho, haitaki masihara, inasaka ubingwa na heshima yao ya misimu michache iliyopita kwa kutwaa ubingwa. Hata hivyo, timu zinazopewa nafasi ya kutwaa ubingwa msimu huu hadi sasa ni Simba au Yanga. Huku Azam ikitakiwa kutumia nguvu ya ziada kujinasua kwenye nafasi ya sita ya msimamo wa Ligi inakoshika nafasi ya sita.


