Ni kweli tunataka mabadiliko lakini si haya ya kubambikiziwa
Sep 23, 2015

KATI ya vitu ambavyo sikuwa nimevitarajia muda huu wa kampeni ni kuwa ningekuwa miongoni mwa sauti chache ambazo zimebakia katika taifa letu ambazo hazijapanda treni lisilokwenda popote. Kwamba, nitakuwa miongoni mwa watu ambao ujio wa Lowassa kwenye upinzani na timu yake umeashiria jambo la kutishia zaidi harakati za mabadiliko kuliko kama upinzani ungeamua kusimamisha mgombea wake wenyewe.
Ukiangalia kwa haraka haraka – hasa kwenye mitandao – unaweza kabisa kuamini kuwa Lowassa ushindi wake Oktoba 25 kweli utakuwa ni mapema asubuhi “watachukua nchi”. Ukiangalia hamasa ya vijana mitaani unaweza kabisa kuamini kuwa wote hawa wana “vichinjio” na kuwa siku ile ya kupiga kura wataenda kweli kupiga kura na kuwa watasahau harakati zao zote za miaka mitano na kuamua kuirudisha CCM kwa mlango wa nyuma tena kwa kupitia mtu ambaye akili za ‘kawaida’ tu zingemfanya mtu ajihoji kama bado yuko timamu au la.
Nimejikuta najishangaa mwenyewe kama vile watu wengine wananishangaa. Mmoja wa wasomaji wangu wa muda mrefu amenishangaa kiasi kwamba anafikiria mimi ndio nimebadilika! Kwamba sasa mabadiliko “yanakuja” kwa nini sijafurahia? Ananishangaa kwa nini pamoja na kuimba sana mambo ya mabadiliko na kuendeleza harakati za kifikra dhidi ya watawala walioshindwa wa sasa nimegeuka mara moja na kupinga mgombea wa upinzani kiasi kwamba yumkini nawachanganya wasomaji wangu.
Katika miaka kadhaa ya kuandika katika gazeti hili sijapewa barua nyingi kutoka kwa wasomaji kama baada ya makala yangu iliyopita ya “Wazee Watazuia Mafuriko”. Nimepata maoni ya wasomaji wengi ambao wanaakisi kwa kiasi kikubwa hisia kuwa mafuriko haya hayatokuwa mafuriko bali matone ya mvua tu ambayo kwa kuangalia mawingu tu unaweza kudhania ni gharika inakuja. Wasomaji hao wametoa maoni mbalimbali wengi wakikubaliana nami na wengine wakipingana nami.
Msomaji mmoja aliyepingana nami aitwaye N. Kulwa anaandika (nimehariri uandishi ili isomeke vizuri, na nimeweka majina ya mwisho tu) “Usidanganye wazee wenye moral authority kama Nyerere hawapo. Nyerere alizui mafuriko ya Mrema akatuuzia mbwa badala ya mbuzi kwenye gunia. Mkapa ni zao la Mwalimu na Wa tanzania tumejifunza mengi. Tunalotaka sasa ni uwezo wa ku HIRE and FIRE (kuajiri na kufukuza) chama chochote. Nyerere alituzuia kutimiza hilo wakati wa Mrema. This time there is none with that moral authority. 25 October CCM kwisha”
J. Jabir akiandika kwa uchungu na kuhoji hili hili la kuamini wazee anasema mahali fulani “Wazee wote unaowaona hawalilii nchi hii wanalilia chama yaani ni bora nchi hii ipotee lakini CCM ibaki kwenye nchi hii na siwalaumu hata kidogo kwani wamerithi kutoka kwa Mwalimu Nyerere mfano wale wazee wa katiba Butiku, Warioba na Salim kwa jinsi walivyotukanwa na hawa unaowaita vijana kutoka CCM usingetegemea leo wapande jukwaani na kuishabikia CCM ulitamani kuwaona hata UDP au Chama cha Umma na walikuwa wanaweza kumchagua mtu mwadilifu kutoka CCM wangeenda naye huko na hata Chadema wangeenda kabla ya huo ujio wa Lowassa na unafikiri nini kaka Lula kingetokea? Uchaguzi ungekuwa umeshaisha zamani sana tungekuwa tunasubiri siku mwezi na saa tu tumalize kazi lakini kama unaona mtu aliyowahi kuwa Waziri Mkuu wa nchi anakuja kusukumwa na mtoto aliyemaliza Chuo Kikuu Mzumbe juzi juzi halafu anamsukuma na kumtukana mtu ambaye kwenye nchi hii ana heshima yake na kiongozi wa nchi hasemi kitu chochote na miezi michache ijayo anapewa ukuu wa wilaya na huyo huyo mtu unamuona yuko kwenye jukwaa lilelile na watu walewale nisaidie huyo mtu anachukia jambo lolote baya kweli? Huyu ana mahaba na hilo jambo si vinginevyo? 
Msomaji mwingine T. Bila yeye kaandika kwa ukali zaidi, aliiona makala yangu ile ni kama ya uchochezi “Nimesoma makala yako katika gazeti la Raia Mwema la tarehe 9 Septemba, 2015. Nakusikitikia kwamba sina shaka utaingia kwenye rekodi ya watu watakaopelekwa katika mahakama ya uhalifu dhidi ya binadamu! Makala yako imejaa UCHOCHEZI na kuna gaps nyingi ambazo inapaswa uzifafanue ili kuziweka sawa! Hata kama mnatumwa na chama tawala lakini zingatieni miiko ya tasnia ya habari. Nikiwa sekondari nilijifunza kuwa mwanahabari ni mtu huru ambaye haegemei wala kupendelea upande fulani, hilo umefeli na sina hakika kama hii inakubalika la kuendesha kampeni chafu za kichochezi katika gazeti lenu, ujinga na upumbavu!”


