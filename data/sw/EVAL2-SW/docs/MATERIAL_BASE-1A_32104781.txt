Mkubwa Fella ageukia taarabu

Imeandikwa na Mwandishi Wetu

Imechapishwa: 25 Oktoba 2016

TAASISI ya Mkubwa na Wanawe iliyo chini ya Said Fella ‘Mkubwa Fella’ imejitosa rasmi kwenye muziki wa taarabu.

Fella amekuwa akijihusisha na muziki wa kizazi kipya kwa muda mrefu akiwa ndio meneja wa kundi la TMK Wanaume Family, Ya Moto Band, Salaam TMK na pia Nasseb Abdul ‘Diamond’.
Akizungumza Dar es Salaam jana, Mkurugenzi wa habari wa taasisi hiyo, Asha Kigundula alisema bendi hiyo inaundwa na wanamuziki magwiji wa muziki huo wenye mahadhi ya pwani.
Alitaja wanamuziki wanaounda kundi hilo ni waliokuwa wamiliki wa kundi la Coast Modern Tarab ambao ni wanandugu Maua na Omar Tego, mwanamuziki mkongwe wa taarab Mwanahawa Ally ‘Bibi Mwana’, Aisha Vuvuzela, wanamuziki waliowahi kuwa kwenye kundi la Five Star Mussa Mipango na wasanii waliowahi kuwa kundi la Jahazi Father Mauji, Rashid Yussuf, Babu Ally, Fatma Mcharuko na Mohamed Mauji.
Asha alisema, bendi hiyo chini ya taasisi ya Mkubwa na Wanawe tayari ipo kambini kwa ajili ya maandalizi ya kutoa burudani ya muziki huo. 
Alisema wasanii hao jana walitarajiwa kuingia rasmi studio kwa ajili ya kurekodi nyimbo mbili za bendi hiyo.
Alisema matarajio ni bendi hiyo kuwa tishio katika muziki wa taarabu kwa kutoa ujumbe mzuri kwa wadau wa muziki huo nchini na Afrika Mashariki kwa ujumla.
"Kuanzishwa kwa bendi hii kutarajie kuona mageuzi makubwa ya muziki huo kwa wanamuziki wetu kutoa nyimbo zenye ujumbe mzuri kwa jamii hasa wadau wa muziki wa taarab," alisema.


