
Majadiliano ni muhimu kwa nchi
HATUA ya Rais Uhuru Kenyatta kukubali kufanya mazungumzo na viongozi wa hulka zote kama njia ya kukabili matatizo yanayokumba taifa hili ni nzuri na huu bila shaka ni mwanzo mpya.
Kama alivyofafanua Rais na vile vile viongozi wa upinzani, majadiliano hayo hayana nia ya kuunda serikali ya muungano. Mazungumzo hayo yanatokana na ufahamu kuwa, nchi hii ni yetu sote na tuna wajibu wa kutafuta jawabu kwa changamoto mbalimbali zinazoikumba. 
Nchi hii, sawa na mataifa mengi barani, kwa sasa inasongwa na kila aina ya matatizo. Uchumi unadorora, usalama umezorota na idadi kubwa ya vijana bado haina kazi. Haya si matatizo ambayo yanaweza kufumbuliwa na mtu mmoja au kundi moja.
Mojawapo ya sababu zilizofanya mataifa ya Ulaya na Amerika kupiga hatua kubwa kimaendeleo ni kuweka utaifa mbele licha ya tofauti zilizopo. Ni kawaida kwa rais wa nchi kama hizo kuandaa kikao cha kitaifa na kuzungumzia matatizo yanayokumba taifa lao na kutafuta mbinu za pamoja za kuyakabili. Isitoshe, viongozi wa mataifa kama hayo huweka tofauti zao kando na kujumuika pamoja kukabili adui wa nchi. Huo ndio moyo wa uzalendo ambao tunapasa kukumbatia.
Tunajua na kuelewa kwamba, kuna wale wanaodai kuwa mazungumzo kama hayo yataonekana kuwa ushindi kwa muungano wa upinzani wa Cord. Kwa upande mwingine kuna baadhi watadai kuwa, upande wa serikali utakuwa unajidhalilisha kwa kukubali wito wa mazungumzo kama hayo. Ama kweli, huenda wakadai hiyo ni hatua ya kukubali kushindwa. Wote huo ni upuzi mtupu. Viongozi wasifika duniani kote ni wale wanaoweka tofauti zao za kisiasa kando na kushughulikia kwa dhati matatizo ya wakati huo.
Tunahimiza wafuasi wa muungano wa Jubilee na wale wa Cord kukoma kuchukuliana kama mahasimu.


