
Poleni waathirika wa tetemeko la ardhi
Sep 15, 2016

WIKI iliyopita, Wa tanzania wenzetu wa mikoa ya ukanda wa Ziwa walipata maafa ya tetemeko la ardhi ambayo yamesababisha vifo vya watu takribani 20 na uharibifu mkubwa wa mali.

Kama yalivyo maafa mengine ya asili, tetemeko la ardhi huja bila taarifa. Na ingawa huchukua dakika chache tu â€“hili la Kagera na Mwanza lilichukua takribani sekunde 30 tu, huacha madhila makubwa kwa wote walio kwenye eneo la hatari.

Tunachukua nafasi hii kutoa salama zetu za pole kwa wote ambao wameathiriwa moja kwa moja na tukio hili. Katika hali ngumu ya maisha ya leo, si vigumu kubashiri ugumu utakaowakabili wale ambao sasa watahitaji kujenga upya maisha yao au walioondokewa na wazazi au walezi wao. Kuna wale ambao wameondokewa na watu waliowapenda hata kama hawakuwa wakiwategemea lakini maumivu ni yaleyale. 

Ni jukumu la Wa tanzania wote kutoa ushirikiano na msaada wa aina au namna yoyote kwa waathirika wa tukio hili. Maafa haya yaliyotokea Kagera yanaweza kutokea popote pale pengine hapa nchini kwetu. Hili si tatizo linaloweza kutokea sehemu moja tu.

Kwa kuzingatia ukweli huu, ni muhimu pia kuambizana kwamba taifa letu bado halijajiandaa vya kutosha na matukio ya maafa ya namna hii. Si Wa tanzania wengi ambao wanafahamu wanachotakiwa kufanya katika matukio kama ya matetemeko ya ardhi, moto, mabomu, mafuriko na majanga mengine.

Linapotokea tatizo kama la Kagera, ndipo udhaifu wetu unapoonekana. Kwa mfano, mara baada ya taarifa za awali kuhusu tetemeko kupatikana, watu wengi walipiga simu kwa watu wa hali ya hewa ili kupata taarifa zaidi lakini wakaambiwa kuwa mambo ya tetemeko yanahusu elimu ya miamba na kwamba wao si wahusika.

Kwenye zama hizi za maarifa, kuna namna nyingi ambapo elimu inaweza kutolewa kwa wananchi kuhusu majanga na namna ya kujiokoa kwa wananchi. Kuna redio za kutosha, magazeti na mitandao ya kijamii. 

Hatusemi kwamba watu wakifahamu kila kitu basi hata maafa yakitokea hatakufa mtu wala mali lakini tofauti ya watu wanaoelewa mazingira yao na wasioelewa ni kubwa mno. Tukiwaelimisha watu wetu, tutaweza kupunguza ukubwa wa kiwango cha maafa; walau kwa yale yanayoweza kuzuilika kwa mtu kuwa na elimu ya kujikinga walau kidogo.


