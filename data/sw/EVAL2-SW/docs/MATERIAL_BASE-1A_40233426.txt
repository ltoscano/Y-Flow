
Wenye ulemavu wamlilia Magufuli

Imeandikwa na Nelson Goima

Imechapishwa: 05 Novemba 2016

WATU wenye ulemavu wamemwomba Rais John Magufuli kuhakikisha kwamba viongozi wa ngazi za chini, wanajali masuala ya ajira, biashara na vifaa wanavyotumia walemavu.

Ombi hilo lilitolewa na mfanyakazi wa Redio Mlimani ya Chuo Kikuu cha Dar es Salaam, Tuma Dandi kwa Rais Magufuli kwenye mkutano huo na wahariri wa kutathimini mambo aliyofanya katika mwaka mmoja.
Dandi alisema takwimu za Shirika la Afya Duniani (WHO), zinaonesha kuwa kuna walemavu milioni 50 duniani na Tanzania ina walemavu milioni 5, lakini hali za watu hao ni mbaya.
Alisema Rais amejitahidi kuwashirikisha walemavu katika serikali yake na kuwateua katika nafasi mbalimbali.
“Mwanga tunauona katika ngazi za juu lakini haupo kabisa katika ngazi za chini,” alisema Dandi.
Dandi alisema anaomba maisha ya walemavu yaboreshwe katika nyanja za ajira, shule, biashara na vifaa, kama vile vitimwendo, ambavyo vina gharama kubwa na vinatozwa kodi. 
“Natoa ombi langu hili kwako Mheshimiwa Rais kwa niaba ya walemavu wenzangu wengine,” alisema Dandi.
Rais Magufuli alisema serikali inawajali mno walemavu na kuwashirikisha kwa sababu ni watu kama watu wengine. Alisema ameweza kuwateua walemavu kadhaa katika nyadhifa mbalimbali za juu, kuliko kipindi chochote kilichopita.


