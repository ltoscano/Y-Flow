
Acha Pep aitwe Pep
Sep 15, 2016

KOCHA wa Manchester City, Pep Guardiola, acha aitwe Pep na acha aringe. Anachokifanya kwenye uso wa dunia si kitu kinachoweza kufanywa na wanadamu wengi wa aina yake.

Anafundisha mpira wa tofauti katika kipindi ambacho wengi wa walimu wa aina yake wameshatangulia mbele za haki na amebaki mwenyewe. Waasisi ni Waholanzi, Rinus Michels na Johan Cruyyf ambao wote sasa ni marehemu.

Mfumo wake anaotumia kwenye timu zote anazofundisha wa tikitaka umewatesa makocha wengi na utaendelea kuwatesa. Mfumo huu unawafanya timu pinzani wawe watumwa ndani ya uwanja kwa muda mwingi wa mchezo kukimbiza vivuli vya wachezaji wanaofundishwa na Pep.

Timu za Pep zinamiliki mpira kwa asilimia kubwa. Jikumbushe Barcelona, Bayern Munich na sasa watazame City walivyo. City tunayoishuhudia leo katika Ligi Kuu ya England inayotumia nguvu nyingi na akili kidogo, Pep amekuja kuilainisha.

Haikuwa kitu cha kushangaa kuona Pep akiwatoa Eliaquim Mangala na Joe Hart kikosini mwake katika eneo la ulinzi na kuwaleta Claudio Bravo na John Stones.

Mangala ni mtumiaji mzuri wa nguvu. Pep hakuhitaji nguvu, alihitaji akili ya unyumbulifu na kuanzisha mashambulizi kutokea nyuma. Ni kama Hart, ambaye Pep anasema hahitaji kipa anayeweza kucheza vizuri kwa mikono pekee.

Huyu ndio Pep usipozielewa mbinu zake unaweza kujisemea, huyu ni mwanadamu mwenye ubaguzi.

Ulimtazama Pep mwishoni mwa wiki iliyopita kwenye mchezo wao dhidi ya Manchester United dhidi ya mpinzani wake Jose Mourinho? Alimtawala Mourinho, alutawala uwanja wao Old Trafford na aliwatawala wanaume wa shoka 11 wa United ndani ya uwanja.

Muda mwingi wa pambano hilo, watangazaji wa kituo kilichorusha matangazo ya televisheni cha Sky, Jon Champion na Jim Beglin walikuwa wakicheka. Fernandinho Luiz Rosa na David Silva, waliwashika United kwenye eneo la kiungo. Mpaka dakika 15 za kipindi cha kwanza umiliki wa mpira kwa City ulikuwa 70 na United ulikuwa 30, Champion na Beglin wangefanyaje nini zaidi ya kucheka?

Kila United ilipojaribu kuzuia mashambulizi kwa mtindo wa kubutua ilijikuta ikitoa pasi kwa wapinzani ambao waliuchukua mpira na kuja nao tena langoni mwao. Mwisho wa mchezo City 2, United 1. Ushindi huu ukaendeleza ubabe wa Pep kwa Mourinho.

Pep na tikitaka yake anaishi nayo mwenyewe. Arsene Wenger, anamiliki mpira kwa kiwango kikubwa, lakini hakupi ladha ya Guardiola. Mfumo huu unarahisisha mpira na hugombani nao ukiwa miguuni.

Unauchukua mpira unampasia mwenzio wa karibu anakurudishia tena na unampasia tena kisha unaomba tena pasi sehemu hiyo hiyo ambayo maadui wanakuwa karibu yenu.

Aina hii ya mpira hukera wachezaji wengi na muda mwingine kufanya wacheze madhambi na wakipewa kadi haraka utasikia hii timu imebebwa. Yaliwahi kutokea maneno haya wakati Pep yuko na Barcelona. Kiufupi mfumo huu hukera mpinzani.

Achana na zile pasi za Xavi Hernandez, Andres Iniesta na Lionel Messi pale Wembley 2011, zilizofanya Sir Alex Ferguson kutetemeka mikono yake, Pep aliwahi kusema wakati akimuandaa Messi kuwa mchezaji bora duniani, kumbe hata yeye (Pep) Messi alimsaidia kuwa mmoja wa makocha bora duniani.

Mwisho


