
Mbao yaanza kuzoea ushindi Ligi Kuu

Imeandikwa na Alexander Sanga

Imechapishwa: 29 Septemba 2016

TIMU ya soka ya Mbao Fc ya Mwanza jana ilipata ushindi wake wa kwanza nyumbani baada ya kuifunga Ndanda mabao 2-0 kwenye uwanja wa CCM Kirumba Mwanza.

Mbao ilipata mabao hayo katika kila kipindi yakifungwa na Venance Ludovick katika dakika ya 19 na 59.
Timu hiyo jana ilikuwa kwenye kiwango kizuri na inapaswa kujilaumu yenyewe kwani washambuliaji wake walikosa nafasi nyingi za wazi hasa katika dakika ya nne shuti la Hussein Sued lilipodakwa na kipa wa Ndanda, Jackson Chove.
Dakika tano baadae Ludovick Venance alipoteza nafasi tena baada ya kupiga shuti na likadakwa na Chove. Katika dakika ya 22, Ludovick alipiga shuti akiwa nje ya 18 ambalo hata hivyo halikulenga lango. Kwa ushindi huo, Mbao sasa imesogea mpaka nafasi ya 11 kwenye msimamo wa ligi ikiwa na point inane.
Ndanda Fc bado ipo Mwanza ikitarajiwa kucheza na Toto African kesho kwenye uwanja huohuo wa CCM Kirumba. 
Simba ndio inaongoza ligi ikiwa na pointi 16 ikifuatiwa na Stand United yenye pointi 12 na nafasi ya tatu, nne na tano zinashikwa na Yanga, Azam na Mtibwa Sugar zenye pointi 10 kila moja.


