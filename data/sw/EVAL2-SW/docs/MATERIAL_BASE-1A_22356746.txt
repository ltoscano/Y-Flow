Karyamyenda
«1» Mu vyo gutinya, n'ejo n'ejobundi, murazo­tinya umwenda. Guherana biduteranya n'abagenzi, bikatwankanisha n'ababanyi. Iyumviririze namwe inkuru ya Bitama.
«2» Bitama yarakundwa hose, yari afise abagenzi benshi. Abantu bose bamuvuga neza, nta kibi bamubona ko. Mu minsi mikeyi, sinzi ingene yanduye ingeso yo kuja araborerwa. Yari asigaye arara mu kirabo canke akararaguza. Nta mugore, nta bana biwe, nta n'umwe yari akironka agahuzu yipfuka. Ibitungwa yari atunze: inka, impene n'intama, nta ndwi yahera adashoye mwo kimwe. Ubworo burateba buramutera; n'akabutura yari asigaye akipfuza.
«3» Aca yiroha mu bagenzi, aja aragurana. Uri uwo aguranye ijana, amajana abiri, igihumbi, eka, utwo aronse twose ni two yatwara. Uko bukeye, uko bwije, abo aheraniye bari basigaye batonda imirongo baza kwishuza. Bitama ntiyari agica ahabona, yagenda arabundabunda. Baratinda baramukamvya, ikinyoma kirahinyuka.
«4» Ubupfasoni bwose bumuva ko, baca bamutazira Karyamyenda. Aho yaca hose nta kindi kiyago atari Bitama. Nta muntu yari akimusonera.
