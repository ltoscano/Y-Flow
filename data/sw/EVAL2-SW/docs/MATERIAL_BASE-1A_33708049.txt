
Wabunge sasa kujisajili kidigitali bungeni
Dodoma. Wabunge wataanza kujisajili kwa kutumia mfumo wa kieletroniki (biometric) kwa kuchukuliwa alama za vidogo za mikono yote miwili kuanzia kesho.
Naibu Spika, Dk Tulia Ackson alisema juzi bungeni kwamba, kutakuwa na sehemu nne kutakakofungwa mashine hizo za ujisajili.
“Waheshimiwa wabunge kuanzia Jumatatu tutakuwa tunatumia mfumo wa biometric kujisajili, fomu za kujaza hazitakuwapo,” alisema.
Awali, wabunge walikuwa wakijisajili kwa kutumia fomu walizokuwa wakijaza jina na kisha kusaini.
Dk Tulia alisema mashine hizo zitafungwa kwenye mlango wa kuingilia kwenye Ukumbi wa Pius Msekwa, utawala, mlango wa Spika na mlango wa kuingia ukumbini.
Akizungumza kabla ya vikao vya Bunge kuanza juzi, Katibu wa Bunge, Dk Thomas Kashililah alisema utaratibu huo unalenga kuimarisha usalama.
Alisema pia utasaidia kujua idadi ya watu wanaoingia ndani ya Bunge, kwani kwa siku wanaingia watu kati ya 1,000 hadi 2,000.
Alisema pia utasaidia kujua idadi kamili ya wabunge wanapotaka kupiga kura bungeni badala ya utaratibu wa awali wa kuwahesabu.


