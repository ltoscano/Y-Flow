
Diwani aahidi kumaliza kero ya maji Segerea

Imeandikwa na Francisca Emmanuel

Imechapishwa: 04 Oktoba 2016

DIWANI wa Segerea wilayani Ilala, Dar es Salaam, Edwin Mwakatobe amesema amejipanga kuhakikisha kuwa tatizo la maji katika kata hiyo linakuwa historia.

Alisema baadhi ya maeneo ya kata hiyo yanapata maji safi kutoka Mamlaka ya Majisafi na Majitaka Dar es Salaam (DAWASCO) na kwamba wamefufua visima viwili kwa ajili ya kusaidia upatikanaji wa maji.
Mwakatobe aliyasema hayo jana jijini Dar es Salaam alipokuwa akizungumza na gazeti hili kuhusu vipaumbele vyake kwa kata hiyo. Alisema kuwa maeneo yanayopata maji ya Dawasco ni Mtaa wa Ugombolwa kwa asilimia 75 na Mtaa wa Machimbo kwa asilimia 50 na kwamba watahakikisha maeneo yaliyobaki ya Migombani na Segerea yanapata maji hayo. 
"Kwa miezi hii minane ambayo nipo madarakani, nimeona mafanikio makubwa katika suala la maji, nitahakikisha kwamba hadi ifikapo mwaka 2020 hakuna mtaa utakaokuwa na shida ya maji," alisema Mwakatobe.
Alifafanua kuwa visima vilivyofufuliwa ni kwa gharama za manispaa hiyo ambayo iligharimia Sh milioni tatu ili wananchi wa kata hiyo wapate maji.
Pia alisema kuwa wanachokifanya ni kugharimia usambazaji wa mabomba kuwafikia wananchi na kwa upande wa Dawasco wananchi wanalipia Sh 200,000 kupelekewa maji.
Hata hivyo, alisema kuwa kwa kushirikiana na wananchi, wamefanikiwa kukarabati barabara zilizopo katika mitaa yote kwa kuweka vifusi na kusaidia kuondoa changamoto hiyo.
Alifafanua kuwa, Manispaa imekuwa ikiandaa bajeti kwa ajili ya ujenzi wa barabara hizo, lakini utekelezaji umekuwa mgumu kutokana na mapato yao. Aidha, amewataka wananchi wa kata hiyo kuendelea kutoa ushirikiano kwamba maendeleo hayaletwi na serikali pekee, bali wao wenyewe.


