
RC ataka upimaji viwanja eneo la kilimo usitishwe

Imeandikwa na John Nditi, Kilosa

Imechapishwa: 25 Septemba 2016

MKUU wa Mkoa wa Morogoro, Dk Stephen Kebwe, ameutaka uongozi wa Halmashauri ya Wilaya ya Kilosa kusitisha kusudio la upimaji wa viwanja vya makazi kwenye eneo la ekari 7,200 zilitolewa kwa wananchi wilayani humo na mwekezaji wa Farm Afrika, kwa ajili ya shughuli za kilimo.

Mwekezaji huyo amepunguza ekari 7,200 kutoka kwenye eneo kubwa la shamba lake kwa ajili ya wananchi wa vijiji vinavyomzunguka ili waendeleze shughuli za kilimo cha mazao ya aina mbalimbali, ikiwa ni hatua ya kuwapunguzia uhaba wa maeneo ya ardhi ya kilimo. 
Hatua ya kupunguzwa ekari hizo imefikiwa baada ya mazungumzo kati ya Serikali ya Wilaya, Halmashauri, wananchi na mwekezaji huyo.
Hata hivyo, alisema kabla ya jambo hilo halijafikia ukomo wa kisheria, halmashauri ya wilaya imepitisha uamuzi wa kupima viwanja, jambo linakwenda kinyume na lengo lililokusudiwa la kuondoa tatizo la ardhi ya kilimo kwa wananchi wa Kilosa. 
Hivyo, aliwataka wataalamu wa ardhi na watendaji wengine kuirejesha hoja hiyo katika vikao vya madiwani ili kubadilishwa kwa kusudio la upimaji wa viwanja na badala yake ekari hizo ziendelezwe katika uzalishaji wa mazao mbalimbali kama ilivyokusudiwa.
"Halmashauri mnaweza kutafuta eneo jingine la kupima viwanja ...hili lililotolewa na mwekezaji kwa ajili ya shughuli za kilimo kwa wananchi liacheni kama lilivyo, kwani kunaweza kutokea mgogoro mwingine wa mahitaji ya mashamba," alisema Dk Kebwe.
Pamoja na hayo, aliagiza mamlaka za Serikali ya wilaya hiyo kupitia upya mashamba ambayo hajaendelezwa ili hatua zichukuliwe.
Mmoja wa viongozi wa Farm Afrika, Muzamil Mustafa Karamagi alisema tayari michoro ya ramani mpya ya ukubwa wa shamba hilo imepelekwa Wizara ya Ardhi , Nyumba na Maendeleo ya Makazi na inafanyiwa kazi katika hatua za mwisho.


