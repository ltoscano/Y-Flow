Katiba kizungumkuti
Jul 31, 2014

BUNGE Maalumu la Katiba (BMK) linatarajiwa kuanza wiki ijayo katika mazingira ambayo baadhi ya wadau na wajumbe wa Bunge hilo wanaona mchakato unafaa kusimamishwa na usiendelee hadi wakati mwingine.
Tatizo kubwa lililopo ni kutokuwapo kwa muafaka wa kisiasa baina ya makundi mawili makuu ndani ya BMK; Umoja wa Katiba ya Wananchi (Ukawa) pamoja na Chama Cha Mapinduzi (CCM).
Tayari Mwenyekiti wa BMK, Samuel Sitta, ametangaza kwamba Bunge hilo litaendelea kama lilivyopangwa –hata kama Ukawa watasusa, ili kuwapa wananchi fursa ya kujua kilichomo ndani ya Rasimu ya Katiba iliyoandaliwa na Tume ya Jaji Warioba.
Hata hivyo, wadau mbalimbali likiwamo Jukwaa la Mabadiliko ya Katiba (Jukata), wamedai kwamba hakuna sababu ya kuendelea na Bunge hilo kwa sababu ni lazima kwanza upatikane muafaka wa kisiasa.
Uamuzi wa Sitta ulitokana na kikao cha Kamati ya Maridhiano ya BMK iliyoundwa na Mwenyekiti huyo katika kujaribu kuunasua mchakato wa kupata Katiba mpya ambao kwa sasa unaonekana kuwa na mkwamo.
Raia Mwema linafahamu kwamba tayari wabunge walio nje ya Ukawa wana mpango rasmi wa namna gani ya kuendelea na mchakato huo pasipo kuhusisha kundi hilo linaloundwa na wengi wa wabunge kutoka vyama vya upinzani.
Mpango huo unahusisha Bunge kuendelea na kama akidi ya kufanya maamuzi haitatimia, BMK itapeleka mapendekezo yake kwa Bunge la Jamhuri ya Muungano ambalo likiyapitisha yataingizwa katika Katiba ya sasa.
“Kinyume cha mawazo ya wengi, akidi ya kuendelea na BMK imetimia. Akidi ni nusu ya wabunge wa BMK na nusu hiyo ipo tayari. Tatizo lipo kwenye kiwango kinachotakiwa kwa ajili ya kupitisha jambo kwenye Katiba mpya.

“Hapo sasa inatakiwa kuwe na theluthi mbili ambayo kama Ukawa wataendelea na msimamo wao, maana yake ni kwamba haitafikiwa. Hapo inabidi sasa mapendekezo yapitishwe kama maamuzi ya BMK na baadaye kupelekwa kwenye Bunge la kawaida,” alisema mmoja wa wajumbe wa Kamati ya Mashauriano aliyehudhuria kikao cha Dar es Salaam.
Wakati wajumbe wa Kamati ya Mashauriano wakiumiza vichwa kuhusu namna ya kupata akidi ili hatimaye Katiba hiyo ipitishwe na kupelekwa kwenye Kura ya Maoni, baadhi ya wabunge wa CCM wameanza kutengeneza mkakati wa namna ya kupata akidi ya theluthi mbili.
Raia Mwema linafahamu kwamba tayari wabunge wanaotaka Bunge liendelee wameanza kupiga hesabu za namna wanavyoweza kufanikisha kupatikana kwa akidi ya maamuzi katika BMK.
Gazeti hili limeelezwa kwamba siri ya suala hilo iko kwenye kundi la wabunge 67 kutoka Zanzibar walioteuliwa na Rais Jakaya Kikwete miongoni mwa wajumbe 201.
“Kwa Tanzania Bara, wabunge wa CCM na wajumbe 134 walioteuliwa na Mhe Rais wanaweza kukutana na kupata akidi inayotakiwa kwa maamuzi ya vifungu vya Katiba Mpya.
“Tatizo la kupata akidi liko kwa wenzetu wa Zanzibar. Ukichukua idadi ya wabunge wa CCM ambao hawako Ukawa, unahitaji wabunge 16 tu kutoka katika wale 67 waliopo ili kupata akidi. Cha msingi ni kutafuta hao wajumbe 16,” alisema mmoja wa wabunge wenye ushawishi ndani ya CCM ambaye hakutaka kutajwa jina.
Mbunge wa Wawi (CUF), Hamad Rashid Mohamed, aliliambia Raia Mwema jijini Dar es Salaam juzi kwamba Wa tanzania wana haki ya kufahamu kilichomo ndani ya Katiba na hivyo ni muhimu kwa BMK kuendelea.
Alisema yatakuwa ni makosa makubwa kwa Taifa kukubali kusimamishwa kwa BMK pasipo watu kujua nini haswa kimo ndani ya rasimu; haswa ikizingatiwa kwamba mengi ya mambo ambayo hayazungumzwi kabisa ni yale yanayowahusu wananchi moja kwa moja.
“Mpaka hapa tulipofika, mchakato huu umetumia mabilioni ya shilingi. Hatuwezi kuuacha sasa na huku mambo ya Wa tanzania yakiwa hayajazungumzwa kabisa. Tuendelee, na mimi nina hakika kwamba huko mbele ya safari,” wenzetu nao watakuja na tutaendelea, alisema mbunge huyo aliyewahi kuwa waziri katika Serikali ya Tanzania.
Mwenyekiti wa Jukata, Deus Kibamba, anapinga dhana hiyo ya kuwapa fursa wananchi kusikia kilichomo kwa maelezo kwamba ziko namna nyingi na zisizo za gharama kama lengo ni kupeleka taarifa kwa wananchi.


