
Tusiachie wanasiasa taifa kulisambaratisha
Na LEONARD ONYANGO
SIKU chache kabla ya kufanyika kwa mkutano wa Sabasaba ambao uliandaliwa na muungano wa upinzani wa Cord katika Bustani ya Uhuru Park, Nairobi, baadhi ya Wakenya waliamua kuhama miji waliyokuwa na kurejea nyumbani kwao vijijini kwa hofu ya kushambuliwa.
Jumatatu Julai 7, biashara zilikwama huku wengi wa wananchi wakishindwa kufika kazini haswa katika majiji makuu ya Nairobi na Mombasa kutokana na hofu kuwa vurugu zingelipuka licha ya serikali kuonya watumishi wa umma dhidi ya kutofika kazini siku hiyo.
Nao magavana wa kaunti za Busia, Kisumu na Siaya waliagiza wafanyakazi katika kaunti zao kupumzika majumbani kwao siku ya Sabasaba ingawaje haikuwa siku rasmi ya kupumzika inayotambuliwa kikatiba.
Haya yalitokana na wasiwasi ya uwezekano wa kuzuka kwa ghasia za kikabila kama zile za baada ya uchaguzi wa mwaka wa 2007.
Hii inamaanisha kuwa bado jamii mbalimbali humu nchini hazitangamani na zimegawanyika kwa misingi ya kikabila licha ya juhudi za kuwaunganisha Wakenya ambazo zilishuhudiwa mara baada ya ghasia za 2007/ 2008. Jambo la kufurahisha ni kwamba wakazi wa mitaa ya Kawangware, Kibera, Mathare, Baba Ndogo ya jijini Nairobi hawakufanya vurugu siku ya Sabasaba tofauti na ilivyodhaniwa na wengi wakiwemo maafisa wa usalama. Wengi wao walisema kuwa kumbukumbu za ghasia za baada ya uchaguzi wa 2007 bado zilikuwa akilini na hawangependa kupitia hali kama hiyo tena.
Ukweli ni kwamba Wakenya wanapendana ila wanatenganishwa na wanasiasa ambao wanajitakia makuu na kujinufaisha wao binafsi huku raia wa kawaida wakiendelea kuangamia katika lindi la umaskini.
Wanasiasa wanahubiri umoja, amani na upendo mchana na usiku wanatoa cheche za maneno ya migawanyiko kwa misingi ya kikabila.
Wanasiasa wanafaa kutambua kuwa licha ya kuwepo na chanagamoto mbalimbali nchini tumepiga hatua kidemokrasia kama taifa.
Siasa za kuzua vurugu na taharuki nchini hazina manufaa bali zinalenga kutatiza taifa kustawi kiuchumi na kuafikia malengo ya milenia ya mwaka 2015 pamoja na ruwaza za 2030.
Serikali inafaa kuanzisha juhudi za kuleta utangamano nchini ili kuhakikisha kuwa hakuna jamii ambayo inahisi kutengwa.


