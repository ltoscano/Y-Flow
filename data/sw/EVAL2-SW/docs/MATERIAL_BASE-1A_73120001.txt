
Pwani haina gari la kuvuta magari mabovu

Imeandikwa na John Gagarini, Bagamoyo

Imechapishwa: 17 Oktoba 2016

MKOA wa Pwani hauna gari la kuvuta magari mabovu yanayoharibika barabarani hali inayosababisha majeruhi wanaopata ajali kupoteza maisha kwa kuchelewa kufikishwa hospitalini mapema. 

Hayo yalisemwa Chalinze na Katibu wa Kamati ya Usalama Barabarani Mkoa, Abdu Isango wakati wa uzinduzi wa Wiki ya Nenda kwa Usalama. 
Isango alisema mkoa huo hauna gari hilo, hivyo kufanya magari yanayoharibika barabarani kushindwa kuondolewa kwa wakati hivyo kuwapa wakati mgumu askari kudhibiti msongamano wa magari mara gari linapoharibika. 
“Kuchelewa kuondolewa kwa magari yanayoharibika husababisha ajali nyingi ambapo askari E.241 Koplo Kiberenge aligongwa na lori akiwa anashughulikia basi lililokuwa limeanguka na kufunga barabara eneo la mizani Vigwaza wilayani Bagamoyo,” alisema Isango.
Alisema mara ajali zinapotokea barabarani husababisha msongamano mkubwa wa magari na kusababisha majeruhi kuchelewa kupelekwa hospitali kwa wakati. 
“Hali hii huathiri kwa kiasi kikubwa shughuli za uchumi na huwakatisha tamaa wasafirishaji wa nchi jirani kuendelea kutumia Bandari ya Dar es Salaam,” alisema Isango.
Isango ambaye ni Kamanda wa Kikosi cha Usalama Barabarani mkoani humo alisema, gari linapoharibika na kuzuia barabara, husababisha usumbufu mkubwa kwa wasafiri.


