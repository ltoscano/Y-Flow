
Wazua kioja mtaani wakipigania bawabu
KIOJA kilitokea kwenye ploti moja mtaani hapa akina mama wawili walipotwangana wakimng’ang’ania jamaa waliyekuwa wakimmezea mate.
Jamaa huyo ni mlinzi katika kampuni moja jijini Nairobi na alikuwa jirani ya akina mama hao. Yasemekana tangu jamaa kuhamia ploti hiyo, akina mama hao ambao wameolewa walianza kumtamani naye alimeza chambo. Siku ya kioja, kalameni alitoka kazini asubuhi na kuelekea chumbani kulala na mmoja wa akina mama hao ambaye mume wake alikuwa ameenda kazini alimtembelea.
Baada ya saa moja, mama wa pili aliona viatu vya mwanamke mwenzake kwenye mlango wa nyumba ya jamaa na akataka kujua aliyekuwa ndani. Alimpigia jombi simu na alipofungua mlango aliingia kwake bila hata kukaribishwa. Macho ya kina mama hao yalipokutana kilichofuata kilikuwa vita.
“Huyu jamaa mimi ndiye niliyemtunza mpaka akawa wa kutamaniwa.
Iwapo unapenda maisha yako, achana naye tafadhali,” alichemka mama aliyepatikana kwa polo.
Watu walioshuhudia kisa hicho walishindwa kuzuia kicheko. Landilodi aliarifiwa na kufika plotini na kumfurusha kalameni.
Haikujulikani hatua ambayo akina mama hao walichukuliwa na waume zao baada ya tukio hilo la aibu.
Na SAMMY WAWERU


