
Chadema yapoteza Mafinga
Geofrey Nyangâ€™oro, Mwananchi gnyangoro@mwananchi.co.tz
Iringa. Mahakama Kuu, Kanda ya Iringa imemtangaza rasmi Cosato Chumi kuwa mbunge halali wa Jimbo la Mafinga baada ya kushinda kesi ya uchaguzi iliyofunguliwa na aliyekuwa mshindani wake wa karibu katika Uchaguzi Mkuu wa mwaka jana, William Mungai wa Chadema.
Kesi hiyo ya uchaguzi namba nane ilifunguliwa na Mungai mwaka jana akipinga ushindi wa Chumi wa CCM kwa kutumia hoja tatu ambazo ni mshindi kutumia rushwa,vitisho na ukiuwakwaji wa sheria, kanuni na taratibu za uchaguzi.
Akisoma hukumu iliyochukua takriban saa tano, Jaji wa Makahakama Kuu ya Tanzania, Dk Eliezer Feleshi alisema katika kesi hiyo Mahakama iliibua hoja 12 ambazo upande wa mlalamikaji umeshindwa kuthibitisha madai yake.
Alisema Mahakama ilisikiliza ushahidi kutoka wa mashahidi 32; upande wa mashtaka ukileta mashahidi 15 na wa utetezi ukiwaleta mashidi 17 mahakamani.
Katika kesi hiyo, upande wa mlalamikaji ulioongozwa na Wakili Barnabas Nyalus aliyekuwa akisaidiwa na Jane Messey na upande wa utetezi uliwakilishwa na Mwanasheria Mkuu wa Serikali, Bernad Kongola na Wakili wa Serikali Benson Hosea ambao walimwakilisha mshtakiwa wa pili na watatu huku mshtakiwa namba moja akiwakilishwa na Ashery Utamwa.


