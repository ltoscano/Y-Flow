Kocha Toto aachia ngazi

Imeandikwa na Alexander Sanga, Mwanza

Imechapishwa: 05 Oktoba 2016

KOCHA Mkuu wa Toto Africans ya Mwanza, Rogassian Kaijage jana alitangaza rasmi kujiuzulu wadhifa huo.

Akizungumza na gazeti hili, Kaijage alisema amefikia uamuzi huo kutokana na mashabiki na wanachama wa klabu hiyo kumuingilia kwenye majukumu yake.
Kaijage alipanga kujiuzulu tangu juzi baada ya mechi ya ligi dhidi ya Ndanda iliyochezwa kwenye uwanja wa CCM Kirumba mjini hapa, ambapo Toto ilifungwa bao 1-0 na mashabiki kumwambia aondoke na kuwaachia timu yao.
Kocha huyo aliyewahi pia kuifundisha timu ya soka ya taifa ya wanawake Twiga Stars, alisema amekuwa akiwaambia viongozi wa Toto juu ya tabia ya kuingiliwa majukumu yake, lakini hakuna aliyeonekana kumsikiliza.
Kaijage anakuwa kocha wa tatu kujiuzulu Toto tangu mwaka jana akitanguliwa na Dominic Glawogger na Martin Grelics na Rogasian Kaijage.
Kabla ya Kaijage timu hiyo ilikuwa ikifundishwa na mchezaji wa zamani wa Yanga, John Tegete ambaye iliamua kuchana naye bila kumweleza lolote mwanzoni mwa msimu huu.
Kaijage aliiongoza Toto katika michezo saba ambapo ameshinda mechi mmoja tu dhidi ya Mwadui Fc huku akipoteza mechi nne dhidi ya Ndanda Fc, Stand United, Prisons na Mbeya City.
Toto imetoka sare mechi mbili dhidi ya African Lyon na Ruvu Shooting.
Kwa upande wake Mwenyekiti wa Toto Godwin Aiko alisema amekuwa akisikia taarifa za kujiuzulu kwa kocha wao lakini hazijamfikia rasmi.
Kaijage anakuwa kocha wa pili kujiuzulu kwa makocha wa timu za ligi msimu huu, akitanguliwa na aliyekuwa kocha wa Mwadui, Jamhuri kihwelu ‘Julio’ aliyeamua kubwaga manyanga mwanzoni mwa wiki hii kwa madai ya kuchoshwa na vitendo vya waamuzi kuchezesha kwa upendeleo.


