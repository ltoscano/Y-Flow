
‘Benki nchini ziwe na dirisha la machinga’

Imeandikwa na Mwandishi Wetu

Imechapishwa: 01 Septemba 2016

TAASISI za fedha na benki zimeombwa kuwa na dirisha la wajasiriamali wadogo, badala ya kuwajumuisha na wajasiriamali wakubwa.

Waziri wa Nchi Ofisi ya Waziri Mkuu, Sera, Bunge, Kazi, Vijana, Ajira na Wenye Ulemavu, Jenista Mhagama alisema hatua hiyo, itasaidia wajasiriamali wadogo, kujikomboa kiuchumi na kupata mikopo yenye masharti nafuu ili kuendeleza biashara zao.
Mhagama alisema hayo alipofunga Kongamano la Huduma za Kifedha na Uwezeshaji, jijini Dar es Salaam. 
“Taasisi za fedha na mabenki muwe na dirisha la wajasiriamali wadogo ili kuwasaidia kujikomboa kiuchumi na kuweza kupata mikopo yenye masharti nafuu ili kuendeleza biashara zao. Msiwajumuishe wafanyabiashara wakubwa na wadogo” alisema Mhagama, kwenye kongamano hilo, ambapo wajasiriamali walipata mafunzo na jinsi ya kupata huduma za kifedha kutoka kwenye benki na taasisi za fedha.
“Mliosimamia kongamano hili muanzishe kanzidata ili iwe rahisi kuwapata wajasiriamali pale walipo. Tuanzishe ushirikiano kati ya New brand, Vicoba na serikali na vyombo vya fedha. Zipo fursa za kupata mikopo, mfano kanzidata itawawezesha wale waliopata elimu ya ujasiriamali kuongeza uchumi wao na kuongeza nafasi za ajira. Ni vizuri wajasiriamali watumie mafunzo haya kupata mikopo kwenye taasisi za fedha na kuendeleza biashara zao,” alisema.
Alisema mjasiriamali akiweza kuongeza utengenezaji wa batiki, ataajiri watu wengine, elimu na afya zitatolewa bure. Alisema utafiti uliofanyika umeonesha kwamba wajasiriamali wapo karibu milioni tano na mchango wao katika ukuaji wa uchumi ni mkubwa.
Alishauri wajasiriamali kuamka mapema asubuhi na kuanza kufanya kazi zao za ujasiriamali mapema, kama vile kupika vitumbua na chapati na kama watakuwa jasiri, watapata mali.


