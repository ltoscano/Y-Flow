
Cord inafaa kutafakari athari za mikutano
Na MARY WANGARI
KAULI ya kiongozi wa upinzani Raila Odinga kuhusu mipango ya Cord ya kuandaa mikutano ya hadhara kote nchini katika jaribio la kuishurutisha Serikali kuandaa majadiliano ya kitaifa, imezua hisia mbalimbali miongoni mwa wananchi.
Hii ni baada ya Rais Uhuru Kenyatta kukataa hatua ya muungano wa Cord, katika kuishurutisha Serikali kuandaa majadiliano ya kitaifa kuhusu changamoto zinazokumba taifa.
Bw Odinga, ambaye alirejea nchini Jumamosi kutoka Amerika, ametangaza kwamba Cord itaanzisha mikutano ya hadhara kote nchini kuanzia uwanja wa Tononoka Mombasa, mnamo Juni 15, kwa minajili ya kuilazimisha Serikali kuandaa majadiliano.
Baadhi ya masuala wanayotaka kujadiliwa ni pamoja na ukosefu wa usalama, ufisadi, mshikamano wa kitaifa, ubaguzi, kubanduliwa kwa IEBC, ugatuzi na masuala mengineyo.
Japo huenda mrengo wa Cord una nia njema ya kutaka kuwepo majadiliano ya kitaifa, mbinu na pupa wanazotumia kuitisha kikao hicho zina walakini.
Suala tata linalojitokeza ni je, Cord inalenga kutimiza nini hasa kutokana na kuandaa mikutano ya hadhara kote nchini? Badala ya kuandaa mikutano kote nchini, upinzani ungepaswa kutoa suluhu thabiti kwa changamoto zinazokumba taifa kwa kupendekeza mbinu mbadala.
Huku Wakenya wakidhani kwamba wamenusurishwa kadhia za msimu wa kampeni za kisiasa angalau kwa muda wa miaka mitano, inasikitisha kwamba baadhi ya viongozi wa kisiasa wanaopania kujizolea umaarufu, wamegeuza Kenya kuwa ulingo wa siasa kila uchao.
Wakenya wasio na hatia wanaendelea kuumia huku mivutano ya kisiasa ikiendelea kupamba moto. Sekta ya utalii inasambaratika huku maelfu ya wananchi wakipigwa kalamu kutokana na mashambulio ya kigaidi. Hali ya usalama inazidi kuzorota ambapo watu wengi wamepoteza maisha yao. Hali ngumu ya kiuchumi imesababisha kina yakhe kutamauka na kuwaacha bila hiari ila kujichimbia kaburi kwa kujinywea vileo vilivyotiwa sumu, sikuambii hali ya chuki na uhasama wa kikabila unaoshika kasi na kuenezwa kupitia mitandao ya kijamii! Huku Serikali ikijitahidi kudhibiti hali na kuirejeshea hadhi nchi yetu katika wakati huu mgumu, viongozi wa Cord angalau hata kwa wakati mmoja, wanafaa kuweka ubinafsi wao kando na ama kuunga mkono juhudi za Serikali kuboresha maslahi ya wananchi.
mnwangari@ke.nationmedia.com


