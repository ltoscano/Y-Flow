Pemba watakiwa kuruhusu uwekezaji

Imeandikwa na Mwandishi Wetu, Pemba

Imechapishwa: 26 Oktoba 2016

WANANCHI wa Pemba wanaoishi katika visiwa vidogo wametakiwa kubadilika na kuruhusu uwekezaji ambao utaleta tija na kubadilisha hali ya maisha yao kuwa bora zaidi.

Ushauri huo ulitolewa na Mkuu wa Wilaya ya Chake Chake, Rashid Hadid wakati alipotembelea wananchi wanaoishi katika visiwa vidogo vilivyopo Fundo, Uvinza na Kokota.
Hadid alisema, wananchi hao bado wanakabiliwa na hali mbaya ya kiuchumi na maendeleo katika sekta mbalimbali muhimu, ikiwamo za hospitali pamoja na huduma za maji safi na salama.
Alisema katika baadhi ya maeneo yaliyopo Pemba wananchi wake wamebadilika baada ya kuruhusu kuwepo kwa miradi ya uwekezaji wa sekta ya utalii na ujenzi wa hoteli za kisasa.
Aidha, aliwataka wananchi hao kubadilika na kuacha dhana kwamba kuwepo kwa miradi ya uwekezaji wa hoteli za kitalii ni sawa na kusababisha kuporomoka kwa maadili ya wananchi hao. 
Alisema serikali imeweka sera nzuri ya utalii kwa yote ambayo miongoni mwa majukumu yake ni kulinda mila na utamaduni pamoja na silka za wananchi wanaoishi katika maeneo yanayozungukwa na miradi ya utalii. 
“Sera ya utalii ipo wazi kwa wananchi kuweka kipaumbele katika kulinda mila, utamaduni na silka za wananchi wanaoishi katika maeneo hayo na kuona hakuna ukiukwaji wa tamaduni za kale,” alisema.


