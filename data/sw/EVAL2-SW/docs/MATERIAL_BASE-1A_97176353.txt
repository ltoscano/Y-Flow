
Katiba Mpya na kuwa wakweli kwa nchi yetu Jun 25, 2014
NIMEPATA kusimulia kisa cha kijana aliyehangaika sana kusaka ukweli. Katika pitapita zake akaliona duka. Kibao kimeandikwa dukani ; “ Hapa tunauza ukweli”.
Dukani hapo ukweli unauzwa kwa kilo. Bei ya robo kilo ya ukweli imeandikwa, vivyo hivyo, bei ya nusu kilo ya ukweli. Lakini, mwenye duka hakuandika bei ya ukweli mzima, kwa maana ya kilo nzima ya ukweli.
Kijana yule akauliza; “ Mie nataka ukweli kilo nzima, mbona hujaandika bei?”

“ Alaa, unataka kilo nzima ya ukweli?” Aliuliza mwenye duka.

“ Naam” Akajibu kijana yule.

“ Basi, zunguka uje ndani nikuambie bei yake”.
Alipoingia ndani dukani, kijana yule akaambiwa;
“ Kijana, hatukuandika bei, maana, gharama ya ukweli mzima ni uhai wako. Je, uko tayari?” Kijana yule akatimua mbio. Nyuma aliacha vumbi. Hakuwa tayari kulipa gharama ya ukweli mzima.
Yumkini ukweli utakaousema mwanadamu waweza usiwafurahishe wachache , walakini, ukawa wenye kuleta tija , furaha na matumaini kwa walio wengi.
Mwandishi na mwanafalsafa Shaaban Robert anaandika; “ Tone dogo la maji, lile nililolidhania kuwa litakauka lenyewe mara moja, limekuwa mlizamu wa kuwafariji kwa siri wanafunzi wa mshtakiwa! Mshtakiwa alikuwa akiwafunza watu, siyo kuomba msamaha na huruma katika baraza tu, lakini, hata kuzibatilisha hukumu za baraza za Kusadikika kwa njia zote. Hili lilionyesha mgogoro mkubwa sana utakuwapo kati ya sheria za nchi na watu wake” ( Shaaban Robert, Kusadikika) Na ukweli siku zote ni mzigo mzito. Ukweli una sifa moja kuu; kwamba hata ukiuficha uvunguni mwa kitanda kwa miaka 50, iko siku, ukweli utatoka wenyewe nje hata bila kuvaa viatu. Naam, mwanadamu hupaswi kuubeba ukweli, bali kuutua na kila mmoja akauona. Si inasemwa, panapo ukweli uongo hujitenga.
Na tuwe wa kweli kwa nchi yetu. Maana, hakuna dhambi mbaya kwa mwanadamu kama kuyasaliti maslahi ya nchi uliyozaliwa. Huko ni sawa na kumsaliti mama aliyekuzaa kwa kumwangalia akiingia shimoni na kupoteza maisha ili hali ulikuwa na uwezo wa kutamka; “ Mama, shimo hilo mbele yako!’ 
Ni heri kuikabili gharama ya umauti kwa kusema ukweli kwa nchi yako kuliko kuishi kwa kuisaliti nchi yako. Hilo la mwisho ni dhambi kubwa kwa mwanadamu.
Nami niseme ukweli wangu; mjadala wa kuanzisha mchakato wa kupata Katiba mpya kwa nchi yetu ni jambo jema ambalo Rais wetu Jakaya Kikwete aliweka wazi kuwa angependa lifanyike.
Mwezi Agosti unakaribia, Bunge la Katiba litakutana tena. Ni wakati sasa wa pande zenye kukinzana kumaliza tofauti zao kwenye meza ya mazungumzo. Muhimu ni kuhakikisha mchakato wa kupata Katiba mpya unaendelea. Kwa maslahi ya taifa. 
Naiona hatari iliyo mbele yetu. Na kuna wengi wengine wameanza kuiona. Huu ni wakati wa kutanguliza busara. Ni wakati wa Wa tanzania kuizunguka bendera ya nchi yetu. Ni wakati wa kuitetea nchi yetu. Tufanye hivyo ili nchi yetu isije kupelekwa kwenye maangamizi kutokana na wachache kati yetu walio tayari kufanya lolote lile kulinda maslahi yao binafsi, maslahi ya makundi yao au vyama vyao vya siasa.
Huu si wakati wa kufikiria majina ya vyama , wagombea urais na Katiba mpya itakavyowasaidia kuupata urais au mamlaka ya dola. Miaka 10 ijayo wengi wanaotajwa kuwania urais watakuwa nje ya ulingo wa siasa. Nchi yetu itabaki pale pale. Ndoto za ving’ora na misafara visije vikawa sababu ya kutupeleka kwenye maangamizi.
Hatujachelewa, bado viongozi wa vyama vya siasa wana fursa ya kukaa pamoja kama Wa tanzania na kutafuta muafaka na hatimaye kutusaidia kama taifa katika kufikia muafaka wa kitaifa katika kupata Katiba mpya.
Kwa tunavyoenenda sasa, mgogoro huu wa vyama na wabunge kuhusiana na Katiba hauwezi kutoa mshindi. Sote tutashindwa kama taifa. Nahitimisha.

Mungu Ibariki Afrika Mungu Ibariki Tanzania.


