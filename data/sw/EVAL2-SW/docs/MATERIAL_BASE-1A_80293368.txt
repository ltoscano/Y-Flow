
Rasimisheni biashara Brela-RC

Imeandikwa na Mwandishi Wetu, Geita

Imechapishwa: 20 Septemba 2016

MKUU wa Mkoa wa Geita, Ezekiel Kyuga, amewashauri wafanyabiashara kurasimisha biashara zao kwa Wakala wa Usajili wa Biashara na Leseni (BRELA) ili zitambulike kwa mujibu wa sheria.

Akizungumza wakati wa uzinduzi wa Semina Elekezi kuhusu majukumu ya Brela na umuhimu wa urasimishaji wa biashara na fursa zake, Kyuga aliwaeleza wafanyabiashara kurasimisha biashara kwani kuna faida zake.
Alizitaja faida kuwa ni kutambulika kwa biashara au kampuni, kulindwa na kusaidiwa kwa mujibu wa sheria, kulipa kodi ili kujenga uchumi wa taifa na kuboresha maisha ya wananchi, kuondoa dhana duni ya kufanya shughuli kwa mazoea. 
Alisema kwamba sekta ya biashara ina nafasi kubwa katika utekelezaji wa azma ya serikali ya kufikia uchumi wa kati ifikapo 2025.
“Ili kufikia uchumi huo, ni muhimu kurasimisha kila biashara ili zitambulike kwa mujibu wa sheria,” alisema Kyuga.
Mtendaji Mkuu wa Brela, Frank Kanyusi alisema, Brela imefanya maboresho mengi katika huduma za usajili na kuwepo mkoani kwa juma moja ni kutoa elimu ya urasimishaji biashara, ili kuwapa fursa wananchi kusajili majina ya biashara na kampuni na kuwaomba wakazi wa mkoa huo kutumia fursa hiyo.
Alieleza kuwa, usajili wa majina ya biashara unafanywa kwenye mtandao hivyo mfanyabiashara hana sababu ya kusafiri hadi Dar es Salaam na Brela inapigana ili huduma zote za usajili wa majina ya biashara, kampuni na alama za biashara zipatikane kwa njia ya mtandao ifikapo Machi, 2017.
Katibu wa Chama cha Wafanyabiashara, wenye Viwanda na Kilimo (TCCIA) Mkoa wa Geita, Mariam Mkaka, ameishukuru Brela kufungua ofisi za kanda na kuahidi kuwa wafanyabiashara watarasimisha biashara zao.


