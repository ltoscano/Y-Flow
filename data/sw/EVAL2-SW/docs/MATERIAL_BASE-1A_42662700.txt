
Maboma ya ajuza watano yavamiwa usiku
HALI ya taharuki inaendelea kutanda katika sehemu ya Ol Moran, Laikipia baada ya maboma kadhaa kuvamiwa na wizi wa mifugo usiku wa kuamkia Jumatano.
Kulingana na wanakijiji, zaidi ya wavamizi 10 waliokuwa wamebeba silaha hatari walivamia maboma matano ya wanawake wa umri wa kati ya miaka 65 na 80 na kutoweka na pesa ambazo idadi yake haijatambulika pamoja na mali nyingine za thamani kuu.
Wanakijiji hao walisema wavamizi hao waliwapiga wanawake hao baada ya kugundua kuwa mifugo waliyonuia kuiba ilikuwa imehamishwa na kupelekwa mahala pengine awali siku hiyo.
Bi Jecinta Njoki ambaye ni mkaazi wa eneo hilo aliwambia wanahabari kuwa zaidi ya nyumba 200 zimebaki bila wenyewe baada ya wamiliki kutorokea katika maeneo yasiyojulikana juma lililopita. 
-STEPHEN NJUGUNAH


