
Aliyedungwa kisu yu salama
Na LUCY KILALO

MWANAMKE aliyedungwa kisu na mumewe shavuni, yuko salama baada ya madaktari kufaulu kumfanyia upasuaji wa kutoa kisu hicho kilichokuwa kimekwama Alhamisi usiku.
Upande wa Mashtaka ulipatiwa siku tano na Mahakama ya Wajir kukamilisha uchunguzi wake ndipo imshtaki mumewe, Bw Mohammed Warmoje aliyekamatwa kwa kudaiwa kutenda ukatili huo Alhamisi kufuatia ugomvi wa kinyumbani. 
Madaktari katika hospitali kuu ya Kenyatta walisema jana kuwa upasuaji huo ulihusisha madaktari watano na kuchukua takriban muda wa saa moja.
“Upasuaji ulifaulu na tuna imani ataweza kuongea na sura yake kuwa vile vile bila tofauti kubwa,” alisema mtaalam wa upasuaji wa urekebishaji uso, Dkt Edward Rono.
Alieleza kuwa mwathiriwa Bi Fatuma Ibrahim, 32 kwa sasa ingawaje hajaongea, anasikia na anaweza kujibu kwa kutikisa kichwa chake, na kwamba anatarajiwa kuwa ataweza kupona katika muda wa siku tano. Dkt Rono alisema tayari amependekeza kuwa aanze kupewa chakula.
Bi Ibrahim alisafirishwa Nairobi Alhamisi na shirika la Amref na kuwasili hospitali ya Kenyatta mwendo wa saa moja na nusu akiwa na majeraha ya kudungwa kisu mapajani, tumboni na mikononi, lakini kisu kilichopitia kwa ndani kwa shavu lake ndicho kilicho tishia zaidi.
Madaktari katika hospitali ya Rufaa ya Wajir walishindwa kutoa kisu hicho na kumlazimu kusafirishwa hadi Nairobi.
Hata hivyo, ingawaje upasuaji umefaulu, Dkt Rono alisema kuwa mwathiriwa atahitaji pia kupokea ushauri kwa sababu angali ameshtuka sana, maoni ambayo yaliungwa mkono na mkuu wa kitengo cha kukabiliana na dhuluma za kijinsia katika KNH, Dkt Margaret Makanyengo.
“Mwathiriwa anaonekana kuwa mwenye hofu kuu na tunatumaini kuwa kufikia wiki ijayo tutaweza kusikia maelezo yake kuhusiana na kilichojiri. Kwa vile ni mama mwenye watoto wanne, ni muhimu pia kuwahusisha watoto kwa ushauri kwa sababu huenda walishuhudia shambulizi hilo,”alieleza Dkt Makanyengo.
Kulingana na Kaimu Naibu Mkurugenzi wa Mashtaka ya Umma, Bw Nicholas Mutuku, mshukiwa Mohamed Wamoje anazuiliwa katika kituo cha polisi cha Wajir, baada ya kufikishwa mahakamani jana mwendo wa saa tano ingawaje hakuhitajika kujibu mashtaka.
“Mshukiwa alifikishwa mahakamani kwa sababu upande wa mashtaka ulitaka kupatiwa muda wa kufanya uchunguzi. Kwa sasa bado hajawekewa mashtaka kwa kuwa hali ya mwathiriwa ndiyo huamua mashtaka yatayomkabili mshukiwa. Huenda akashtakiwa kwa jaribio la mauaji ama kuumiza vibaya,”
alisema Bw Mutuku akiongeza kuwa wamemuona mwathiriwa na wana matumaini ataweza kupata nafuu ili kusaidia katika uchunguzi.
Wakati huo huo, tukio hilo limeshtumiwa vikali na Wakenya pamoja na baadhi ya viongozi na mashirika ya kijamii. Mbunge Mwanamke wa Wajir, Bi Fatuma Ibrahim Ali alieleza hofu yake kuwa huenda tukio hilo lilitokea kabla ya Alhamisi.


