Mbijima ataka watumiaji dawa za kulevya wakamatwe

Imeandikwa na Sifa Lubasi, Mpwapwa

Imechapishwa: 12 Septemba 2016

KIONGOZI wa mbio za Mwenge wa Uhuru Kitaifa, George Mbijima amesema taifa linaweza kukosa wataalamu na viongozi wa baadaye, iwapo vijana wataendelea kujikita kwenye matumizi ya dawa za kulevya. 

Ametaka hatua za makusudi zichukuliwe kuokoa kundi hilo, ikiwemo kukamata wote wanaozitumia. Alisema hayo juzi wakati wa uzinduzi na kuweka mawe ya msingi kwenye miradi maendeleo yenye thamani ya Sh bilioni 1.3 wilayani Mpwapwa mkoani Dodoma.
Mwenge huo wa Uhuru uliopokewa kutoka katika wilaya ya Kongwa, umezindua miradi mitano na kuweka jiwe la msingi katika mradi mmoja.
Mbijima alisema endapo kundi kubwa la vijana, litajikita katika matumizi ya dawa za kulevya, kuna hatari kubwa ya taifa kukosa wataalamu na viongozi wa baadaye.
Alisema kundi kubwa la vijana ambao ndio nguvu kazi kubwa ya taifa, wamejikita katika matumizi makubwa ya dawa za kulevya ambayo yamekuwa yakiwaathiri kwa kiasi kikubwa na kushindwa kuwa wazalishaji na kubaki kuwa tegemezi badala ya kuwa wazalishaji.
Pia alisema kuna kawaida ya miradi mingi, inayozinduliwa na mbio za Mwenge hushindwa kuendelezwa baada ya mwenge kupita.
Aliwataka viongozi hao kuweza kusimamia miradi hiyo ili iweze kuwa ya tija kwa wananchi na kuweza kuondoa kero zilizokuwa zinawakabili wananchi katika maeneo yao kabla ya kuwapo kwa miradi hiyo.
Mkuu wa Wilaya ya Mpwapwa, Jabil Shakimweri alisema mwenge huo utakimbizwa katika Wilaya ya Mpwapwa kwa umbali wa kilometa 110 na kuzindua miradi ya maendeleo yenye thamani ya Sh bilioni 1.3 Alitaja miradi hiyo kuwa ni nyumba ya walimu katika Shule ya Sekondari Matomondo yenye uwezo wa kuishi familia sita, kufungua mradi wa maji katika Kijiji cha Kimagai, uzinduzi wa jengo la vikundi vya ugawaji wa hisa, josho la ng'ombe katika Kijiji cha Mangâ€™angu, uzinduzi wa maabara ya kisasa katika Hospitali ya Benjamini Mkapa na uzinduzi wa kituo cha biashara katika Halmashauri ya Mpwapwa.


