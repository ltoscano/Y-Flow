
Messi hawaelewani na mkufunzi Enrique
NYOTA Lionel Messi wa Barcelona amejipata katika zogo na kocha wake Luis Enrique ambalo limeibua wasiwasi miongoni mwa wachezaji na mashabiki wa miamba hao wa Uhispania kuhusu hatima yake.
Habari kwenye majarida ya michezo nchini Uhispania, yameripoti kwamba Enrique kwa sasa hapikiki kwenye chungu kimoja na mshambuliaji huyo matata kutoka Argentina na tayari kocha huyo anadaiwa kuiarifu uongozi wa Barcelona kuwa kamwe hawezi kuendelea kufanya kazi na mchezaji huyo.
Hali hiyo ndiyo imezidi kutia moto taarifa kuwa kwa sasa Messi anawazia kuihama Barcelona licha ya uongozi wa klabu hiyo kushikilia kuwa hakuna anakokwenda mchanaji nyavu huyo hodari.
Mtafaruku baina ya wawili hao unadaiwa kuchochewa hata zaidi na uamuzi wa Enrique kumweka benchi Messi kwenye kichapo chao cha Jumapili iliyopita cha 1-0 dhidi ya Real Sociedad.
Wakati wa mechi hiyo Messi alionekana akicheka baada ya Real Sociedad kufunga bao lililozamisha Barcelona na kuinyima alama tatu za ligi kuu.
Kwenye kikao cha Jumatano na waandishi wa habari, Enrique alivamiwa na masuali chungu nzima yaliyomtaka kufafanua kinagaubaga kile kinachoendelea kati yao.
Lakini kwenye majibu yake, kocha huyo alisitasita huku akiibua taswira ya kwamba kweli kuwa uhusiano wake na Messi kwa wakati huu sio mzuri vile.
“Nitajitenga na uvumu uliopo kwa sasa ila ni bora muelewe kuwa siwezi kuthibitisha au kupinga madai yaliyopo kwenye vyomvo vya habari.
Matatizo ya hapa na pale hayawezi kukosa ila la muhimu ni namna tunavyoyatatua,” Enrique akasema.
Ukiachana na hayo, kwa mapana na marefu, Barcelona wangali na mengi matatizo ya kukabiliana nayo kufuatia kutimuliwa kwa mkurugenzi wa michezo Andoni Zubizarreta baada ya marufuku ya kutosajili kudumishwa na vile vile kuondoka kwa kocha msaidizi Carlos Puyol, sogora wao wa zamani, hatua ambazo zimezidi kusababisha mgogoro.
Enrique Rekodi ya Zubizarreta sokoni kipindi alichohudumu kama mkurugenzi wa michezo tangu 2010, uongozi wa Rais Sandro Rosell ulipoanza, ni mbaya mno.
Kashfa huwa sana hazijitengi na Barcelona ambayo imekumbwa na mizozo si haba, lakini hakujawahi kutokea mtafaruku mkubwa sawa na wa sasa tangu enzi za Rais Joan Gaspart, ambaye usimamizi wake mbaya ulipelekea yeye kujiuzulu na uchaguzi kufanywa 2003.
Mwaka uliopita, rais Rosell alijiuzulu baada ya jaji kuamua uchunguzi wa kina ufanywe kuhusu kashfa ya usajili wa Neymar kutoka Santos shabiki alipowasilisha kesi hiyo.
Nafasi yake ilijazwa na aliyekuwa makamu wake rais Josep Maria Bartomeu, ambaye alikiri bei aliyonunuliwa nyota huyo wa Brazil ilikuwa Sh10.6 bilioni kinyume na Sh6 bilioni zilizoripotiwa awali.
Umekuwa mwaka wa masaibu kwa Bartomeu, ambao sasa unafika kileleni kufuatia kuondoka kwa Zubizarreta na kushindwa kwa timu hiyo kuridhisha chini ya Luis Enrique.


