
KALIUA YAONGEZA SIKU KUFANYA USAFI
Robert Kakwesi, Mwananchi rkakwesi@mwananchi.co.tz
Kaliua. Katika kuunga mkono jitihada za kufanya usafi kila Jumamosi ya mwisho wa mwezi, Wilaya ya Kaliua imeamua kupeleka kampeni hiyo kila kata.
Kampeni hiyo inalenga kufanya usafi kila Alhamisi kwa kata moja baada ya nyingine huku Jumamosi ikiendelea kama ilivyopangwa.
Ofisa usafi na Mazingira wa Halmashauri ya Wilaya ya Kaliua, William Mpangala alisema lengo ni kuleta ufanisi katika usafi.
“Tunataka kata zote ziwe safi katika hali inayofanana na hadi sasa tumepeleka kampeni hii kwenye kata tano,” alisema .
Mkuu wa Wilaya ya Kaliua, Hadija Nyembo alisema Alhamisi itakuwa ni siku ya usafi kwa wananchi kwenye maeneo yao na Jumamosi ya kila mwezi itakuwa ni siku ya usafi katika sehemu za umma na majengo ya Serikali.
Wakazi wa kata hiyo, walisema wanaunga mkono malengo ya viongozi wao kwani wataepukana na magonjwa ya mlipuko.
“Kwa kampeni hii tutajenga utamaduni wa kufanya usafi kila siku na siyo kusubiri baadhi ya siku kama ilivyo sasa,” alisema Faustina Method. 


