
Nchemba-Sitavumilia askari wasindikiza magendo

Imeandikwa na John Nditi, Morogoro

Imechapishwa: 29 Septemba 2016

WAZIRI wa Mambo ya Ndani ya Nchi, Mwigulu Nchemba amesema hatawavumilia maofisa na askari wa majeshi yaliyopo chini ya wizara yake ambao watabainika kujihusisha na vitendo viovu vikiwemo usindikizaji wa magendo na kupokea rushwa. 

Amesema atawalinda na kuwatetea maofisa na askari wanaofanya kazi zao kwa waledi, uadilifu na moyo wa kizalendo kwani wanarejesha heshima ya majeshi hayo ndani ya jamii kwa kuepuka vitendo vinavyochangia kuyadhalilisha.
Mwigulu ameyasema hayo wakati akizungumza na maofisa na askari wa Jeshi la Polisi, Uhamiaji, Magereza , Zimamoto na Ukoaji, mjini Morogoro.
Kabla ya kuzungumza nao, Waziri alipata fursa ya kusomewa taarifa za kiutendaji kutoka kwa makamanda wa majeshi hayo.
Alisema ni wajibu kwa maofisa na askari wa Polisi, Uhamiaji, Magereza, Zimamoto na Ukoaji kurejesha heshima ya majeshi hayo kwa kufanya kazi zao za kila siku katika kuzingatia uadilifu na kuepuka vitendo vinavyochangia kuyadhalilisha majeshi hayo.
Pamoja na hayo alisema kuwa atapigania upatikanaji wa maslahi bora yanayostahiki kisheria vikiwemo vitendea kazi, miundombinu ya makazi na kuongeza bajeti ya fedha kwa ajili ya utoaji wa huduma zikiwemo za kuimarisha doria, usafirishaji wa wafungwa na mahabusu.
Mwigulu aliwahakikishia maofisa na askari hao kuwa Serikali ya Awamu ya Tano inafanyia kazi matatizo hayo kwa kushirikisha Wizara ya Fedha na Mipango ili kuona matatizo ya msingi yanapatiwa majawabu ya haraka.
"Nimeambiwa kwa mwaka wastani wa Sh bilioni nne zinakusanywa na kuwasilishwa Hazina ...hizi fedha zikitengwa maalumu kwa ajili ya kujenga nyumba za askari wa majeshi yetu ya Mambo ya Ndani , tutakuwa tumepiga hatua kubwa kwa kipindi cha miaka michache ijayo na kulimaliza kabisa," alisema.
Mbali na hayo aliwapongeza maofisa na askari wa majeshi hayo mkoa wa Morogoro kwa kuwezesha kudhibiti uhalifu pamoja na mauaji yatokanayo na migogoro ya wakulima na wafugaji.
Mwigulu aliwataka watambue kwamba jukumu la ulinzi wa raia na mali zao si jambo la mjadala, hivyo wajibu wao waendelee kupambana na uhalifu wa aina hiyo na mwingine ili wanaosababisha mauaji waweze kufikishwa katika mkono wa sheria wajutie uovu wao.
Aliwataka kushughulikia kesi za migogoro ya ardhi na nyingine kwa wakati na kuhakikisha haki inatendeka. Kwa upande wake , Katibu Tawala wa mkoa huo, Dk John Ndunguru , alisema kuwa Serikali ya Mkoa inafanya kazi na kuwezesha kudhibiti matukio ya migogoro mikubwa ya wafugaji na wakulima.


