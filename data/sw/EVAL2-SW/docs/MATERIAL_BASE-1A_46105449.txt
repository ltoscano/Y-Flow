
Mapya yaibuka mwanamke aliyefia gesti D’ Salaam
Suzan Mwillo, Mwananchi smwillo@mwananchi.co.tz
Dar es Salaam. Siku tano baada ya mwanamke mmoja kufariki dunia akiwa gesti jijini hapa, wanaume wawili wamejitokeza, mmoja akidai ni mumewe wa marehemu na mwingine mpwa wake.
Hata hivyo, wanaume hao ambao walijitokeza kwa nyakati tofauti na maeneo tofauti wakitaka kupewa mwili wa marehemu, walitoweka baadaye na hawakuchukua mwili huo.
Mhudumu wa gesti ya Bray alikofia mama huyo, Kalunde Hamis, alisema mwanamume mmoja alifika katika gesti hiyo Jumatatu saa tisa usiku akidai kuwa ni mpwa wa marehemu.
Mhudumu huyo alisema, kijana huyo ambaye hakujitambulisha jina, alidai kuwa aliona picha za shangazi yake kwenye mitandao ya kijamii kwamba alifariki akiwa katika gesti hiyo.
Kijana huyo aliyesema kuwa yeye na shangazi yake ni Wachaga, aliuliza kuhusu mwanamume aliyefika na shangazi yake kwenye gesti hiyo, ‘nilimwambia, ni kijana mfupi, mnene ana rangi ya maji ya kunde’.
Baada ya kumjibu, kijana alimuuliza mhudumu huyo, “ukimwona utamkumbuka?” Kalundi alimjibu, “Ndiyo.”
Baada ya mhudumu huyo kumjibu, yule kijana alitoa simu mfukoni na kumwonyesha picha na kuuliza tena, “anafanana na huyu?” Kalunde alimjibu, “Ndiyo ni yeye.”
Mhudumu huyo alisema kijana alirudisha simu mfukoni huku akisikitika, kisha akasema, “huyo mwanamume alikuwa mchumba wake na walikuwa kwenye maandalizi ya kufunga ndoa.”
Kijana huyo alimwambia mhudumu huyo kuwa shangazi yake na aliyedai kuwa mchumba wake, walikuwa wanagombana mara kwa mara kwa sababu ndugu yake alikuwa hajatulia.
Kijana huyo aliulizia mwili wa marehemu ulipo na kuelezwa kuwa umehifadhiwa katika Hospitali ya Mwanyamala.
“Hakuuliza swali jingine, akaondoka na mimi nikarudi kulala,” alisema na kuongeza: “Lakini jambo la kushangaza hadi jana (juzi) polisi wamekuja hapa wakasema hakuna ndugu yeyote aliyefika polisi kuulizia suala hilo,” alisema Kalunde huku akijilaumu kushindwa kumuuliza kijana huyo jina wala namba yake ya simu.
Mwanamume mwingine Wakati kijana huyo akijitambulisha kuwa ni mpwa wa marehemu, mwanamume mwingine alifika katika Hospitali ya Mwananyamala juzi akidai ni mume wa marehemu na kutaka kuuchukua mwili huo.
Kaimu Mganga Mkuu wa hospitali hiyo, Dk Delila Moshi alisema mwanamume huyo aliambiwa: “Hili suala liko chini ya polisi. Lazima wao wathibitishe kama kweli huyo ndiye mume mwa marehemu.”
Hata hivyo, alisema hadi jana mwanamume huyo hakuwa amerudi hospitalini hapo. 
Dk Delila alisema ikiwa ndugu wa marehemu ambao watathibitishwa na polisi, hawatajitokeza ndani ya siku 14, mwili wa marehemu utazikwa na manispaa.
“Sisi tunahifadhi mwili wa marehemu kwa siku 14 tu. Huo ndiyo utaratibu wa hospitali,” alisema.
Kamanda wa Polisi Mkoa wa Kinondoni, Christopher Fuime alisema jana kuwa hadi sasa hakuna ndugu yeyote wa marehemu aliyefika polisi kutoa taarifa juu ya suala hilo.


