Makombora ya masafa marefu yataondoa ufisadi
Dec 16, 2015

VITA inayopiganwa sasa dhidi ya ufisadi ni muhimu sana na imeleta tija kubwa. Huo ni ukweli usio na shaka. Katika siku 30 za kwanza za utawala wake.
Fedha nyingi ambazo zingepotea kutokana na ukwepaji wa kodi zimeokolewa na juhudi zinaendelea. Rais Magufuli ameokoa Sh. trilioni kwa kudhibiti ubadhirifu na ufisadi.
Pia, kama sehemu ya juhudi hizo, wafanyabiashara wengine waliokwepa kodi walipewa siku saba, ambazo sasa zimekwisha, ili walipe kodi waliyokwepa.
Wananchi wana matumaini makubwa kuwa sasa ufisadi na rushwa vinakwisha. Na mimi ninayo pia matumaini makubwa. Hata hivyo pia ninayo mashaka.
Wananchi wamekuwa tukijiuliza, serikali za awamu zilizopita zilikuwa wapi hadi ufisadi mkubwa wa aina hii usifichuliwe miaka yote hiyo.
Swali hilo ni muhimu lakini kwangu hilo ni swali la pili. Swali langu la kwanza la msingi ni nini kimepelekea kuporomoka maadili ya Wa tanzania hadi tukawa wezi kiasi hiki na kuibomoa nchi yetu wenyewe?
Ni baada ya swali hilo ndio nitauliza swali lile la pili zilikuwa wapi serikali zilizopita hadi kushindwa kudhibiti hali hii? Kwa mujibu wa taarifa ya Transparency International ya 2014, Tanzania ni ya 119 kati ya nchi 175 katika viwango vya dunia vya usafi dhidi ya ufisadi.
Kwa hali ilivyo sasa, inaonekana kuwa ufisadi na rushwa ni kansa iliyosambaa katika kila sekta ya maendeleo na pia nchi nzima. Miongoni mwa watumishi wa serikali waaminifu ni wachache, wezi ni wengi. Na sisi wananchi tunategemea serikali iwadhibiti hawa wezi wengi.
Lakini je serikali hii ya awamu ya tano itadhibiti vipi wizi? Je ina mkakati wa kubadili mitazamo ya watumishi waanze kuchukia wizi au serikali hii inategemea watumishi waache wizi kwa kuogopa mkono mrefu wa serikali?
Nionavyo, pamoja na ukali wote wa Rais John Magufuli na wasaidizi wake wakuu, kama mioyo ya watu haitobadilika na kuanza kuchukia rushwa na ufisadi, vita hii haitazaa matunda makubwa. Pia, hata serikali yenyewe inaweza ikaishiwa pumzi ya kufukuzana na hao wezi. 
Mafanikio ya ukweli katika vita hii ni pale itakapofikia asilimia kubwa ya watumishi na wafanyabishara wengi kuchukia ufisadi na rushwa. Mafanikio ya ukweli ni pale itakapofikia vitendo hivyo viwe vitakatokea mara chache.
Mafanikio ya ukweli ni pale itakapofikia vitendo vya rushwa na ufisadi wa aina zote vikitokea jamii iwe inashangaa na kukasirishwa kama wananchi wanapokasirika wanapokamata kibaka aua jambazi. Vile vile watuhumiwa wanapokamatwa waone aibu.
Kwa hali ilivyo sasa, sio siri kwamba jamii inaona fahari kuwa na ndugu ‘anayepiga’ (anayefisadi) fedha za umma. Utasikia anasifiwa, “Jamaa ana akili sana. Mwaka tu tangu aanze kazi TRA amekwishakujenga nyumba mbili na ana gari tatu. Yule ndugu yetu mwingine kazubaa”.
Je, tunaweza kufikia kiwango hiki cha maadili? Nilichokitaja hapo juu? Si kazi rahisi. Sio kwa kutegemea mabavu pekee. Ni kwa kujenga uelewa sahihi wa maadili na sababu aidha za kifalsafa au kidini za kutenda kimaadili.
Kwa hiyo basi, swali muhimu la kujiuliza ni je wakati tukisuka mikakati ya kupambana na rushwa, tunaweza pia kufikiria mipango ya muda mrefu ya kujenga taifa la watu wenye maadili na uzalendo, wanaomugopa Mungu na ambao wanachukia rushwa na ufisadi?
Kwa mfano, mmoja kati ya mipango tunaoweza kuuanzisha ni kufundisha maadili ya kiutu na kitanzania,chini ya falsafa inayosema: Elimu inaweza tu kuwa na manufaa kama itatumiwa kwa uaminifu na uadilifu.
Mitaala ya maadili itakayoundwa iwe ni kwa ajili ya ngazi zote za kielimu chekechea, msingi, sekondari hadi chuo kikuu.
Kwenye fani nyingi za kielimu katika ngazi za chuo, maadili ya kazi husika hufundishwa. Hata hivyo, maadili haya hufundishwa kama taaluma zaidi. Mwisho wa siku wanafunzi hufaulu somo la maadili kwa alama A atakayoitumia kutafuta kazi, ingawa wanakuwa kutoka mioyoni kuwa ni jambo na sahihi zuri kutenda kazi kwa mujibu wa maadili.
Tunapofundisha maadili,tussishie tu kuwapa wanafunzi ufahamu wa maadili ya kazi na ufahamu wa namna ya kufanya maamuzi sahihi wanapokabiliana na ugumu wa kuchagua mawili au zaidi (ethical dilema). Zaidi ya hayo mawili, wanafunzi washawishiwe ili waamini kuwa kufuata maadili ni jambo sahihi kwa faida zao binafsi, familia zao, jamii na nchi.


