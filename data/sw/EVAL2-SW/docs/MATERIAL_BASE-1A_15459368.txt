

MIAKA michache nyuma, ingawa sasa inaonekana kama zamani za kale, palitokea kuwapo kwa Tume ya Warioba ya Kupambana na Rushwa. Tume hiyo iliundwa na Rais Benjamin Mkapa na iliongozwa na Jaji Joseph Sinde Warioba mmoja wa Wa tanzania waliojijengea sifa kubwa ya uaminifu, uadilifu na uzalendo.
Tume hiyo ilikuja na mapendekezo kadhaa siyo tu yaliyoonekana mazuri bali pia muhimu katika vita hivyo na kwa hakika watu wengi waliingia matumaini kuwa huo labda ungekuwa kama mwarobaini wa kupambana na adui mkubwa wa taifa lolote, rushwa.
Hatua kadhaa zilichukuliwa hapa na pale, sheria mbili tatu zikabadilishwa, lakini pia kukawepo kazi pana ya kikademia ambapo wataalamu wa siasa, sheria, saikolojia na sayansi ya jamii wakafanya uchambuzi na kuandika makala kadhaa wa kadhaa.
Tena wakati huo Tume ya Warioba iliundwa huku rushwa ikiwa bado ni tatizo dogo na ilikuwa kama vile ni “rushwa ya chai na andazi” na ilionekana kwa mwelekeo wa tume hiyo inaweza kuizuia rushwa kubwa ambayo bichwa lake lilikuwa ndio kwanza linajitokeza.
Ila inaonekana kuwa baada ya muda mdogo tume hiyo ikakunjwa kunjwa na kutiwa kabatini na ndio ikawa mwanzo wa rushwa kubwa kushamiri kwa sababu sio tu hakuna hofu ya Mungu lakini pia hofu ya sheria na Serikali ikaanza kumomonyoka pia.
Tamaa, hasadi, kukosa uzalendo vikawa vitu vya kawaida kabisa na jamii ikawa inashangilia kabisa na kumuenzi na kumtukuza mtu ambaye anaiibia Serikali au yule ambayo anapata ujasiri wa kupata utajiri kwa haraka. Kuiba na kufisidi bila kimeme au kiwewe ikawa ni jambo lililoanza kuota mizizi haraka na Tanzania ikaanza kuingia katika rubaa mbovu kimataifa.
Na kwa kweli tokea muda huo Tanzania imebaki kutajwa katika jina baya la nchi zilizooza kwa rushwa na kuharibu sifa ya kisiasa, kiuchumi, kimkakati na hata ya kiwekezaji. Rushwa imezama katika jamii hadi sasa imekuwa ni kama utamaduni na maisha ya kawaida ya Mtanzania.
Mtu kunyoya Serikali bilioni 6 hadi kumi, mtu kudanganya na kufilisi mali za umma kwa kiwango cha kutisha si tatizo, kusikia magari 500 yamepita bila ushuru si jambo la kushangaza, kuambiwa kuwa makontena 3,000 yametoka bandarini bila ya mapato yoyote au kusikia meli 65 zimepakua mizigo lakini hata moja haijalipa ushuru halimshangazi tena Mtanzania. 
Wala Mtanzania wa leo kukamatwa na rushwa au kushtakiwa hakumshitui, ila huwa kama shujaa mbele ya jamii. Kutjirika ndio suala kuu bila kujali utajiri huo unapatikanya vipi, hata iwe ni kwa kuwakosesha watu dawa, elimu au huduma yoyote ya lazima.
Serikali ya Jakaya Kikwete hadi sasa tumeingia ya John Pomb5e Magufuli zimejaribu kuziba mianya ya njia zote, lakini bado mchwa wanapenya nya kuharibu mali ya umma. Ubaya zaidi ni kuwa hakuna woga hata wa senti tano.


