
Mbowe akwama kortini

October 19, 2016

MAHAKAMA Kuu ya Tanzania Kitengo cha Ardhi imetupilia mbali ombi la Kampuni ya Mbowe Hotels Limited inayomilikiwa na mfanyabiashara na Mwenyekiti wa Chama cha Demokrasia na Maendeleo (CHADEMA Taifa), Freeman Mbowe, kutaka kurudishwa kwenye jengo la Billicanas.
Kampuni hiyo iliondolewa katika jengo hilo na Shirika la Nyumba la Taifa (NHC), Septemba Mosi, mwaka huu na Kampuni ya Udalali ya Fosters Auctioneers na kushikilia mali zake.
Akisoma uamuzi huo, Jaji Sivangilwa Mwangesi, alisema NHC walifuata taratibu zote za kuitoa kampuni hiyo katika jengo hilo ambapo madai ya Mbowe dhidi ya kuingia mkataba na shirika hilo hayana tija, mkataba huo haukuwahi kutekelezwa.
Katika shauri hilo ambalo lilifunguliwa kwa hati ya dharura bila kulipiwa gharama, Jaji Mwangesi alisema madai ya mlalamikaji kuondolewa kinyume cha sheria na kampuni ya isiyosajiliwa (Fosters Auctioneers), hayana mashiko kisheria.
Alisema baada ya mahakama kupitia hoja za pande zote, imeona mlalamikiwa wa kwanza NHC, alifuata taratibu zote za kumtoa mlalamikaji, kampuni ya Udalali ilifanya kazi kihalali. 
Aliongeza kuwa, pamoja na madai ya kuwepo mkataba kati ya NHC na Mbowe, mkataba haukuwahi kutekelezwa hivyo haupo.
Mlalamikaji katika kesi hiyo alikuwa akitetewa na wakili Peter Kibatala akisaidiana na John Mallya, upande wa NHC ulikuwa na Mawakili Aloyce Sekule, Aliko Mwamanenge, Mariam Mungura.
Mwamanenge alisema mahakama imetenda haki, kuona dalali alifanya kazi yake kwa kufuata taratibu za kisheria, mali zote zinashikiliwa hadi atakapolipa zaidi ya sh. bilioni 1 ndipo aweze kurejeshewa.
Kwa upande wake, Mallya akizungumza kwa niaba ya wenzake, alisema wameupokea uamuzi wa mahakama, wanakusudia kwenda mbele ili kukata rufaa.
“Tumeupokea uamuzi wa mahakama, tumeambiwa tutapewa nakala ya hukumu, tunakusudia kukata rufaa mapema leo hii (jana), maana mahakama imesema mkataba wa Mbowe na NHC haujawahi kutekelezwa, maana yake mkataba haupo,” alisema Mallya.
Alisema wamepeleka maombi ya kuomba kisifanyike kitu chochote katika jengo hilo kuhusu mali za Mbowe hadi uamuzi utolewe na Mahakama ya Rufaa dhidi ya maombi yao ya rufaa.
Aliongeza kuwa, Jaji Mwangesi katika maamuzi yake alisema mkataba wa NHC na Mbowe haukuwahi kutekelezwa na haupo kisheria hivyo wanasubiri nakala ya hukumu waweze kuipitia, kuwasilisha maombi ya rufaa Mahakama ya Juu.
Katika hati ya kiapo, Mbowe alidai yeye na mlalamikaji katika mgogoro huo warejee kwenye usuluhishi kwa mujibu wa mkataba wa ubia; lakini NHC walipinga hatua hiyo wakisema walitoa ilani ya kuhama katika jengo hilo kwa kufuata sheria.
Inadaiwa Mbowe katika jengo hilo ni mpangaji, mkataba wa ushirikiano anaodai kuufanya na NHC hauwezi kufanya kazi kwa kuwa tayari ulikwisha muda wake. 
Hata hivyo, Mbowe alidai yeye si mpangaji katika jengo hilo, bali ni mmbia anayemiliki asilimia 75 katika uendeshaji wake na NHC wakimiliki asilimia 25.
Mbowe kupitia hati ya kiapo alisema hadaiwi hata senti tano na NHC kama pango la jengo, amekuwa akilipa tozo zinazotakiwa kwa mujibu wa mkataba wake na shirika hilo.
Katika shauri hilo, mbali ya Mbowe kutaka kurudishwa kwenye jengo, pia aliiomba mahakama itoe amri ya kurudishiwa mali zake zilizochukuliwa na NHC kupitia dalali wao.
Pia aliiomba mahakama itoe amri ya kutobughudhiwa baada ya kurudishwa.


