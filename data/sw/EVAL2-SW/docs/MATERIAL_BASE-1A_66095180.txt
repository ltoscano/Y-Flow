
Benki ya Dunia kuipatia Tanzania mkopo trilioni 3.5/-

Imeandikwa na Mwandishi Maalumu, Washington DC

Imechapishwa: 07 Oktoba 2016

BENKI ya Dunia inatarajia kuipatia Tanzania ruzuku na mkopo wenye masharti nafuu wa dola za Marekani bilioni 1.6 (Sh trilioni 3.5). Fedha hizo ni kwa ajili ya kutekeleza miradi mbalimbali ya maendeleo ikiwemo nishati ya umeme, kilimo biashara na ukarabati wa miundombinu ya Reli ya Kati.

Gavana wa Benki Kuu ya Tanzania (BoT), Profesa Benno Ndulu, alisema jijini Washington DC nchini Marekani ambako ujumbe wa wataalamu wa masuala ya uchumi na fedha kutoka Tanzania Bara na Zanzibar, wanashiriki Mkutano wa Mwaka wa Benki ya Dunia na Shirika la Fedha la Kimataifa (IMF).
Alisema kuwa mazungumzo kuhusu mkopo huo yako katika hatua za mwisho. Profesa Ndulu alisema kuwa upatikanaji wa mkopo huo, utaisaidia serikali kuboresha miundombinu yake mbalimbali ili kuharakisha maendeleo ya sekta ya viwanda kwa kuimarisha pia mazingira ya sekta binafsi, kufanya biashara na kuwekeza mitaji na teknolojia. 
“Mbali na mkopo huo ambao ni muhimu kwa taifa, tunajadili pia namna ukuaji wa uchumi unavyotakiwa kuakisi maisha ya kawaida ya wananchi wetu kwa kupiga hatua kimaisha na kuondokana na umasikini,” alisema Profesa Ndulu.
Aidha, alisema Benki ya Dunia imesifu hatua zilizofikiwa na serikali ya Tanzania katika kukuza na kusimamia uchumi wake, ambao licha ya uchumi wa dunia kushuka viwango vyake vya ukuaji uliotarajiwa wa asilimia 3.3 na kukua kwa asilimia 1.5 tu, uchumi wa Tanzania unakua kwa kasi ya asilimia 7.
“Tanzania ni miongoni mwa nchi nne zinazoendelea, ambazo uchumi wake unakua kwa kasi na unatarajia kukua zaidi kutokana na kuvumbuliwa kwa gesi na kushuka kwa mfumuko wa bei,” alisisitiza Profesa Ndulu.
Kiongozi wa Ujumbe wa Tanzania kwenye mkutano huo, Waziri wa Fedha na Mipango,
Dk Philip Mpango, alisema kuwa mkopo utakaotolewa ni pamoja na dola za Marekani milioni 200 kwa ajili ya kulijengea uwezo Shirika la Umeme (Tanesco) ili liondokane na nakisi, inayosababishwa na madeni makubwa yanayolikabili.
Dk Mpango alifafanua kuwa mkopo huo, pia utaiwezesha serikali kulipa madeni inayodaiwa na mifuko ya hifadhi ya jamii baada ya kufanyika kwa uhakiki wa kina wa madeni hayo ili kuiwezesha mifuko hiyo, itoe huduma inayostahili kwa wanachama wake.
Makamu wa Rais wa Benki ya Dunia anayeshughulikia Kanda ya Afrika, Makhtar Diop, alisema kuwa benki hiyo itaendelea kushirikiana na serikali ya Tanzania, iweze kufanikiwa kiuchumi na kijamii.
Alisifu juhudi na hatua zinazochukuliwa na Serikali ya Awamu ya Tano inayoongozwa na Rais John Magufuli kwa kurejesha nidhamu ya kazi na kupambana na vitendo vya ufisadi, hatua ambayo inaungwa mkono na benki yake ili kuharakisha maendeleo ya nchi na wananchi wake.


