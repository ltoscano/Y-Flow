
Udart watumie vitambulisho vya Taifa kulipisha abiria nauli
Tanzania inabadilika kwa kasi ya ajabu. Tayari tumeshashuhudia mabadiliko kadhaa yaliyoihamisha nchi kutoka kwenye mifumo ya kimaisha ya zamani kwenda kwenye ile ya kisasa.
Kwa mfano, hivi karibuni SeriT kali imeanzisha utaratibu wa mabasi yaendayo kasi kurahisisha usafiri katika jiji la Dar es Salaam na ninaipongeza kwa hatua hii nzuri iliyofikiwa. 
Kwa sasa ukitoka Kariakoo kwenda Ubungo unatumia takribani dakika 35 hadi 40 tofauti na hapo mwanzo wakati wa daladala kwani ilikuwa vigumu kupima muda wa kusafiri kwa sababu ya foleni.
Kuna siku umbali huo nilioutaja, ilimchukua msafiri hata zaidi ya saa mbili.
Pamoja na mafanikio haya kuna changamoto inayojitokeza hasa katika vituo vyenye abiria wengi kama Kariakoo.
Hivi karibuni, niliamua kutumia usafiri huo, nilipofika nilikuta abiria wenzangu wakiwa wamepanga mstari mrefu wa kununua tiketi pamoja na kuingia ndani ya kituo.
Utaratibu huu ni mzuri, lakini bado una upungufu kwa kuwa hauendani na mwendo kasi wa slogani ya Hapa Kazi Tu, kwani watu wanachelewa na kutumia muda mwingi wakati wa mchakato wa kununua tiketi.
Suluhisho la changamoto hiyo ya abiria kukaa katika foleni ndefu ya tiketi ni mamlaka husika ya Dart kutumia vitambulisho vya taifa vilivyotolewa na Mamlaka ya Vitambulisho vya Taifa (Nida) kurahisisha kazi kwa sababu kitambulisho hicho ni `Smart Card' ambayo inatumia teknolojia ya kisasa.
Teknolojia hiyo inawezesha kadi hiyo kutumika kufanya mengi kama vile huduma ya fedha ya "E-wallet" Huu ni mfumo wa kidijitali unaowezesha kufanya malipo sehemu mbalimbali kwa njia ya kielekroniki.
Huduma hii ya E-wallet inapatikana katika `smart card' za Nida kwa maana ya ndani ya kitambulisho cha Taifa ambacho kila mtu anapaswa kuwa nacho.
Kwa teknolojia hii ni kwamba kitambulisho cha taifa kinaweza kujazwa fedha (salio) sawa na akaunti nyingine za fedha katika simu na kisha kutumika katika mashine za Dart vituoni.
Kinachofanyika mtu akishaweka salio katika kadi yake, atasomesha kadi hiyo mlangoni kwenye mashine ya bili na atakatwa nauli moja kwa moja kutoka katika kadi yake kama vile mtu anaponunua vocha na kuiweka katika simu yake.
Anapoongea salio linapungua kwa kiwango kilichowekwa kama tozo kwa dakika moja.
Faida ambazo zitapatikana kwa kutumia vitambulisho vya Taifa, kwanza hakutakuwa na foleni wakati wa kununua tiketi, kwa sababu mtu atawe za kununua salio mara moja kwa wiki ama mwezi mmoja na hivyo, atakua anaenda tu kituoni anasomesha kadi yake anakatwa nauli anaendelea na safari.
Pia mfumo huo unaweza kuunganishwa na mifumo mingine ya kifedha kama vile Sim banking, M-pesa, Tigopesa, Airtel Money na nyinginezo ili kumuwezesha mwananchi kujaza salio katika kadi yake kwa wakati wowote bila ya kwenda kupanga foleni sehemu yoyote ile. 
Faida nyingine ni kuwa wakazi wengi wa Dar es Salaam tayari wana vitambulisho vya Nida, hivyo itakua jambo rahisi kutekeleza mfumo huu.
Faida nyingine ni kuwa usimamizi mzuri wa mapato na kwa ufanisi mkubwa katika kukusanya kodi na kuweka kumbukumbu za kieletroniki, utakua unafanyika vizuri.


