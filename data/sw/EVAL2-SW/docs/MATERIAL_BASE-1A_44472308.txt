Utafiti: Warioba Yes, UKAWA No
Aug 29, 2014

WANANCHI wengi wa Tanzania wanaunga mkono Rasimu ya Pili ya Katiba ya Tanzania; ingawa wanaunga mkono wabunge wanaoendelea na Bunge mjini Dodoma, utafiti mpya umeonyesha. 
Utafiti wa hivi karibuni wa Sikiliza Dar es Salaam uliofanyika Juni mwaka huu, umeonyesha kwamba wengi wa wananchi wa Jiji la Dar es Salaam wangeipigia Kura ya Ndiyo Rasimu ya Pili ya Katiba, jibu ambalo liliungwa mkono na wananchi wa Tanzania Bara na Tanzania Visiwani waliohojiwa katika utafiti mwingine tofauti uliofanyika Februari mwaka huu.
Utafiti huo wa Sikiliza Dar es Salaam umeonyesha kwamba katika kila watu sita kati ya kumi waliohojiwa (sawa na asilimia 60 ya watu wote) walisema wangepiga Kura ya Ndiyo kwa Rasimu hiyo ya Tume ya Mabadiliko ya Katiba, endapo upigaji kura ungefanyika wakati huo.
Katika utafiti huo ambao kwa mara ya kwanza barani Afrika unafanyika kwa njia ya mahojiano ya simu za mkononi na wananchi, jumla ya kaya 334 jijini Dar es Salaam zilihojiwa.
Majibu katika utafiti huo yameonyesha kwamba asilimia 52 ya wakazi wa Dar es Salaam waliunga mkono wabunge wanaoendelea na BMK huku asilimia 27 wakiunga mkono wajumbe waliotoka nje ya Bunge.
Utafiti umeonyesha kwamba asilimia 15 ya waliohojiwa walisema hawaungi mkono kundi lolote huku asilimia sita wakisema hawajui.
Katika utafiti wa Sauti za Wananchi uliofanyika Februari mwaka huu na kuhoji kaya za Tanzania Bara na ule wa Wasemavyo Wazanzibari uliofanyika wakati huo kuhoji kaya za Zanzibar, majibu yalikuwa yanafanana na haya ya Sikiliza Dar es Salaam.
Kwenye tafiti zilizofanyika Februari, asilimia 65 ya wananchi wa Tanzania Bara walionyesha kukubali Rasimu hiyo ya Katiba, huku kwa upande wa Zanzibar, asilimia 62 ya wananchi wakisema wangeipigia kura ya kukubali.
Hata hivyo, utafiti huo wa Dar es Salaam pia umeonyesha kwamba wananchi wake wangeongoza kwa kupiga Kura ya Hapana kwa kulinganisha na wenzao wa Tanzania Bara na Zanzibar.
Katika utafiti huu, wahojiwaji wa Dar es Salaam walionyesha kwamba endapo wangepiga kura miezi miwili iliyopita, asilimia 23 ya wananchi wake wangepiga kura ya hapana; idadi ambayo ni kubwa kidogo kulinganisha na wenzao waliohojiwa awali.
Kwa mfano, wakati utafiti wa Sauti za Wananchi na Wasemavyo Wazanzibari uliofanyika Februari, asilimia 20 ya wananchi wa Bara walisema wangepiga kura ya hapana asilimia 19 ya Wazanzibari walisema wangepiga kura hiyo pia.
Pia, utafiti wa Sikiliza Dar es Saalam umeonyesha kwamba asilimia 17 ya wananchi wa Dar es Salaam hawakuwa na uhakika kama wangepiga kura ya Ndiyo au Hapana, huku asilimia 19 kwa upande wa Zanzibar na asilimia 15 kwa upande wa Bara wakiwa na majibu hayohayo katika utafiti uliofanyika Februari.
Utafiti huo unaendeshwa na gazeti hili la Raia Mwema, ambalo ndilo pekee linaloendesha aina hii ya utafiti miongoni mwa vyombo vyote vya habari barani Afrika.
Katika hatua nyingine, wananchi wa Dar es Salaam wameonyesha kwamba wanaunga mkono wajumbe wa Bunge Maalumu la Katiba (BMK) walioendelea na kikao baada ya wenzao kususa Aprili mwaka huu.
Wabunge wa kundi la Umoja wa Katiba ya Wananchi (UKAWA), wamesusia vikao vya BMK kwa maelezo kwamba vinajadili Katiba ya Chama Cha Mapinduzi (CCM) na si ile iliyopendekezwa na Tume ya Jaji Joseph Warioba.
Tafiti zote hizi tatu za Bara, Zanzibar na Dar es Salaam hufanyika kwa njia ya mahojiano ya simu ambapo watu kutoka katika kaya (familia) tofauti hupigiwa simu na kuulizwa maswali kuhusiana na masuala anuai.
Utafiti wa Sikiliza Dar es Salaam ni mradi unaotekelezwa na gazeti hili la Raia Mwema kwa kushirikiana na taasisi ya Ustawi wa Uchumi (Centre for Economic Prosperity) na Data Vision.
Katika siku za nyuma utafiti huu ulikuwa ukifanywa na taasisi ya Twaweza ya Dar es Salaam ambayo bado inaendesha tafiti za Sauti za Wananchi na Sauti za Wazanzibari.
Tafiti hizi ni za kwanza barani Afrika kwa kufanywa kwa kutumia mtindo wa kupiga simu za mkononi.


