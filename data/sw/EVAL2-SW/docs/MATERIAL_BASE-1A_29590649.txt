
Tukabili umaskini kuangamiza ulevi
Na BENSON MATHEKA
VISA vya watu kufa baada ya kunywa pombe yenye sumu nchini, havifai kuchukuliwa kwa mzaha kwa sababu vinaweza kuwa janga la kitaifa. Aidha havipaswi kuchukuliwa tu kama upuuzaji wa sheria za kudhibiti utengenezaji au matumizi ya vileo, bali vinapasa kugutusha serikali na jamii kwa jumla kwamba mambo yanaenda mrama katika nchi hii. 
Wengi walionusurika baada ya kunywa pombe hiyo wamenukuliwa wakisema kwamba kinachowafanya kubugia pombe hiyo ni umasikini kwa sababu inauzwa kwa bei ya chini wanayoweza kumudu. Hii inadhirisha bayana kwamba juhudi za mashirika ya serikali yanayohusika na kudhibiti vileo haramu hazitafaulu ikiwa serikali haitaimarisha maisha ya Wakenya.
Kutilia mkazo kauli hii, ni wazi kwamba wanaokunywa pombe hii inayouzwa kwa bei ya chini wanatoka maeneo ya mashambani au katika mitaa ya mabanda ambako wakazi ni wa mapato ya chini. Watu waliofariki majuzi katika maeneo ya Kayole, Nyeri, Kapsabet, Nandi na Eldoret ni asilimia ndogo ya Wakenya wanaofariki kila siku kutokana na umasikini.
Inasikitisha kwamba mamlaka ya kupambana na vileo nchini (NACADA) haitaweza kuzima uuzaji na unywaji wa pombe haramu ikiwa serikali haitachukua hatua madhubuti za kupambana na umasikini. Mamilioni ya watu kutoka pande zote za nchi hii wamekuwa wakisukumwa na umasikini kujitosa katika ulevi wa kupindukia na hatimaye kuangamia kwa kunywa pombe yenye sumu.
Tangu watu zaidi ya 100 wafariki kwa kunywa pombe yenye sumu katika kaunti za Embu, Kiambu, Machakos, Makueni na Nakuru miezi mitatu iliyopita, serikali imekuwa ikiahidi kuwachukulia hatua kali wanaohusika lakini ilichofanya ni kutangaza kuwafuta kazi maafisa wake katika maeneo hayo kwa madai ya kushindwa kufanya kazi.
Wakati huo, nilisema katika ukumbi huu kwamba kuwafuta kazi maafisa hao hakungezima wafanyabiashara katili kuuza pombe yenye sumu bali serikali inapasa kuweka mikakati ya kutosha kuhakikishia Wakenya usalama wa vileo.
Inashangaza kwamba hatua ambazo Nacada, chini ya Bw John Mututho, ilichukua wakati huo za kuchunguza kampuni za kutengeneza vileo na kuzisajili upya, hazikuzaa matunda jambo linalodhihirisha kwamba mengi yanapasa kufanywa ili kuzuia Wakenya kufa baada ya kunywa pombe yenye sumu.
Kilicho wazi ni kwamba serikali imezembea katika mambo mengi na haiwezi kuepuka lawama kufuatia visa vya Wakenya kuuawa na pombe zilizo na sumu hatari. Dawa ya kufanya hivi, bila shaka, itakuwa ni kukabiliana na umaskini ambao umezonga mamilioni ya Wakenya na hii itawezekana tu kwa kuweka mikakati ya kuimarisha uchumi.
Licha ya tatizo hili kufikia kiwango cha kusikitisha kiasi cha wanafunzi wa shule za msingi, sekondari, vyuo vikuu na wanawake kuathirika, bado hakuna dalili kwamba viwango vya umasikini vitapungua hivi karibuni.
Nacada inapasa kuzingatia kazi yake kwa umakini zaidi na kukoma kujihusisha na shughuli za uhusiano mwema.
Itakuwa rahisi kuziba ufa kuliko kujenga ukuta na serikali yapasa kuelekeza rasilmali zaidi katika kuimarisha maisha ya Wakenya vijijini ili Wakenya waache kunywa vileo haramu. 


