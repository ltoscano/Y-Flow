
WHC na makazi bora Tanzania
Oct 06, 2016

Ili kukabiliana na changamoto za ukosefu wa nyumba za makazi bora kwa watumishi wa umma, Kampuni ya Nyumba za Watumishi(WHC), imeanza kutekeleza awamu ya kwanza ya miradi ya ujenzi wa nyumba bora, za kisasa na za bei nafuu kwa ajili ya watumishi wa umma kwenye maeneo mbalimbali nchini. Miradi hii inategemea kujengwa kwa miaka mitano katika awamu tano.

Miongoni mwa maeneo ambayo WHC imeanza kutekeleza miradi hiyo ni pamoja na Magomeni eneo la usalama jijini Dar Es Salaam(88), Bunju B Mabwepande (64), Kigamboni Gezaulole(329), maeneo mengine ni pamoja najiji la Mwanza eneo la Kisesa(58) pamoja na Mkoa wa Morogoro katika eneo la Mkundi (50).

Kwa mujibu wa taarifa iliyotolewa na Ofisa Mahusiano wa WHC, Maryjane Makawia ni kwamba kuna aina tatu za nyumba katika miradi ya WHC, ambazo ni nyumba ya chumba kimoja cha kulala, vyumba viwili vya kulala, nyumba yenye vyumba vitatu vya kulala huku nyumba zote zikiwa zimesheheni vitu vyote muhimu kama sebule, eneo la kula chakula (dining room), jiko, stoo, choo na bafu, chumba kinachojitegemea (masterbedroom), veranda upande wa mbele na nyuma ya nyumba pamoja na eneo la maegesho ya magari. Vilevile katika miradi ya WHC kuna maghorofa (apartments) na nyumba za kawaida au zinazojitegemea (landed houses), hii yote ikiwa ni lengo la kumpa mteja nafasi ya kuchagua makazi bora na ya kisasa.

Nyumba za WHC zimejengwa katika maeneo ambayo huduma muhimu za kijamii zinapatikana ikiwemo miundombinu ya barabara, maji, afya, elimu maduka na kadhalika. Na bei ya chini ya nyumba ikiwa ni shilingi milioni 27 tu huku bei ya juu ikiwa ni shilingi milioni 76.

Kigezo muhimu cha kupata nyumba toka WHC ni lazima uwe mtumishi wa umma kwa maana ya mtumishi wa serikali kuu, serikali za mitaa, mashirika ya umma, wakala wa serikali na taasisi nyingine. Huku wakitoa njia mbalimbali za malipo. Njia ya kwanza ya malipo ya nyumba hizi ni mtumishi aliyependa nyumba kutoa fedha kidogo kidogo wakati ujenzi unaendelea na mradi ukiisha anachukua mkopo na kumalizia fedha iliyobaki. Njia ya pili ni kuchukua mkopo kutoka katika Benki, Saccos au Pensheni zao (mortgage finance). Njia ya tatu ni kulipa fedha taslimu na njia ya nne ni kuchukua mkopo moja kwa moja kutoka WHC kwa baadhi ya miradi, ambapo kwa sasa hii njia ni kwa ajili ya mradi wa Mkundi, Morogoro tu.Mauzo ya nyumba yatatangazwa yamefungwa pindi idadi ya waombaji itakapofikia sawa na nyumba zilizopo kwenye huo mradi.

WHC katika kuunga mkono mpango wa Serikali ya Awamu ya Tano ya Rais John Magufuli, WHC imejipanga kujenga nyumba zipatazo 500 katika mkoa wa Dodoma.WHC ina mpango wa kujenga nyumba 100 katika awamu ya kwanza katika eneo la Njedewa, Dodoma. Ujenzi wa nyumba hizi unatarajiwa kuanza mwaka huu wa fedha. Na bei za nyumba zinategemea kuwa kuanza shs milioni 30 hadi 60 huku kukiwa na aina mbalimbali za nyumba kwa mahitaji tofauti ya watumishi.

Katika kuhakikisha inawasaidia watumishi wa umma kumiliki makazi bora na kuondokana na changamoto za kupanga, WHC imepata mafanikio mbalimbali katika kipindi kifupi cha utekelezaji wa shughuli zakeambayo ni pamoja na kupata ardhi katika mikoa mbalimbali hapa nchini ikiwamo Dar es Salaam, Morogoro, Mwanza, Tanga, Shinyanga, Mbeya, Dodoma na Mtwara. Mafanikio mengine ni Ujenzi wa nyumba za walimu ambapo WHC kwa kushirikiana na Mamlaka Ya Elimu Tanzania (TEA) inatekeleza mradi mkubwa wa ujenzi wa nyumba kwa ajili ya familia 240 za walimu wa sekondari katika maeneo yenye mazingira magumu. Ujenzi wa nyumba hizo umeanza katika wilaa za Nanyumbu na Tandahimba (Mtwara), Kilwa na Liwale (Lindi), Mkinga (Tanga), Namtumbo (Ruvuma), Ushetu (Shinyanga), Mkalama (Singida), Gairo na Kilosa (Morogoro), Mvuti (Dar-Es-Salaam), Rufiji na Msata (Pwani) na Kahama.

Mafanikio mengine ni kupokelewa vizuri kwa huduma zetu katika jamii kitu kinachosababisha kupokea maombi mengi ya ununuzi wa nyumba zetu ambayo ni zaidi ya idadi ya nyumba tunazojenga kwenye miradi yetu. Katika mradi wa Magomeni pekee WHC tumepokea maombi 529 ambayo ni mengi kuliko nyumba 88 zilizopo kwenye mradi huo.

Kila kwenye mafanikio hapakosi changamoto, katika kuhakikisha wanafikia malengo yao WHC wanakabiliwa na changamoto mbalimbali kama vile kukosekana kwa uelewa wa kutosha kwa wananchi juu ya kununua nyumba kwa kupitia mikopo kutoka benki, lakini WHC watatoa elimu kwa wananchi ili kujua faida ya kununua nyumba kupitia mfumo wa mikopo kutoka benki.

Changamoto nyingine ni kodi ya ongezeko la thamani (VAT) ambayo inafanya bei ya nyumba kuwa kubwa, kwa mfano bei ya chini kwa nyumba za WHC ni Sh 27 milioni ambayo ukijumlisha na VAT inakuwa ni Sh 33 milioni kwa hiyo inaonekana bei ya nyumba ni kubwa, kitu kingine ni riba za benki kuwa juu ambayo inawafanya watumishi wa umma wenye kada ya chini washindwe kununua nyumba.

Mwisho


