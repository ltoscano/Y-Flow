GARI IKULU LATUMIKA KUSAFIRISHA BANGI

July 31, 2016

Kiongozi Mkuu wa msafara wa Rais wa Liberia Ellen Johnson Sirleaf, Perry Dolo amekamatwa na wenzake watatu (hawakutajwa majina) kwa tuhuma za kukutwa akisafirisha bangi kilo 297 kutoka nchi jirani ya Sierra Leone kuingia Liberia. Kwa mujibu wa Shirika la Habari la Marekani (ABC) liliripoti kuwa, Taasisi ya Kupambana na Kuzuia Madawa ya Kulevya nchini Liberia (DEA) ilisema watuhumiwa hao walikamatwa mwishoni mwa wiki, wakiwa na gari la msafara wa rais wakitokea nchini Sierra Leone kupitia mji wa Bo Waterside. Mkurugenzi wa DEA, Anthony Souh alisema, kiongozi huyo akiwa ameongozana na maofisa wengine watatu ambao wanasadikiwa kuwa wanatoka jeshini walikuwa wanaongozana katika msafara huo. Gari hilo aina ya Jeep ambalo huwa linakuwa mbele katika msafara wa Rais Sirleaf ambalo limepewa utambulisho wa namba “Escort 1” lilikutwa likiwa na mtuhumiwa wakiwemo wenzake wamebeba bangi siku ya mapumziko. “Mtuhumiwa alichukua gari wakati akiwa mapumziko mwishoni mwa wiki…kubebea uchafu huo (madawa ya kulevya), hakuwa kazini, lakini inashangaza alitumia gari la ofisini,” alisema Souh. Hata hivyo, waandishi wa habari walizuiwa kulipiga picha gari hilo wakiwemo watuhumiwa, kwa madai kuwa bado wapo chini ya DEA na maofisa wa Kitengo cha Matukio ya Dharura ili kufanyiwa upelelezi zaidi. “Watuhumiwa wote wapo chini yangu, katika hatua za awali. Tunataka kuharakisha mambo ili tuweze kuwafikisha mahakamani haraka, kwa sababu kesi hii ni nzito mno. Kulitumia gari la rais? Ili jambo ni kubwa mno,” alisema Souh. Taasisi ya DEA kwa muda mrefu imekuwa ipo katika jitihada za kuhakikisha inadhibiti biashara hiyo, lakini inakuwa ngumu kutokana na sheria ambazo hazina nguvu nchini Liberia. Kwa mujibu wa ripoti ya madawa ya kulevya duniani ya mwaka 2012 kutoka ofisi ya Umoja wa Mataifa juu ya Uhalifu na Madawa ilibainisha kuwa, asilimia tisa ya wanafunzi wote wa elimu ya juu nchini humo wanatumia bangi na madawa mengine


