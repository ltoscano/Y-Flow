
Chanzo cha mauaji ya watafiti bado kitendawili

Imeandikwa na Sifa Lubasi, Chamwino

Imechapishwa: 10 Oktoba 2016

KITENDAWILI cha nini kimesababisha mauaji ya watafiti katika Kijiji cha Iringa Mvumi Wilaya ya Chamwino mkoani Dodoma, kimekuwa kigumu kuelezeka kutokana na eneo lenyewe kudaiwa na wataalamu kwamba lina shughuli za kimaendeleo zenye tija.

Akizungumza katika mahojiano na gazeti hili kuhusu hali ya uchumi na maisha katika wilaya hiyo na Kata ya Iringa Mvumi kwa ujumla, Ofisa Mipango wa Halmashauri ya Wilaya ya Chamwino, Yassin Lusheke alisema pato la mwananchi wa Chamwino ni Sh 540,000 kwa mwaka.
Aidha, Lusheke alisema jamii iko makini sana katika suala zima la afya, kiuchumi pia jamii inachangamana na jamii inayoizunguka katika suala zima lamaendeleo.
Pia katika eneo hilo ambako mauaji yamefanyika Oktoba mosi, mwaka huu, hakuna utafiti mwingine unaofanyika zaidi ya huo uliokuwa ukifanywa na watafiti hao wawili waliouawa pamoja na dereva wao kutoka Kituo cha Utafiti wa Kilimo cha Selian (SARI) cha mkoani Arusha.
Waliouawa kwa kucharangwa kwa silaha kama mapanga na shoka na kisha kuchomwa moto ni dereva Nicas Magazine na watafiti Theresia Nguma (43) na Jaffari Mafuru. Pamoja na maelezo yake hayo, hadi mwishoni mwa wiki shughuli za kiuchumi, kisiasa na kidini zilisimama huku wakazi wengi wakiwa bado wamekimbilia misituni.
“Hali bado ni tete wananchi wengi wamekimbia nyumba zao, kama kijiji lazima kitashuka kimapato na kuathiri shughuli nzima za maendeleo katika kata,” alieleza Kaimu Ofisa Tarafa wa Makang’wa, George Mzuri. Kaimu Ofisa Tarafa huyo alisema hali bado ni ile ile ya nyumba nyingi zimefungwa na haijulikani hatma ya suala hilo.
Akizungumza kama mauaji hayo yanaweza kuwa sababu za ukosefu wa elimu na uchumi duni, Ofisa Mipango wa Wilaya, Lusheke alisema elimu imekuwa ikitolewa katika masuala mbalimbali ya kimaendeleo katika vijiji vyote vya ndani ya wilaya hiyo na kwamba jamii inapata nafasi ya kushirikishwa katika mambo ya kimaendeleo.
Miradi ya nje ni ya maji kupitia wahisani wa BSSF na miradi ya ndani ni miradi ya yote ya Mfuko wa Pamoja na Msaada wa Maendeleo ya Serikali za Mitaa (LGCDG) na Mpango wa Kunusuru Kaya Maskini (TASAF III).
Alisema Kata ya Iringa Mvumi ina watu 11,313 ambao shughuli zao kubwa za kiuchumi ni kilimo, ufugaji na biashara ndogo, hivyo kitendo ambacho kimefanyika, kinaweza kutafutiwa chanzo kingine, lakini si kwa sababu ya pato duni au kukosekana kwa miradi ya maendeleo.


