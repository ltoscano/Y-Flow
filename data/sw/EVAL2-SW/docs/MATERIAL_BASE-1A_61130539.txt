UPINZANI WAWATIBUA WABUNGE CCM

June 3, 2016

UAMUZI wa wabunge wa Kambi Rasmi ya Upinzani bungeni kususia vikao vya Bunge vinavyoongozwa na Naibu Spika, Dkt. Tulia Ackson, wakidai kutokuwa na imani naye umewatibua wabunge wa CCM.
Wakizungumza na Majira kwa nyakati tofauti, wabunge wa CCM walihoji sababu ya uongozi wa Bunge kuendelea kuwalipa posho wabunge wa kambi hiyo bila kufanya kazi bungeni badala yake wamekuwa wakiingia, kusaini na kuondoka.
Waziri wa Katiba na Sheria, Dkt. Harrison Mwakyembe, alilazimika kuomba mwongozo wa Naibu Spika akitumia Kanuni ya 68 (7), akitaka kujua sababu ya wabunge hao kulipwa posho, wakati kufanya hivyo ni kwenda kinyume na Katiba ya nchi.
Alisema Ibara ya 26 ya Katiba ya Jamhuri ya Muungano, inasema kila mtu ana wajibu wa kuitii Katiba na ibara ya 2, kila mtu ana haki ya kufuata utaratibu uliowekwa na sheria.
“Hivi ndivyo ninavyofanya hapa, naomba mwongozo huu kwa sababu ya matakwa ya sheria… pia nasimama kama Waziri kuhakikisha nchi inazingatia utawala wa sheria kwa kutumia ibara ya 23 (1).
“Ibara hii inamtaka kila mtu bila ya kuwepo ubaguzi wa aina yoyote, kupata ujira unaolingana na kazi yake, watu wote wanaofanya kazi kulingana na uwezo wao, watapata malipo kutokana na sifa za kazi wanazozifanya,” alisema.
Dkt. Mwakyembe aliongeza kuwa, kitendo cha wabunge wa upinzani kuingia bungeni, kukaa muda mchache, kuondoka na kulipwa posho bila kufanya kazi hakiwezi kukubalika hivyo aliomba mwongozo kama wabunge hao ambao wamejiondoa kwa ridhaa yao na kwenda kupumzika kama wanastahili kulipwa posho.
Naye Mbunge wa Geita Vijijini, Joseph Kasheku, aliomba mwongozo na kudai suala alilozungumza Dkt. Mwakyembe aliwahi kulisemea bungeni lakini kiti cha Spika kimekuwa kikitoa majibu ya kuahidi kulitolea majibu lakini hakijafanya hivyo hadi sasa.
Aliongeza kuwa, ipo haja ya suala hilo kupelekwa kwenye Kamati ya Kanuni ili iweze kufanya maamuzi kwani kiti cha Spika kimeshindwa kulitolea maamuzi badala ya wabunge hao kuingia bungeni, kutoka lakini bado wanasaini posho.
“Ni muhimu sana kuwepo kanuni za kuwabana wabunge ambao wamesimamishwa kushiriki vikao vya Bunge ili wasiweze kufanya shughuli zozote katika majimbo yao ikiwemo mikutano ili kutoa fundisho kwa wabunge waliobaki bungeni wasivunje kanuni zilizopo kwa makusudi,” alisema.
Juzi mbunge wa Nkasi Kaskazini, Alli Keissy, naye aliomba mwongozo akidai wabunge wa kambi hiyo wamekuwa wakiingia bungeni, kusaini na kutoka jambo ambalo wanaiibia Serikali, kitendo hicho hakikubaliki.
Kutokana na hoja hizo, Dkt. Ackson, alisema suala la wabunge ambao walisimamishwa lakini wameendelea kulipwa nusu mshahara na posho, atalifikisha katika Kamati ya Haki, Maadili na Madaraka ya Bunge ambayo ndiyo imewawajibisha ili iweze kufafanua adhabu hiyo na matumizi ya kifungu namba 75.


