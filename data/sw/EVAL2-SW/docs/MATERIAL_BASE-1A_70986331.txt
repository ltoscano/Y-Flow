
Mkutano wa Teknolojia na Uvumbuzi wa Bits & Bytes wamalizika jijini Dar
Mkutano mkubwa wa Teknolojia wa Bits&Bites umemalizika leo jijini Dar es Salaam baada ya kufanyika kwa siku tatu, Machi, 29-31 na kukutanisha wadau mbalimbali wa teknolojia ambao wamepata fursa ya kujifunza mambo mapya ya teknolojia. 
Akizungumzia mkutano, mwanzilishi mwenza wa mkutano huo, Zuwena Farah amesema mkutano huo umefanyika kwa mafanikio na umeweza kushirikisha wafanyabiashara, wanafunzi na wajasiliamali kutoka maeneo mbalimbali ndani na nje ya nchi.
Amesema kupitia mkutano huo wameweza kuzungumzia jinsi gani teknolojia inatumika katika huduma mbalimbali za kijamii na kutazama jinsi gani wanaweza ziboresha na kuifanya Tanzania kuwa katika hatua nzuri ya matumizi ya teknolojia.
â€œUtandawazi wa dunia unahitaji teknolojia na katika mkutano huu tunatazama jinsi gani tunaweza ifanya teknolojia Tanzania itumike katika shughuli nyingi,â€ amesema Bi. Farah.
Aidha kupitia mkutano huo, kumefanyika shindano la mawazo bunifu ya biashara (pitch competition) ambapo mshindi wa shindano hilo atapatiwa mtaji wa Milioni 5 ili kuendeleza ubunifu wake na Hackathon ambayo hujumuisha watu wenye ujuzi wa program za kompyuta ambao wanatumia masaa ndani ya 48 kubuni suluhisho la mfumo wa teknolojia ambapo kwa kuanza wametafuta shuluhisho katika mfumo wa teknolojia wa TWAWEZA.


