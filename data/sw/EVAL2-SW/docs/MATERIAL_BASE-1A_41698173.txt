
Taasisi yafungiwa kwa kutapeli mahujaji
Taasisi yafungiwa Kalunde Jamal, Mwananchi kjamal@mwananchi.co.tz
Dar es Salaam. Shirikisho la Taasisi ya Hijja limeifungia taasisi ya kusafirisha mahujaji ya Markaz Shamsiya kufanya kazi zake kwa madai ya kuwatapeli mahujaji.
Akizungumza na waandishi wa habari jijini Dar es Salaam jana, Mwenyekiti wa Shirikisho hilo, Sheikh Abdallah Khalid alisema hatua hiyo imechukuliwa kutokana na malalamiko yaliyojitokeza mwaka jana.
Alisema taasisi hiyo inadaiwa kuwatelekeza mahujaji waliopanga kwenda kuhiji.
Inadaiwa mahujaji hao walilipa fedha kwenye taasisi hiyo, lakini iliwatelekeza na haikuwapatia taarifa yoyote.
Sheikh Khalid alisema taasisi hiyo ilimtuma katibu wake msaidizi kufuatilia ukweli wa taarifa hizo na ikabainika mahujaji hao walikuwa na uthibitisho ikiwamo risiti za malipo. Alisema utafiti huo ulibaini kuwa hata Wizara ya Hija ya Saudi Arabia haiitambui taasisi hiyo. 
Alisema kutokana na usumbufu ho, shirikisho hilo limeandaa utaratibu mpya kutapeli mahujaji wa taasisi zote za mahujaji kusajili taarifa zao ikiwamo hati ya kusafiria ya kila hujaji kwa lengo la kuwawezesha kupata huduma kama za visa, kabla ya Julai 20, mwaka huu.
Pia, taasisi zote zitakazosafirisha mahujaji mwaka huu zitatakiwa kujisajili na kupeleka taarifa zao Saudi Arabia.
Alisema utaratibu huo unasisitiza malipo yafanyike kwenye benki zilizoainishwa na Wizara ya Hija ya Saudi Arabia. “Taasisi zitakazotimiza na kuthibitishwa kufanya hayo, ndizo zitakazoruhusiwa kuwasafirisha mahujaji mwaka huu,” alisema Khalid.
Katibu Mkuu wa Shirikisho hilo, Dk Ahmed Twaha alisema changamoto iliyopo kwa Tanzania ni idadi ndogo ya mahujaji ikilinganishwa na inayotolewa (Hisa), ambayo ni takribani mahujaji 25,000.
Alisema Tanzania mpaka sasa haijafikia hata asilimia 20 ya Hisa walizopangiwa, mwaka huu wamepewa Hisa 3,000 kwa Tanzania Bara na Zanzibar.
Alisema taasisi zote zitakazosafirisha mahujaji zimetakiwa kuwapima afya kuanzia Agosti 4, mwaka huu na kujaza fomu maalumu zilizotolewa na shirikisho hilo ili taarifa zao ziingizwe kwenye mtandao.


