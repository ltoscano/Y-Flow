
Ranieri aukwepa mchezo wa ubingwa wao England
Mchezo wa jana ungeifanya Leicester City kutangazwa mabingwa wapya wa Ligi Kuu England kama Tottenham ingefungwa na Chelsea kwenye Uwanja wa Stamford Bridge 
Kipa wa Leicester City raia wa Denmark, Kasper Schmeichel (kulia), akiruka kuokoa mpira uliopigwa na kiungo wa Manchester United raia wa Uholanzi, Memphis Depay (katikati) wakati wa mchezo wa Ligi Kuu England uliofanyika kwenye Uwanja wa Old Trafford mjini Manchester juzi, Timu hizo zilifungana bao 1-1. Picha na AFP
London, England. Kocha wa Leicester, Claudio Ranieri hakuangalia mchezo wa jana wa Chelsea na Tottenham na badala yake alikuwa njiani kutoka nyumbani kwake Italia.
Leicester maarufu kama ‘Mbweha’ wangetangazwa jana kuwa mabingwa wa Ligi Kuu England msimu huu kama Tottenham wangeshindwa kuibuka na ushindi katika mchezo wa jana kwenye Uwanja wa Stamford Bridge.
“Ningependa kuuangalia mchezo wa Tottenham, lakini nitakuwa ndani ya ndege safarini natokea Italia,” alisema Ranieri na kuongeza: “Mama yangu ana miaka 96 sasa na ningependa kula naye chakula cha mchana. Nitakuwa mtu wa mwisho England kujua matokeo ya mchezo huo.”
Kocha huyo wa Italia hajawahi kutwaa taji kubwa katika maisha yake ya soka, lakini Leicester inahitaji pointi mbili kutwaa ubingwa baada ya kwenda sare ya bao 1-1 dhidi ya Manchester United Jumapili. Hata hivyo, Ranieri alitarajia Spurs, ambayo ina mechi tatu mkononi, kuifanya Leicester iendelee kusubiri ubingwa. Kama Tottenham wangeshinda jana kwa mara ya kwanza Stamford Bridge tangu Februari 1990, wangeifanya Leicester kulazimika kuifunga Everton Jumamosi ijayo.
“Katika akili yangu, Tottenham watashinda mechi zote tatu walizonazo,” alisema Ranieli mapema jana. “Kwa sasa akili yangu naielekeza katika mchezo dhidi ya Everton. Tunatakiwa kuendelea kupambana.”
Beki Danny Simpson alisema wachezaji wa Leicester watakuwa makini kuangalia kama Spurs itapoteza mchezo kuanzia jana.
“Tutajaribu kuwa pamoja kesho (jana) na kuangalia mchezo wa Spurs dhidi ya Chelsea,” alisema na kuongeza: “Tutasubiri kuona nini kitatokea.”
Ranieri alisema aliridhika kupata pointi katika mchezo wa Jumapili dhidi ya Man United kwenye Uwanja wa Old Trafford.
“Hatukwenda Old Trafford kutwaa ubingwa, tulikwenda kwa ajili ya kuonyesha kiwango chetu kwa sababu tulijua mchezo utakuwa mgumu,” alisema kocha huyo.
Huu utakuwa ubingwa wa kwanza wa Ligi Kuu kwa Leicester City, lakini pia taji kubwa la kwanza kwa kocha Ranieri katika maisha yake ya ukocha tangu alipoanza kazi hiyo.


