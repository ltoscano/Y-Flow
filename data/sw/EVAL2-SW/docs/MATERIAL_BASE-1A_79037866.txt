Mawakala, kulinda kura na kukimbia midahalo ni kielelezo kamili cha ujinga wetu kisiasa
Oct 21, 2015

DEMOKRASIA ni dhana pana ambayo hutafsiriwa tofauti katika mazingira tofauti. Hata hivyo kuna viashiria kadhaa ambavyo dunia nzima sehemu muhimu ya utamaduni wa kidemokrasia. Moja ya viashiria hivi ni uwepo wa ushindani miongoni mwa vyama vya siasa. Kwa kigezo hiki hakuna shaka kwamba nchi yetu imefuzu vizuri, hasa kwa kuzingatia ushindani na hamasa iliyojitokeza katika harakati za kampeni za uchaguzi wa mwaka huu. Ni kwa sababu hii uchaguzi wetu umevutia idadi kubwa ya waangalizi wa nje pengine kuliko uchaguzi za nyuma. Aidha, uchaguzi huu umevutia vyombo vya habari vya kimataifa kwa kiwango ambacho hakijawahi kuonekana huko nyuma.
Hata hivyo, uwepo wa ushindani wa kisiasa ni kigezo cha awali na cha chini kabisa katika kupima uwepo wa demokrasia. Vigezo vingine muhimu ni pamoja na uwezo wa washindani kuhimili na kustahimili fikra tofauti zinazoibuliwa katika michakato ya kisiasa. Bahati mbaya sana hapa kwetu hili ni jambo ambalo linaelekekea kutushinda. Uwezo wa wanasiasa wetu na jamii kwa ujumla wa kuhimili hoja kinzani na fikra mbadala unaonekana kuwa mdogo.
Kigezo kingine muhimu ni kuheshimu utawala wa sheria, ikiwemo kuheshimu taasisi za umma zilizowekwa kisheria kusimamia michakato ya uchaguzi. Ili taasisi hizi ziheshimike ni lazima ziwe na uhalali wa kisheria na kisiasa. Kwa hapa kwetu, katika suala la uchaguzi, Tume ya Taifa ya Uchaguzi ndiyo taasisi iliyokabidhiwa mamlaka ya kusimamia jukumu la kuendesha uchaguzi. Wafanyakazi wengi wa tume hii ni watumishi wa umma katika ngazi mbalimbali, wakiwemo wakurugenzi wa halmashauri za wilaya, miji, manispaa na majiji. Hawa wana jukumu la kuhakikisha kwamba uchaguzi unafanyika kwa amani na katika mazingira ya haki ili matokeo ya uchaguzi yaheshimiwe na kukubaliwa na wadau wote wanaoshiriki katika uchaguzi huo.
Mbali na watumishi wa tume wanaosimamia mchakato mzima wa uchaguzi, sheria na kanuni za uchaguzi zinatambua uwepo wa mawakala wa vyama. Lengo la mawakala ni kushuhudia mchakato unavyoendeshwa kwa niaba ya wagombea na vyama vyao. Bahati mbaya sana, kutokana na mazingira ya tume yenyewe, vyama vya siasa huwaona mawakala kama walinzi wa kura zao. Ndiyo kusema uwepo wa mawakala ni ushahidi wa kutokuaminika kwa tume yenyewe.
Katika hali ya kawaida, na kwa mazingira ambayo Tume ya Uchaguzi ni huru na watumishi wa umma wanafanya kazi zao kwa misingi ya kitaalamu, kitaaluma na kisheria, hatukupaswa kuwa na mawakala wa vyama vya siasa katika mchakato wa uchaguzi. Ndiyo kusema tumehalalisha kisheria kutokuiamini Tume ya Uchaguzi. Tume nayo imekubali kwamba haina uwezo wa kusimamia haki bila kusimamiwa kwa kiwango ambacho inaeleza kuwepo kwa mawakala kama kigezo muhimu cha kuonyesha kwamba ni tume huru.
Katika siku za karibuni kumeibuka mjadala kuhusu kulinda kura. Dhana ya kulinda kura ilitumika sana mwaka 2010 katika mazingira yaliyojengwa na tume yenyewe. Mazingira yenyewe ilikuwa ni ukweli kwamba matokeo ya uchaguzi wa wabunge katika maeneo yaliyokuwa na ushindani mkubwa yalichelewa mno kutangazwa na yalionekana kutolewa baada ya vijana kuweka kambi katika ofisi za halmashauri. Haya ni pamoja na majimbo ya Ubungo, Moshi Mjini, Arusha Mjini, Nyamagana na Mbeya Mjini. Kutokana na mazingira hayo ikajengeka imani kwamba bila shinikizo la vijana pengine matokeo katika majimbo haya yangekuwa tofauti.
Kwa hiyo utaona kwamba dhana ya kulinda kura inazaliwa na tatizo lilelile la ujinga wa kisiasa unaodhihirishwa na watumishi wa tume na wanasiasa wa vyama vinavyoshindana. Tangu mfumo wa vyama vingi uanze hapa nchini, kutokana na mfumo wa chama dola kujikita nchini, baadhi ya watumishi wa umma bado wanaamini kwamba wanawajibika kukilinda chama tawala na hivyo hupata kigugumizi pale wanapoona chama cha upinzani kinaelekea kushinda.
Kwa kiwango hicho hicho cha ujinga wa kisiasa, baadhi ya viongozi wa vyama vya siasa hukuza wasiwasi wao kuhusu uwezo wa Tume ya Uchaguzi kutenda haki. Katika mazingira haya wanasiasa hawa hutumia wasiwasi kuhusu uhuru wa tume katika kuficha udhaifu wao kisiasa, na hasa pale wanapoamini kwamba wanaenda kushindwa. Hapa hujikuta wanapaza sauti kubwa na zenye kelele nyingi kuonyesha kwamba wao wanakubaliwa na wananchi lakini tatizo ni kwamba Tume ya Uchaguzi haipo huru.


