
Utata wa mauaji ya vijana 91 katika kaunti ya Kirinyaga
KUTOKA UK 1 haki za binadamu yanasema, idadi ya waliouawa iko juu zaidi ya takwimu za polisi wakisisitiza kuwa, uchunguzi wao unaonyesha waliouawa katika kipindi hicho ni 107.
"Idadi kamili ambayo imerekodiwa rasmi ni kuwa wanaume 91 wameaga dunia katika visa vya mauaji," Afisa Mkuu wa Polisi wa kaunti hiyo Bi Christine Mutua aliambia Taifa Jumapili.
Kufuatia mauaji hayo, utata umezuka kuhusu ni nani anayehusika. Makundi ya kutetea haki za binadamu na baadhi ya wakazi wanawalaumu polisi na makundi ya kudumisha usalama mashinani katika juhudi zao za kukabiliana na visa vingi vya uhalifu katika kaunti hiyo.
Baadhi ya wakazi na hata maafisa wa polisi nao wanahusisha mauaji hayo ya vijana na sakata za kimapenzi na ung'ang'aniaji wa mali, matumizi ya dawa za kulevya na pombe haramu.
Mauaji haya yamezua hali ya taharuki katika kaunti hiyo huku serikali ya kaunti na ile kuu zikionyesha wazi kukumbwa na changamoto za kuyakomesha.
Mwakilishi wa wanawake katika kaunti hiyo Bi Winnie Karimi aliambia Taifa Jumapili kuwa, hali hiyo imezua hisia za kutatanisha miongoni mwa wadau Picha/MAKTABA mbalimbali kiasi cha kufikia uamuzi kuwa mauaji hayo ni ya ushirikina.
"Unashindwa kuelewa ni jinsi gani mauaji yazuke mara moja katika kaunti na wanaolengwa ni wanaume pekee.
Wanawake wetu wanazidi kuachwa wajane huku walio na matumaini ya kuolewa wakizidi kupoteza matumaini hayo," akasema Bi Karimi.
Alisema kila wiki kunaripotiwa mauaji ya vijana wa kiume huku miili yao ikitupwa kando mwa barabara, mitoni, vindimbwini na mashambani hasa ya mpunga.
"Kisa cha hivi karibuni na ambacho kimezua wasiwasi mwingi ni kile cha wanaume watatu ambao walipatikana wameuawa na miili yao kutupwa katika mashamba ya mpunga," akasema.
Bi Karimi alisema, mauaji hayo si ya kawaida na inaashiria kuwa, wauaji wanaotekeleza visa hivyo wana ujumbe fulani wanaopitisha kwa wenyeji.
Kulingana na OCPD Mutua, mauaji hayo yanatekelezwa na magenge ambayo yanawateka waathiriwa kabla ya kuwaua na kutupa miili yao.
"Hatujaelewa ni akina nani wanaohusika na mauaji haya. Tunaendelea na uchunguzi ili kukomesha vifo zaidi," akasema.
Kwa upande wao, makundi ya kutetea haki za binadamu yamedai kuwa, hiyo ni kazi ya kikosi maalum cha polisi ambacho kimeundwa katika eneo hilo kukabiliana na ujambazi na uhalifu ambao mwaka jana ulikuwa umefikia viwango vya kutisha. 
"Mengi ya haya mauaji hutekelezwa na maafisa wa polisi ambao wametumwa hapa kuzima visa vilivyokuwa vimekithiri vya magenge kuhangaisha wenyeji," akasema mwenyekiti wa Kirinyaga Human Rights Outreach Programme (KHROP), Bw Silas Muriuki.
Bw Muriuki alisema, maeneo ambayo yameathirika zaidi na mauaji hayo ya kutatanisha ni Nguka, Kiangai, Kimbimbi, Kagio na Kutus.
MUNGIKI Aliongeza kuwa, visa hivyo vinafanana na vile vilivyoshuhudiwa mnamo 2007 wakati serikali ilipokuwa ikipambana na genge haramu la Mungiki. Wakati huo miili ya vijana ilikuwa ikipatikana imetupwa kwenye vidimbwi na misitu.
Lakini kulingana na afisa mkuu wa polisi eneo la Mwea Magharibi, ambapo miili mingi imekuwa ikipatikana, Bw Mohammed Huqka, hakuna kikosi maalum cha kuua vijana katika idara ya polisi.
"Sisemi kuwa hatukabiliani na wahalifu.
Vita dhidi yao vinaendelea hadi tuwe na usalama. Lakini vikosi vyetu havihusiki kamwe na mauaji ya aina hii," akasema Bw Huqka.
Sadfa ni kwamba, mwezi uliopita Kamishna wa kaunti hiyo Bw Joseph Keter alitangaza makabiliano makali dhidi ya magenge ya ujambazi ambayo yalikuwa yamekita mizizi katika eneo hilo.
Aliagiza maafisa wa usalama na utawala wahakikishe kuwa, visa hivyo vimethibitiwa na kisha wahalifu wote wanaohusishwa na kuzorota kwa usalama wa eneo hilo waandamwe kwa mujibu wa sheria.
"Mara baada ya tangazo hilo, visa vya miili zaidi ya vijana ambao wamekuwa wakishukiwa na wenyeji kama majambazi ilianza kupatikana imetupwa katika maeneo mbalimbali," akasema Bw Muriuki.
WAKAZI WANACHANGIA Huku ukweli kuhusu anayehusika na mauaji haya ukiwa haujabainika, kumezuka suala lingine ambapo polisi wanadai wakazi ndio wanaochangia mauaji haya kutokana na mazoea ya kudanganya kuwa wametekwa nyara.
Mkuu wa kitengo cha upelelezi katika kaunti hiyo Bw Julius Rutere alisema kuwa, kumeripotiwa visa vingi vya wanandoa kutoa visingizio vya kutekwa nyara ili wapate nafasi ya kuzini nje ya ndoa.
"Makundi ya kijamii kuhusu usalama huanza kusingizia wengine katika kutekeleza utekaji nyara huo na kuzindua misururu ya kuwaua washukiwa," akasema.
Kamanda wa Polisi wa Utawala eneo hilo, Bw Zachary Mbugua pia anahusisha mauaji hayo na visa vya uzinifu wa kiwango cha juu miongoni mwa wanandoa katika kaunti hiyo.
Kwa upande wake, Gavana wa kaunti hiyo Bw Joseph Ndathi asema kuwa amewasilisha tetesi zake kwa maafisa wa polisi akitaka kujua kiini cha mauaji ya kiholela dhidi ya watu wake.
Alisema kuwa, mauaji hayo yamezua wasiwasi mwingi katika kaunti hiyo huku hatua madhubuti za kuwasaka wanaoyatekeleza zikikosekana.
Wiki iliyopita, Bw Ndathi aliandaa mkutano wa usalama chini ya ushirikishi wa Kamishna Keter ambapo alilalamika kuwa kuzorota katika kaunti yake kumevuka mipaka. 
Bw Ndathi aliahidi kutoa petroli ya magari ya polisi ili kuimarisha doria katika eneo hilo, huku akitangaza kuwa atanunua magari 15 ya kusaidia maafisa hao katika shughuli zao.
Bw Keter naye alilalamika kuwa, baadhi ya mauaji hayo hutekelezwa na majambazi ambao wamejipenyeza katika kaunti hiyo baada ya kufurushwa kutoka miji mingine mikuu ya hapa nchini.


