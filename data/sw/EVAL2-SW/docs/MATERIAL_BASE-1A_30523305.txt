
Yanga yaipa jeuri Stand United

September 27, 2016

UONGOZI wa Stand United umesema kuwa kupata ushindi katika mchezo wao dhidi ya Yanga ni mwanzo tu kwani wamepania kuhakikisha kila mechi kwao ni fainali.
Timu hiyo juzi ilitokea kifua mbele ya Yanga katika mechi ya Ligi Kuu ya Vodacom iliyofanyika Uwanja wa Kambarage mjini hapa, baada ya kuwafunga mabingwa hao watetezi bao 1-0.
Katibu Mkuu wa Stand United Kennedy Nyangi amesema kuwa hizi ni juhudi za uongozi mpya wa Stand United na wanachama kwa ujumla katika kuhakikisha wanapata ushindi tena wakiwafunga mabingwa watetezi.
Alisema wataendelea kuwa pamoja na kushikamana, ili kuhakikisha wanapata matokeo mazuri katika mechi yao inayofuata dhidi ya Majimaji mwishoni mwa wiki hii ijayo.
Nyangi alisema kwa sasa wanawasubiri Simba kwani wana uhakika wa kuwafanyia kitu mbaya kwa kuwa hakuna wa kuwazuia msimu huu kutokana na aina ya wachezaji waliokuwa nao na usajili mzuri walioufanya.
“Uongozi mzima wa Stand United, unawapongeza wachezaji kwa kujituma dakika zote 90 na kushinda mchezo dhidi ya Yanga na tunapenda kuwahakikishia kuwa huu ni mwanzo mzuri kwao na watakuwa nao bega kwa bega kuona wanafanya mambo makubwa msimu huu,” alisema Nyangi.
Kwa upande wake mshambuliaji Pastory Athanas, aliyepeleka kilio kwa wana wa Jangwani alisema amefurahi kuona ameweza kuisaidia timu yake kushinda na kuondoka na pointi tatu muhimu.
Alisema walicheza kwa kujituma dakika zote na kwa ushirikiano mkubwa na wanawaahidi mashabiki wao kuwa wataendelea kupata furaha msimu huu.


