Ruvuma walilia ndege za ATCL

Imeandikwa na Muhidin Amri, Songea

Imechapishwa: 24 Oktoba 2016

BAADHI ya wananchi wa Mkoa wa Ruvuma wamewataka wabunge wa mkoa huo kujenga umoja katika kupigania ndege mpya za Kampuni ya Ndege Tanzania (ATCL) kutua kwenye uwanja wa Manispaa ya Songea mkoani humo. 

Wamewaomba kuwa kitu kimoja katika suala hilo kwa kuwa ni muda mrefu sasa umepita mkoa huo umesahaulika katika masuala ya usafiri wa anga.
Hayo yalisemwa kwa nyakati tofauti na wananchi hao walipokuwa wakizungumza na gazeti hili mjini Songea, ambapo wamedai wanashindwa kusafiri mara kwa mara kwa ndege za kampuni za watu binafsi kwenda jijini Dar es Salaam hadi Songea kutokana na gharama kuwa kubwa.
Mmoja wa wakazi wa manispaa hiyo, Mohamed Abdallah alisema wananchi wa mkoa huo wamekuwa wakipata usumbufu mkubwa wa kusafiri kwa basi hadi mkoa wa Mbeya, kwa ajili ya kufuata huduma ya usafiri wa anga.
“Mategemeo ya wananchi wa mkoa wa Ruvuma ni kwamba wabunge wetu wangeweza kupigania ndege hizi zifanye safari zake hadi mkoani hapa, kwa lengo la kuwapunguzia mzigo wa kusafiri kwa gharama kubwa wananchi wao badala ya kushughulika kila mmoja na jambo la jimboni kwake”, alisema.
Colletha Ndunguru mkazi wa wilaya ya Mbinga mkoani hapa, alisema endapo wabunge hao hawataungana kwa pamoja katika kupigania maendeleo ya mkoa huo kwa pamoja kama ilivyokuwa kwa wabunge wengine wanaotokea mikoa ya Kaskazini, ndoto za Rais wa serikali ya awamu ya tano Dokta John Magufuli ya kuwa na Tanzania yenye viwanda itakuwa ni ndoto kwa mkoa wa Ruvuma.


