
Ligi Kuu ya wanawake iwezeshwe

Imeandikwa na Evance Ng'ingo

Imechapishwa: 03 Septemba 2016

LIGI ya soka ya wanawake imepangwa kuanza Oktoba 4 mwaka huu, huku ikiwa ni mara ya kwanza kufanyika kwa ligi hiyo hapa nchini.

Ligi hiyo itashirikisha timu 12 zitakazogawanywa katika makundi mawili yenye timu sita sita kila moja na hivyo wachezaji wanawake watajiweka katika mazingira mazuri zaidi kuonesha vipaji vyao.
Tumekuwa tukiona ligi za wanawake kwa Mkoa wa Dar es Salaam tu ambapo wanawake kutokea timu mbalimbali za mkoa huo wamekuwa wakishiriki na kuonesha uwezo wao.
Lakini pia kwa mwaka jana ilifanyika kwa mara ya kwanza michuano ya kombe la taifa wanawake ambayo ilishirikisha mikoa yote ya Tanzania Bara na timu ya Temeke iliibuka na ubingwa.
Lakini mfumo huu wa mwaka huu wa ligi hii ya wanawake utakaokuwa na kundi A na B ambapo zitacheza mechi za nyumbani na ugenini kisha zile timu tatu za juu kutokea katika kila kundi zitacheza ligi ya mkondo mmoja na kumpata bingwa.
Binafsi nakipongeza Chama cha Soka Mkoa cha Wanawake Tanzania (TWFA) kwa hatua hiyo muhimu kwa kuwa inaongeza tija kwa soka la wanawake na hasa katika kuwaandaa wachezaji bora wa baadaye.
Kwanza hatua hiyo imechelewa kwa kuwa ilikuwa inatakiwa kama nchi nyingine zinavyofanya kuwa zimekuwa zikifanya hivyo kwa miaka mingi. Kwa sasa hatua hii inayofanywa na chama hiki kwa sasa inaonesha kuwa ni hatua mojawapo ya kuyafikia mafanikio ya juu kabisa katika medani ya michezo hasa kwa soka la wanawake.
Kupitia Ligi ya Wanawake inakuwa ni fursa kubwa zaidi ya kuwaendeleza wanawake hasa kwa kuwa ligi hiyo itachukuwa wanawake wengi wenye vipaji kutokea mitaani na kutengenezewa mazingira ya kufika mbali zaidi.
Ni vema kwa wahusika katika kuhakikisha kuwa ligi inakuwa bora zaidi na kuongeza hamasa ya ushiriki ni vema wakaendelea kutafuta wadhamini wengine watakaoongeza chachu zaidi. Kwa sasa kampuni ya Azam imejikita kusaidia ligi hiyo lakini ni vema kwa wadhamini wengine zaidi wakajitokeza na kuongeza fungu la udhamini katika ligi hiyo. 
Ni dhahiri kuwa kwa kufanya hivyo wachezaji watakaoshiriki nao watakuwa na shauku zaidi ya kuendelea kucheza kwa si tu zawadi kuwa kubwa bali hata posho pia.
Binafsi naona kuwa kuna kazi kubwa zaidi ya kufanya katika kuiimarisha zaidi ligi hiyo na hasa ikizingatiwa kuwa ni ligi ya kwanza kufanyika. Wachezaji watakaoshiriki nao wana wajibu wa kuzingatia masharti na maadili husika ambayo wanakuwa wameelekezwa na waandaaji wao ili kuongeza ufanisi zaidi. 
Timu zitakazoshiriki ligi hiyo ni Queens ya Mtwara, Fair Play Fc ya Tanga, Panama Fc ya Iringa, Mlandizi Queens ya Pwani, Marsh Aacaemy ya Mwanza, Baobao Queens ya Pwani na Marsh Academy ya Mwanza.
Pia zipo za Baobao Queens ya Dodoma, Majengo Queens ya Songida, Kigoma Sisters Fc ya Kigoma, Kagera Queens ya Kagera pamoja na JKT Queens, Mburahati queens pamoja na Evergreen Queens zote za Mkoa wa Dar es Salaam.


