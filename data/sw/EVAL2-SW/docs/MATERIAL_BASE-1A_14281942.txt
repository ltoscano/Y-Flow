
IS wamuua mwandishi mwanamke
RAQQA, Iraq KUNDI la kigaidi la Islamic State (IS) limeripotiwa kumuua mwanaharakati mmoja mwanamke, ambaye ni mwanahabari wa kipekuzi.
Ripoti hizo zimeeleza kwamba mtu huyo ndiye mwanamke wa kwanza mwanahabari kuuawa na kundi hilo. 
Ruqia Hassan, aliyekuwa akijiita Nissan Ibrahim alikuwa akieleza vitendo vyote vya kundi hilo nchini Iraq, kupitia akaunti yake ya Facebook. Mwanahabari huyo aliangazia kwa upana unyama wa kundi hilo katika mji wa Raqqa.
Kifo chake kiliripotiwa na kundi la kiharakati la Facebook kilichojiita ‘Raqqa Inashambuliwa Bila Dunia Kujua’, ambalo huwa lina wanahabari wake huru mjini humo.
Kulingana na kundi hilo, ujumbe wa mwisho wa mwanahabari huo ulikuwa: “Niko mjini Raqqa na nimekuwa nikipokea vitisho vya kifo. Ikiwa kundi la IS litanikamata na kuniua, ni sawa. Hii ni kwa kuwa, ikiwa watanikata kichwa, nitafariki kama shujaa badala ya kuishi kwa majuto.”
Bi Hassan alipotea mwezi Julai mwaka uliopita, kulingana na tovuti moja ya wanahabari huru nchini Syria.
Kundi hilo liliiambia familia yake kwamba aliuawa wiki iliyopita kutokana na hatia ya “kufichua siri zake.”


