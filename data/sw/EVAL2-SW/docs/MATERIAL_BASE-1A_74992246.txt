Hongera Rais, ATCL sasa chapa kazi

Imeandikwa na Mhariri

Imechapishwa: 29 Septemba 2016

RAIS wa Awamu ya Tano wa Jamhuri ya Muungano wa Tanzania, John Magufuli jana alizindua rasmi ndege mbili mpya zenye uwezo wa kubeba abiria 76 kila moja, ikiwa ni sehemu ya utekelezaji wa ahadi zake alizotoa wakati wa kampeni za uchaguzi mkuu mwaka jana na kuibuka mshindi wa nafasi hiyo.

Ndege hizo aina ya Bombardier Dash 8 Q400 zimenunuliwa na serikali kwa ajili ya kutumiwa na Shirika la Ndege Tanzania (ATCL) baada ya kudorora kwa uwezo wa taasisi hiyo. Sisi tunaungana na Wa tanzania wengine wenye mapenzi mema na nchi yao, kumpongeza Rais kwa kutimiza ahadi yake katika kipindi cha muda mfupi tangu kuingia madarakani. 
Kinachofurahisha zaidi ni taarifa za manufaa yatokanayo na ndege hizo, ikiwa ni pamoja na uwezo wa kuruka na kutua kwenye viwanja vya lami na visivyo na lami, matumizi madogo ya mafuta na kuwa na injini zenye nguvu zaidi.
Tungependa pia kuweka msisitizo kwa angalizo alilotoa Rais kwa Bodi ya ATCL kwamba wachapakazi pekee ndiyo waachwe kutumikia shirika hili hiyo na wale ambao sio waadilifu, sio waaminifu, wasaliti na wahujumu watimuliwe.
Agizo la Rais kwa Bodi ya ATCL la kufanya kazi kwa weledi na ufanisi na kuondoa kasoro zote zilizosababisha kampuni hiyo kudorora lizingatiwe kwa nguvu na umakini unaostahiki. Wenzetu watakaotamani kuendelea kufanya kazi kwa mazoea bila kuzingatia ufanisi na mazingira ya ushindani wa biashara ya usafiri wa anga, wasipewe nafasi asilani kwani hao ndiyo watakaoturudisha nyuma ambako sote sasa hatutaki.
Lakini pia uzinduzi wa ndege hizo mbili umeleta matumaini mengine zaidi ya kununua ndege nyingine mbili zenye uwezo wa kubeba abiria kati ya 160 na 240. Matumaini hayo yanatokana na tamko la Rais mwenyewe kwamba fedha za kununulia ndege hizo zipo.
Kama vile hili halitoshi, ndege hizo pindi zitakapopatikana zitaweza kusafirisha abiria moja kwa moja kutoka nchini mwetu na kutua moja kwa moja katika nchi za Marekani, Urusi, Ujerumani, China na kwingineko na pia kusafirisha abiria kutoka nchi hizo hadi nchini mwetu bila kulazimika kutua nchi nyingine.
Kubwa moja la msingi hapa ni wageni wetu kwa maana ya watalii na wengine kuweza kupata nafasi ya kuja nchini moja kwa moja na hivyo kuwarahisishia usafiri na bila shaka kutaongeza idadi ya watalii na kukuza biashara baina ya nchi yetu na mataifa mengine duniani. 
Kuna kila dalili ya mapambano chanya ya kukuza uchumi wetu kuelekea uchumi wa kati kutokana kuimarishwa kwa miundombinu ya usafiri kama huu wa ndege ambao ulikuwa umedorora lakini sasa umehuishwa kwa vitendo. Wenzetu wa ATCL onesheni furaha yenu kwa kuchapa kazi kwa ufanisi.


