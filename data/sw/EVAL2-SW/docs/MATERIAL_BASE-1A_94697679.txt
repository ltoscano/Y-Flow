Tanzania yaweka msimamo kuhusu Spika EALA
Dec 18, 2014

WABUNGE wa Tanzania watahudhuria tu mkutano wa dharura wa Bunge la Afrika Mashariki (EALA) uliopangwa kufanyika leo mjini Arusha endapo Mahakama ya Afrika Mashariki (EACJ) itakubali ufanyike la sivyo hawatahudhuria, Raia Mwema limeambiwa.

Taarifa kutoka ndani ya kikao baina ya wabunge wa Tanzania kwenye EALA na Waziri wa Ushirikiano wa Afrika Mashariki, Samuel Sitta, kilichofanyika jijini Dar es Salaam juzi Jumatatu zilieleza kwamba kimsingi wabunge wa Tanzania wamekubaliana kutounga mkono hoja ya kumwondoa Spika wa EALA, Margaret Zziwa.

Kulikuwa na mgawanyiko miongoni mwa wabunge wa Tanzania kuhusu suala la Spika Zziwa huku baadhi wakidaiwa kukubali na wengine wakikataa kutekeleza ajenda hiyo inayodaiwa kubebwa zaidi na wabunge wa nchi za Kenya, Rwanda na Uganda.

“Mheshimiwa Sitta aliongoza kikao hicho vizuri sana na wabunge walifurahi kwa vile hiyo ilikuwa ni mara yake ya kwanza kukutana na wabunge wote kwenye kikao rasmi. Serikali iliona vema kuwasikiliza wabunge na kujua kuna matatizo gani.

“Unajua Tanzania sasa ni Mwenyekiti wa Jumuiya ya Afrika Mashariki (EAC) na haitakuwa vema endapo kutakuwa na mgogoro miongoni mwa wabunge wake wenyewe. Ndiyo maana mkutano ule ukafanyika.

“Wabunge wamekubaliana kwamba hawataunga mkono hoja ya kumng’oa Zziwa kwa sababu haijafuata taratibu. Zziwa amekata rufaa EACJ kupinga uamuzi wa kumng’oa. Kama Mahakama ikikubali kikao kifanyike, watahudhuria. Isiposema chochote, hawatahudhuria,” alisema mmoja wa maofisa wa ngazi za juu wa wizara hiyo aliyezungumza kwa masharti ya kutotajwa majina. 

Raia Mwema limeambiwa kwamba Mwenyekiti wa wabunge wa Tanzania EALA, Adam Kimbisa, alizungumza kwenye kikao hicho na kueleza masikitiko yake kuhusu wabunge wa Tanzania wanaosaliti Taifa lao kwa kukubali kujiunga na masuala yasiyo na maslahi kwa Taifa.

Wabunge wote wa Tanzania walio kwenye EALA walihudhuria mkutano huo na Sitta isipokuwa mmoja –Nderakindo Kessy, kutoka chama cha NCCR-Mageuzi, ambaye hakuhudhuria.

Nderakindo na mwenzake, Abdallah Mwinyi kutoka Chama Cha Mapinduzi (CCM) wanadaiwa kuwa miongoni mwa waliokuwa mstari wa mbele kutaka Zziwa ang’olewe, ingawa jina la Angela Kizigha, wa CCM pia, linatajwa kuwa miongoni mwa waliokuwa kwenye kundi hilo.

Gazeti limeambiwa kwamba kwenye kikao hicho cha juzi, Mwinyi ambaye ni mtoto wa Rais mstaafu wa Awamu ya Pili, Ali Hassan Mwinyi, alijaribu kutetea suala la kumng’oa Zziwa kuwa limefuata sheria zote lakini akazidiwa hoja kwamba halikufuata sheria.

Makubaliano ambayo kikao hicho kilifikia yameelezwa kwamba wabunge hao wahudhurie mkutano huo wa dharura endapo EACJ itaamua ufanyike lakini kama Mahakama haitasema kitu hadi kufikia leo, wabunge wa Tanzania hawatahudhuria.

“Ni busara tu ya Mzee Sitta ndiyo iliyotumika. Yeye ndiye aliyewashauri wabunge kwamba kama EACJ ikiamua mkutano ni halali, basi wahudhurie. Kama hakutakuwa na neno kutoka EACJ basi wabunge wanaruhusiwa kutoingia bungeni.

“Hoja ya Sitta ilikuwa kwamba Tanzania haiwezi kuwa na maadui wawili kwa wakati mmoja. Kwamba wabunge wasielewane na pia wasielewane na EACJ. Hayo yatakuwa makosa,” kilisema chanzo kingine cha Raia Mwema.

Kimsingi, serikali za nchi wanachama wa EAC haziruhusiwi kuingilia mambo ya ndani ya EALA na inachoweza kufanya ni kutoa ushauri tu na si msimamo kwa wabunge wake.

Mkutano uliopangwa kufanyika Arusha leo una lengo la kumjadili na hatimaye kumvua madaraka Zziwa, ambaye amekata rufaa EACJ kupinga uhalali wa mkutano huo.

Raia Mwema linafahamu kwamba wabunge 35 wa EALA kutoka nchi za Kenya, Uganda, Rwanda, Uganda na Burundi –ambayo ni zaidi ya theluthi mbili ya wabunge wote 45 wa Bunge hilo wamekubaliana kumng’oa Zziwa madarakani kwa madai ya kutokuwa na uwezo wa kuongoza taasisi hiyo nyeti.

Maazimio ya kumng’oa Zziwa yalifikiwa wakati wa Mkutano wa Bunge hilo uliofanyika jijini Nairobi mwishoni mwa wiki iliyopita, ingawa tayari Mwanasheria Mkuu wa Ugandam Fred Ruhindi, tayari ametamka kwamba mkutano huo haukuwa batili.

Kamati ya Sheria ya EALA, inayoongozwa na Dora Byamukama, Mbunge kutoka chama tawala cha Uganda cha NRM, ndiyo inayochambua tuhuma mbalimbali dhidi ya Zziwa na gazeti hili limeambiwa na vyanzo vyake vya kuaminika kwamba asilimia kubwa ya wajumbe wake wanajulikana kuwa mstari wa mbele kumng’oa Spika huyo.

Byamukama mwenyewe ndiye aliyewania nafasi ya Uspika katika Uchaguzi wa kuchagua uliofanyika miaka miwili iliyopita, na Zziwa amekuwa akidai kwamba mwanasiasa mwenzake huyo anafanya njama za kumuondoa ili kumkomoa kwa kumshinda.

Katika kesi ambayo Zziwa amefungua EACJ kupitia mawakili wake, ameeleza kwamba kusimamishwa kwake hakukuwa halali kwa sababu taratibu za kufanya hivyo hazikufuatwa.


