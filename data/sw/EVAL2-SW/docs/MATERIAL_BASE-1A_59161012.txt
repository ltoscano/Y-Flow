
Cord yajitetea ama yajali raia?
Wafuasi sugu wa serikali kutoka Mlima Kenya tayari wamesema wako na habari kuwa Cord imepata Sh106 Millioni kutoka kwa mataifa ya Ulaya kufadhili njama hizo.
Hata hivyo, Bw Odinga amesema kuwa mikutano hiyo ni ya kushinikiza serikali iandae majadiliano ya kitaifa kuhusu masuala nyeti yanayomtatiza Mkenya kwa nia ya kutafuta suluhu la kudumu.
Bw Odinga ametaja kuzorota kwa usalama, kupanda kwa gharama ya maisha ambayo tayari imezua ufukara katika jamii na pia ukabila na ubaguzi katika uteuzi wa nyadhifa za serikali kama miongoni mwa masuala ambayo yanahitaji suluhu la haraka.
Pia anasema kuwa lazima Tume ya Uchaguzi na Mipaka (IEBC) ivunjiliwe mbali na kisha makamishna wateuliwe upya katika tume hiyo.
Yale ambayo yanasemwa na Cord yanaonekana kuwa na nia njema katika kuhakikisha utawala bora na kujali maslahin ya mwananchi.
Lakini kwa undani, wachanganuzi wanasema kuna suala fiche katika mikakati ya Cord.
"Mbona Upinzani ujitolee kusaidia serikali kuafikia malengo yake kwa umma huku ikifahamika wazi kuwa ungetaka serikali ishindwe ndiyo ing'atuliwe mamlakani na upinzani utwae mamlaka hayo kwenye uchaguzi ujao?" asema mchanganuzi wa masuala ya kisiasa Bw Geoffrey Kahuthu ambaye anaeleza kuwa nia ya Cord sio kutetea mwananchi mbali ni kuamsha hisia za Wakenya ili wachemkie serikali na kisha waione kama isiyo na jawabu kwa matatizo yao.
"Upinzani umeelewa wazi kuwa Mrengo wa Cord ukihusishwa katika kutafuta suluhu la utawala, basi Wakenya wataupenda na kuuona kama ulio na mawazo ya busara ya kuwatatulia shida zao. Katika uchaguzi ujao wa 2017, Wakenya wengi wataonelea heri wachague upinzani huo badala ya kuirejeshea serikali majukumu hayo na kisha wategemee upinzani kuwapa mwelekeo wa kuongoza," akasema.
Asema kuwa upinzani umetambua hali halisi ya matatizo yanayowakumba Wakenya, na serikali inajua kweli kuwa masuala hayo ni nyeti na yanafaa kutafutiwa suluhisho.
"Huku serikali ikiwa na hofu ya kuandaa mkutano ambao utazua hali ya uchungu kwa Wakenya, imeonelea ni heri kusiwe na mjadala wa kitaifa na badala yake ijaribu kuyatatua," akasema Bw Kahuthu.
Hali nyingine ambayo inajidhihirisha katika msukumo huo wa upinzani ni kuwa, mrengo wa Cord uko na mamlaka ya Kaunti 24 kati ya zote 47. "Magavana wa mrengo wa Cord wamezidia wa Serikali kwa kaunti moja. Ikiwa wenyeji wa kaunti hizo za upinzani watajumuishwa pamoja katika kutafuta suluhu la utawala kutoka kwa upinzani, serikali itajipata ikikaidiwa kwa wingi," akasema.
Aliongeza kuwa mtazamo huo unalenga moja kwa moja kunyima serikali kigezo muhimu cha kikatiba katika uchaguzi ambapo mwaniaji wake na anayetarajiwa kuwa Rais Uhuru Kenyatta atakosa wingi wa kura wa asilimia 51.
Hali hiyo iko na nia ya kuhakikisha kuwa ikiwa Rais Kenyatta atakosa asilimia 51, basi awamu ya pili itaandaliwa na upinzani upate jeki ya kung'oa nanga katika kinyang'anyiro hicho wakiwa na kaunti 24 ambazo huenda zikawapa wingi wa kura na kisha kutwaa uongozi.
Hata hivyo, mchanganuzi wa kisiasa Bw Peter Kagwanja amezua hofu nyingine ambapo Cord inaonekana wazi kutenga jamii ya Mlima Kenya katika harakati zao za kutwaa mamlaka.
Imedhihirika wazi kuwa mrengo wa Cord umemtambua aliyekuwa kiongozi wa kundi haramu la Mungiki, Bw Maina Njenga katika jitihada zake za kuwavuta vijana wa Mlima Kenya hadi kwa upinzani.
Serikali nayo imeonekana kutafsiri hali hiyo kama njama za kufufua shughuli za kundi hilo ambalo kwa miongo miwili zilizua ujambazi wa kila aina na makabiliano ambayo yalizua mauti kwa wafuasi wa kundi hilo.
Ikiwa hali hiyo itarejea tena, basi vijana na wazazi wa eneo la Mlima Kenya watapandwa na hasira na hatimaye kukaidi serikali katika uchaguzi.
Aidha, njama nyingine fiche inayoandaliwa na mrengo huo unaonekana wazi kuwa unalenga zaidi ngome ya Naibu rais Bw William Ruto ili kujaribu bahati ya kusambaratisha udhabiti wa Bw Kenyatta katika uchaguzi ujao wa 2017.
Bw Kagwanja asema kuwa njama hiyo tayari imepigwa jeki na kutokea kwa upinzani katika jamii za Kalenjin, Maasai, Turkana na Samburu (Kamatusa) ambao kwa pamoja na wapiga kura wa Gikuyu, Embu na Meru (Gema) ulisaidia pakubwa kuwapa Jubilee kushinda.
Upinzani huo umezuka kupitia Mwenyekiti wa Magavana Bw Isaac Ruto na pia Mbunge wa Nandi Hills Bw Alfred Keter ambao wamekuwa wakikosoa serikali kwa madai ya kuhujumu ugatuzi na pia ufisadi katika utoaji wa zabuni kwa wanakandarasi.
"Mtazamo wa upinzani ni kuwa wakichukua fursa ya kuchanganyikiwa kwa wapiga kura wa mrengo wa Kamatusa na kuwaelezea kuwa madai ya wawili hao yako na ukweli, basi wataweza kuwavutia wapiga kura kukaidi Bw Ruto na kisha wajiunge tena na Cord," akasema.
Bw Kagwanja asema kuwa hali hiyo inalenga kusambaratisha serikali kupitia kuzua hisia za kukaidi miongoni mwa ngome za serikali.
Ukizingatia hayo, sio ajabu kuwa serikali imekuwa kigeugeu katika kukumbatia pendekezo la Cord la Mjadala wa Kitaifa kwa hofu kuwa kufanya hivyo ni kujitakia balaa ya kukataliwa na wananchi.
Ikizingatiwa kuwa Bw Kenyatta ametangaza kuwa ataongoza kwa miaka 10 na kisha ampishe naibu wake miaka mingine 10, basi upinzani umegundua kuwa usipotia bidii katika kuibomoa serikali, huenda ungoje zaidi ya miaka 20 kutwaa mamlaka ya utawala. 


