
Wasichana 25 Wa tanzania kuzungumza na Michelle Obama

Imeandikwa na Lucy Lyatuu

Imechapishwa: 05 Oktoba 2016

TANZANIA ni moja ya nchi tatu duniani zinazotarajiwa kuhudhuria majadiliano ya kumwezesha msichana katika masuala na fursa. Wasichana 25 wa Tanzania wanatarajiwa kufanya majadiliano ya moja kwa moja na mke wa Rais wa Marekani, Michelle Obama. 

Majadiliano hayo ni tukio litakalofanywa na Shirika la Plan International Tanzania na yatafanyikia katika ubalozi wa Marekani, ikiwa ni maadhimisho ya Siku ya Msichana Duniani Oktoba 11, 2016.
Akizungumzia siku hiyo, Mkurugenzi Mkazi wa Plan International Tanzania, Jorgen Haldorsen alizitaja nchi nyingine zitakazoshiriki katika majadiliano na mke wa Obama kuwa ni Peru na Cambodia.
Alisema katika kuadhimisha siku hiyo, wadau wataombwa kuunga jitihada zinazofanywa na kundi hilo na kupewa nafasi ya kujifunza, kuongoza, kuamua na kuishi ili kuonesha thamani ya mtoto wa kike na hata kwa kuwapa fursa sawa.
Alisema watoto wa kike wamekuwa wakishindwa kufikia malengo yao kutokana na vikwazo kuanzia katika jamii, ambapo pindi wakiaminiwa wanaweza kufanya mambo mbalimbali katika eneo la kisiasa, kiuchumi na hata kijamii. 
Haldorsen alisema wasichana wa Tanzania ni miongoni mwa makundi yanayokumbana na vizuizi vingi na changamoto za kufikia maendeleo, wengine kutofikia ndoto zao kutokana na kutengwa na jamii wanamoishi.
Mkuu wa Kitengo cha Haki za Watoto na Jinsia, katika Shirika hilo, Jane Mrema alisema kupitia maadhimisho hayo, Tanzania itapata fursa ya kuieleza dunia kuhusu changamoto za wasichana, lakini pia kuonesha uwezo kwa wale watakaopewa nafasi ya kushika madaraka ya viongozi mbalimbali.


