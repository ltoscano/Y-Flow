
Twahitaji kelele za Babu Rao ili Jubilee wasimee pembe
Kenya tu tunapohudhuria mikutano ya Bwana Vitendawili na Jomo mdogo pale Tononoka. Wakiondoka mapuuza U yakaendelea.
Sasa Mung'aro wanamsumbulia nini? Amekula mbuzi wa nani? Ama, bora zaidi, amekunywa madafu ya nani? Cord inaendelea kujichimbia kaburi kila uchao, nayo Jubilee inashabikia vita hivyo vya panzi na kuangua kicheko. Jubilee inajua mwishowe panzi mmoja au wote wanaoshiriki vita hivyo watakuwa kitoweo chake. Sima - au viazi ukitaka - ipo Jubilee, wanachosubiri ni mchuzi kutoka Cord ili karamu iendelee.
Ni kwa mintaarafu hii ambapo namsihi `Baba' ya Kajwang' aache kupotoshwa, asiangamize nchi.
Msomaji, hata ikiwa wewe ni `Jubilee damu' wasemavyo vibaraka, omba sana tuendelee kusikia kelele za Cord. Upinz a n i SHAONA? Kweli Pwani si Kenya. Naam, huwa ukiangamia, hata hizo neema za Jubilee unazodhani unazo zitakutoka ghafla, turejee tulipotoka pa chama cha kuku chambilecho Bill Samoei.
Ni wakati huo ambapo mafisadi watabaka uchumi wetu mchana na kutuuliza kijeuri: Mtafanya nini? Ni wakati huo ambapo sera za chama cha kuku, wazijua za `Kanu ndiyo Baba na Mama', zitarejea.
Watu wataanza kutoweka ghafla wasionekane tena, vikao vya vijiweni vijae majasusi washenzi hivi kwamba jioni ukirejea kwako ama utapata unasubiriwa hapo nje au ukiingia tu wabishe mlango! Ukiuliza ni nani, wataingia na mlango hata kabla hujapepesa jicho ubebwe juujuu ukasemee mbele.
Makosa yako? Mapema mchana ulipokuwa kijiweni ulitamka maneno yaliyoashiria huna huheshimu mamlaka ya `Baba na Mama'.
Ni kwa kutotaka kuishi katika Kenya ya aina hiyo ambapo nitaendelea kuombea `Baba' ya Kajwang' maisha marefu.
Kenya inaweza kuwaje Wiper akiwa kinara wa upinzani? Sote tungeuzwa bei ya kitunguu, kufumba na kufumbua tusikie mtu akisema amepitia katikati! Kwake kupitia katikati ni kupata mshahara wa kila mwezi huku mimi nawe tukienda miayo kwa njaa.
Ingawa namwombea maisha marefu Agwambo, simtaki ikulu kwa maana namhitaji huko nje akipiga mayowe kunitetea.
Na kwa maana ngoma huleta raha ikichezwa na wengi, sitaki atengane na wanasiasa wa Pwani. Akiwanyanyasa leo atanyanyaswa na wapiga kura wao ifikapo 2017, wote waimbe Jubilee, kelele zake pekee zisifae kitu.
Kusema Gideon Mung'aro hafai kuwa kiranja wa Cord ni sawa na kutukana wakazi wa Pwani, akawaambia hata kura zao hazifai.
Japo si wengi sana, walimpigia kura Agwambo kwa fujo uchaguzi uliopita mwana wa mwanzilishi akawa hana lake! Hivyo basi, si kwa hisani ya Agwambo ambapo Mung'aro alipewa cheo hicho na Cord.
Na nakuhakikishia hakuna mbunge yeyote wa Pwani aliye na tajiriba kama ya Mung'aro, eti akipewa wadhifa huo hali itabadilika.
Ama mtu amemdanganya Agwambo "hata Jakoyo Midiwo anatosha"? Mzee Agwambo kamba unayo shingoni, nakusihi usijinyonge.
mutua-muema@yahoo.com


