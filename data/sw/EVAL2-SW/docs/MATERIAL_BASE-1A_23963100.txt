
Kinachozuia watu wengi kushindwa kupata fedha nyingi 
kushindwa Katika safari ya maisha ya mafanikio kitendo cha kutengeneza fedha nyingi kila mtu anataka akifikie
Imani Ngwangwalu
Bila shaka utakubaliana nami hakuna mtu ambaye haitaki fedha, kila mtu kuamka hadi kulala kwake shughuli zake nyingi karibu zote zinahusisha juu ya kupata fedha. Hiyo yote inaonyesha fedha inahitajika kwa namna yoyote ile kwa wingi na tena kwa kila mtu.
Hata hivyo, pamoja na kiu yote hiyo ya kutaka kuwa na mafanikio makubwa ya kifedha, wengi wetu bado huwa hawafanikiwi.
Unajua ni kwa nini? Ngoja nikuambie. Kwa kawaida huwa yapo mambo mengi yanayomfanya mtu huyu apate fedha nyingi na mwingine akose. Lakini, leo hii nataka nikupe siri na kukuambia jambo moja tu linakufanya ushindwe kutengeneza fedha za kutosha. Jambo hilo si lingine ni tabia.
Ndiyo! Nimesema ni tabia. Zipo tabia ambazo ukiwa nazo ni lazima zitakufanya ushindwe kutengeneza fedha kwa kiasi kikubwa.
Ni tabia ambazo wengi tunazo na ni kweli zinaturudisha nyuma kwa kiasi kikubwa. Kwa kusoma makala haya, utajifunza tabia hizo ambazo zimekuwa kama kizuizi kwako na kukufanya ushindwe kupata fedha kwa kiasi kikubwa.
Karibu na twende pamoja kujifunza.
Tabia ya kushindwa kuifanya fedha ikuzalishie: Kati ya kitu ambacho kinakuzuia ushindwe kutengeneza fedha nyingi ni kule kushindwa kuifanya fedha unayoipata ikuzalishie zaidi.
Kwa mfano, kama unapata shilingi 500,000 kwa mwezi, je, unaifanya vipi hiyo fedha ikaongezeka zaidi ya hapo? Kama unashindwa kuifanya hiyo fedha ikuzalishie zaidi basi elewa hiyo ni moja ya tabia inayokufanya ushindwe kupata fedha nyingi kupata fedha kwa kiasi kikubwa.
Kitu cha kufanya kama hilo ndilo linalokuzuia, tafuta ni wapi au eneo lipi unaweza kuwekeza kwa fedha unayoipata. Ukishapata kitu hicho acha kupoteza muda kwa kujiuliza uliza na anza mara moja kutengeneza fedha kwa kuiweka kwenye uwekezaji.
Kwa kujijengea tabia hiyo kutakufanya uzidi kutengeneza fedha za ziada. Jambo la msingi na la kukumbuka ifanye fedha yako ikuzalishie zaidi hata kama ni kiasi kidogo unapata.
Tabia ya kushindwa kutoa thamani: Ni rahisi kushindwa kupata fedha kwa kiasi kikubwa kama pia utashindwa kutoa thamani kwa kile unachokitaka. Mara nyingi mafanikio yoyote yanaanza kwa kutoa thamani uliyonayo ndani mwako kwanza.
Kwa mfano, hapo ulipo kuna kiasi fulani cha fedha unachokipata kwa mwezi. Kiasi hicho cha fedha hakiji hivihivi bali kuna thamani au kitu unachokitoa ndani mwako kinachokuwezesha upate fedha hiyo.
Kama tafsiri yake iko hivyo, hiyo inamaanisha kwamba kama unashindwa kutoa thamani kubwa maana yake utashindwa kutengeneza fedha nyingi. Wengi kutokana na kuishi kwa mazoea wamejikuta wakiwa ni watu wa kuishi maisha yaleyale bila kutoa thamani kubwa sana. Kwa kufanya hivyo hujikuta ni watu wa kushindwa kutengeneza fedha nyingi karibu muda wote wa maisha yao.
Tabia ya kufanya mambo kwa ukawaida sana: Sumu kubwa ya kutofikia mafanikio na kushindwa kutengeneza fedha kwa kiasi kikubwa ni kufanya kazi kwa ukawaida sana. Watu wengi wana mazoea ya kufanya kazi kwa viwango vya kawaida.
Ili uweze kufanikiwa na kutengeza fedha nyingi maishani mwako, jifunze kufanya kazi kwa bidii zote bila kuchoka. Kwa kadri utakavyozidi kuongeza juhudi katika kufanya kazi kwa bidii, itakufanya uzidi kutengeneza mpato makubwa sana. Kama unafikiria natania, angalia watu ambao maisha yao yote wameyaweka kwenye kujituma huku wakiwa wamekubali kujifunza.
Watu hawa mara nyingi wanatengeneza fedha nyingi sana kutokana na kile wanachokifanya kwa juhudi zote. Kwa hiyo moja ya kitu kinachokufanya ushindwe kutengeneza fedha nyingi siyo mkosi au laana kama unavyofikiri bali ni kufanya kazi kwako kwa ukawaida.
Jitume mara kumi ya hapo tuone ni nini kitakutokea kwenye maisha yako.
Tabia ya kuridhika mapema: Kuna watu wana tabia hasa pale wanapopata mafanikio madogo tu, huwa ni watu wa kuridhika. Huwa ni watu wa kujiona wamefika na hata zile juhudi kubwa walizokuwa nazo mwanzo zinakuwa zinapotea kidogokidogo kwa sababu ya mafanikio hayo.
Unapokuwa na tabia kama hii tambua kabisa hicho ni chanzo kikubwa sana kinachokufanya ushindwe kutengeneza fedha nyingi.
Kwa mfano, jaribu kuangalia baadhi ya wasomi wetu, wakijenga nyumba na kununua gari kwao ndiyo basi. Maisha huwa kama yameishia hapo na hakuna juhudi kubwa tena wanayokuwa wanaifanya. Kitu cha kuelewa mafanikio siyo nyumba wala gari peke yake. Tunatakiwa kufanya mambo makubwa zaidi ya hapo. Kama mafanikio ni nyumba tu sasa jambo la kujiuliza ni nani anayeishi kwenye tundu kama ndege, bila shaka hakuna.
Hivyo acha kuridhika ili utengeneze fedha za kutosha.
Kimsingi zipo tabia nyingi ambazo zinaweza zikakuzuia ukashindwa kupata fedha kwa kiasi kikubwa na kukufanya usifikie mafanikio mkubwa.
Lakini kwa kupitia makala haya hizo ni baadhi tu ya njia unaweza kuzitumia.


