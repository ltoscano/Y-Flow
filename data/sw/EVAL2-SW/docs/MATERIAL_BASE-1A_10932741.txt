

NI dhahili kuwa kila mtu nikimwambia anipe tafsiri ya neno ‘njaa’ atanipa. Na kwa tafsiri ambayo imezoeleka njaa ni ile hali ya kukaa muda mrefu bila kupata chakula chochote.
Basi baada ya kufahamu hilo, sasa leo nataka uniambie wewe hali ambayo huwa inakukumba ni kweli njaa au ni hali nyingine?

Njaa pia ni tafsiri ikiwa ina maanisha unahitaji chakula.
2\. Njaa ni tafsiri kuwa muda wa kula umefika.
3\. Njaa ni tafsiri kuwa umekaa muda mrefu bila kula ‘nina njaa kali kweli’ kama ni rafiki yako utamuuliza, mbona unakula kwa pupa hivyo? Atakwambia nina njaa mno akimaanisha amekaa muda mrefu bila kula.
4\. Njaa inaweza kuletwa na kitu kitamu na chenye harufu nzuri kimepita karibu, utashtukia unachomoa fedha kwenye pochi na kuchukua chochote.
5\. Njaa pia ni tafsiri kuwa unajisikia angalau kupata chochote tu, kwa sababu tu ule muda rasmi wa kula umepita. Basi utaagiza soda, keki na maandazi.

Hizo zote ni tafsiri za neno ‘njaa’ kiuhalisia.
Je, ni kweli unapojisikia yote hayo lazima ule?
Hapana! Tena hili ndilo kaburi la wengi ambalo linazika afya zao. Unatakiwa ujue njia za kujua je, hii ni njaa ya aina gani? Si kwa sababu machinga kapitisha keki basi kuna hali fulani ya kutaka kula inakuja mpaka unanua unabugia basi moyo unaridhika. Unatembea njiani umechelewa nyumbani eti tu kwa sababu saa sita imepita unaanza kujenga mazingira ya njaa inayotokana na mazoea, hapo ikipita soda unanunua ili tu ukonge moyo wako kuwa angalau umepata chochote.
Umefika kwa rafiki yako, umekuta kakaangiza pilau inanukia kweli, hapo hapo utaaanza kujihisi kutaka kula kwa sababu chakula kinanukia vizuri. Nini tafsiri ya mifano yangu? 
Si kila njaa ina maanisha unatakiwa kula, jifunze kutambua chanzo cha kukufanya ujisikie kutaka kula, ukijua hilo utakuwa umeepuka njaa zenye kuepukika naziita “false hunger.”


