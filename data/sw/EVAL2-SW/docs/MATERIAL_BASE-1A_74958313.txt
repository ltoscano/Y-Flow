Mákalámba mpé azalí na yĕ mobɛ́ti wa mikandá tɛ̂. Azalákí ndé mokomi wa mitúyá ya misɔlɔ.

Ya sɔ̂lɔ́ moto nyɔ́nsɔ lokóla ezalí yĕ o mosálá mwa kaláka na Kongó, ayébí sé kobɛ́tɛ mwâ masíni. Lokóla mpé Mákalámbá atíká yangó kala, elɔ́kɔ mɔ̆kɔ́ monɛ́nɛ esálaka mpási sé momɛsani mosílí. Mákalámbá akamátí mpé mosálá môná. Atíí nkásá o masíni. Abandí mpé koningisa mokwese mwa masíni. Mosálá mosílí. Atángí mbángu mbángu mpé apésí mwangó na mokonzi mokɛ́ mpɔ̂ átánga, libosó ya bolekisi epái ya mokonzi monɛ́nɛ. Esílísí óyo ya mokɛ́ kotánga, anátí mosálá mwangó epái ya mokonzi monɛ́nɛ. Mokonzi wa bangó nkómbó Bosquet yĕ óyo akamátí mosálá mosálémí na Mákalámbá mpé motángémí na Aloz ôná azalí mokonzi mokɛ́. Bosquet átála sé boye, amɔ́ní mwâ mobúnga mokɛ́ mpenzá na mokandá yangó. Bosquet mokonzi monɛ́nɛ wa mosálá, ayéí mabé. Atɔmbɔ́kí penzá ya sɔ̂lɔ mpɔ̂ te Mákalámbá abósání kotíya lokásá mosúsu mpé abósání mwâ nkomá na nkómbó mɔ̆kɔ́. Abéngí Mákalámbá mpɔ̂ ámótúna mpé áyébisa yĕ óyo ezalákí na • motéma mwa yĕ.