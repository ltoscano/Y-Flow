
Watu 30 wahofiwa kufa kwa bomu katika umati
MAAFISA wa usalama wa Shiite Huthi pamoja na wasaidizi wa kujitolea wakiwa nje ya jumba linalotumiwa na maafisa wa polisi wa Huthi ambalo liliharibiwa kwa bomu mjini Sanaa mnamo Jumatatu. Bomu hilo liliua wanamgambo sita wa Shiite katika jiji hilo kuu la Yemeni.
kwa SANAA, Yemen ZAIDI ya watu 30 wanahofiwa kufariki dunia huku wengine zaidi ya 50 wakijeruhiwa baada ya washambuliaji wasiojulikana Jumatano kulipua bomu katika umati uliokuwa umekusanyika kwa ajili ya usajili wa makurutu wa polisi jijini Sanaa.
Kulingana na maafisa wa polisi bomu hilo lilikuwa ndani ya gari kabla ya kulipuka na kusambaratisha shughuli hiyo.
Shambulizi hilo lilitokea siku chache tu baada ya bomu jingine kulipuka mjini Dhamar ambapo watu wanne akiwemo mwanahabari waliuawa.
Washambuliaji sita wa asili ya Shiite pia walijeruhiwa katika tukio hilo la Jumapili.
Hata hivyo, kufikia sasa hakuna kundi ambalo limedai kuhusika katika shambulizi hilo la Jumatano.
Kundi la Al-Qaeda ambalo limeorodheshwa na Amerika kuwa mtandao hatari wa kigaidi duniani limekuwa likitekeleza mashambulizi dhidi ya vikosi vya usalama nchini Yemen.
Taifa hilo limekumbwa na misukosuko tangu mwaka 2012 wakati wa harakati za kumng’oa mamlakani aliyekuwa kiongozi wa nchi hiyo na mbabe wa kisiasa Ali Abdullah Saleh.
Kundi la Huthi ambalo linadhibiti sehemu kubwa ya Yemen limekuwa likipigania kujaza pengo lililoachwa wazi na Saleh.
Al-Qaeda imeapa kupambana na kundi la Huthi ambalo pia linafahamika kama Ansarullah.
Mji mkuu ulitwaliwa na kundi la Huthi mnamo Septemba ambalo limekuwa likipanua ngome yake hadi katika wilaya zinazotawaliwa na Wasunni kama vile Ibb.
Al-Qaeda inadhibiti maeneo ya Kusini na Mashariki mwa nchi hiyo na imeanzisha harakati za kutaka kuteka mji mkuu wa Sanaa.
Serikali ya Saleh iliwekewa vikwazo na Amerika mnamo Novemba kutokana na madai kuwa aliunga mkono harakati za Huthi.
Amerika pia ilikosa kutambua makamanda wawili wa kundi la waasi wa Shiite: Abdullah Yahya al-Hakim na Abd al-Khaliq alHuthi “kwa kujihusisha na vitendo ambavyo vilitishia amani na uthabiti wa taifa la Yemen.
Kwingineko, watu wawili akiwemo mshambuliaji waliuawa Jumanne kufuatia shambulizi katika kituo cha matibabu cha kijeshi katika eneo la Texas, Amerika.
Makabiliano hayo yaliyotokea nje ya kliniki ya kijeshi ya Fort Bliss mjini El Paso -yalitokea saa sita mchana, kulingana na Meja Jenerali Stephen Twitty.
“Mshambuliaji aliuawa pamoja na mtu mmoja,” akasema Twitty bila kuwatambua wahasiriwa.
“Wagonjwa pamoja na wafanyakazi waliokuwa ndani ya kliniki hiyo wako salama na hali ya utulivu imerejea,” akafafanua huku akiongezea kuwa majasusi kutoka idara ya Federal Bureau of Investigation (FBI) wanaongoza uchunguzi kubainisha kiini cha shambulizi hilo.
Mnamo Aprili mwezi jana, askari aliyekuwa na tatizo la kiakili alifyatua kiholela bastola yake mara 35 ambapo aliua watu watatu na kujeruhi wengine 16.


