
Bata-bukini ni ndege walio na faida nyingi kwa mwanadamu
NA PETER CHANGTOEK
KUNA manufaa kadha wa kadha yanayotoka kwa ufugaji wa bata-bukini.
Kwanza, ndege hao hufanya kazi kuntu ya kutoa ulinzi nyumbani. Wao hutoa sauti fulani wanapoliona au kulisikia jambo lisilokuwa la kawaida na hivyo basi kutoa tahadhari kuhusu jambo lolote baya.
Mayai ambayo hutagwa na ndege hao ni mazuri. Mayai mawili ya bata-bukini ni sawa na yai moja la kuku.
Pia, nyama ya ndege hao ni nzuri na nyororo kuliko ile ya kuku. Nyama hiyo ina kiasi kidogo cha mafuta na kolestro.
Vile vile, ni muhali mno kwa bata-bukini kuathiriwa na maradhi ambayo aghalabu huwaathiri kuku na kumletea mkulima hasara kwa kuangamia kwao.
Aidha, kinyesi cha ndege hao hutumiwa kuwa mbolea, na ni murua katika upandaji mimea kama mboga.
Hali kadhalika, bata-bukini hula wadudu; mathalan kupe, viroboto, chenene, buibui, n.k.
Pia, huwaangamiza wadudu wengine ambao huiharibu mimea. 
Isitoshe, manyoya yao ni maridadi mno machoni pa waja. Pia, mkulima hatumii gharama kubwa kuwalisha. Fauka ya hayo, ndege hao huweza kufugwa katika mazingira tofautitofauti, muradi tu wasifugwa katika mahali palipo na theluji.


