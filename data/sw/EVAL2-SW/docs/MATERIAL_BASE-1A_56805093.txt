
Uchanaji nyavu wampigisha Gitonga hatua hadi timu kuu
Na DUNCAN MWERE
EMBU NYOTA ya mchezaji Wilson Gitonga ilianza kung’aa alipochaguliwa kuwakilisha kaunti ya Embu kwenye michuano ya chipukizi walio chini ya miaka kumi na mine (U-14) miaka miwili iliyopita.
Ni kutokana na juhudi za mchwa na nidhamu kwenye soka, Gitonga alisajiliwa na timu ya Blackcats na kuchangia pakubwa kutwaa ubingwa wa ligi ya Embu miaka ya 2012 na 2013 katika uwanja wa manispaa ya Moi, kaunti ya Embu. Fauka ya hayo, Gitonga aliye mshambulizi matata na mfungaji bora wa ligi hiyo msimu wa 2014 sasa amejiunga rasmi na timu kuu ya Blackcats aliko naibu nahodha.
Gitonga aliye mwanafunzi wa zamani wa shule ya msingi ya Embu County alidokezaa dunda nyanjani kuwa azma yake kuu maishani ni kutia fora kwenye soka, “Matumaini yangu ni kuchezea timu ya AFC Leopards na Arsenal kwenye ligi ya EPL,” aeleza Gitonga mwenye umri wa miaka kumi na sita.
Kinachomchochea zaidi mshambulizi huyu ni namna kiungo wa awali wa AFC Leopards Mike Barasa alivyomakinika na kujaza magoli si haba golini.
Kocha wake Sammy Githinji ana imani kuwa Gitonga ana uwezo wa kutimiza ndoto yake endapo soka ya jimbo hili itapewa uzito unaofaa, “ kaunti ya Embu ina wachezaji wanaoweza kufika hadi hadhi ya kimataifa washika dau wakiwajibika barabara,” aeleza Githinji Bali na kuwa nyota timuni, kocha Githinji amemtwika jukumu la kutoa mafunzo na kuongoza mazoezi hususan siku za wiki, wakati shughuli zimembana. Akiwa na matumaini si haba timu yake kufanya vyema msimu, licha ya kushikilia nafasi ya nne kwenye msimamo wa ligi. 
Kwenye mechi za msimu huu walizima timu ya Mt.
Kenya mabao 3-0, katika mchuano huo alipachika mabao mawili. Kwenye mechi nyingine walilaza Kirimari FC na Lucky star 2-0 na 2-1 mtawaliwa. Walifunga Superstrikers 7-0 na kutoka sare tasa 0-0 na Kimangari.
Hata hivyo Gitonga anaiomba serikali ya kaunti ya Embu kujitokeza na kutambua vipaji tangu umri mchanga.


