
Soka letu hatuliendeshi kisayansi, lipo lipo tu
Kwa kifupi soka ni mchezo wa kiufundi au mchezo wa stadi, unahitaji kufahamu njia za ufundi, stadi au mbinu ili kuucheza Tumepewa miguu kwa ajili ya kuitumia kutembea, siyo lazima kuitumia kucheza soka hivyo kiasilia siyo jambo rahisi kuitumia miguu kufanya jambo kinyume na kuitumia kutembea.
Ili uweze kuitumia miguu kufanya jambo lingine kinyume na kutembea inabidi upate elimu ya ufundi huo kuweza kufanya hivyo.
Kwa hiyo mtu ili aweze kucheza soka lazima atengenezwe kiufundi kucheza soka na hilo linawezekana kwa watoto wenye umri wa miaka kuanzia mitano mpaka 12.
Kwa mtazamo wangu makocha wengi wa mtaani wanaumiza watoto na vijana kwa sababu makocha hao hawana Elimu ya Ualimu wa Mazoezi ya Viungo na Elimu ya Michezo.
Katika nchi zilizoendelea kama hauna elimu hiyo hauwezi kumpeleka mtoto wa mtu uwanjani, atakushtaki, kwa sababu kocha mwenye Elimu ya Mazoezi ya Viungo na Elimu ya Michezo anafahamu namna ya kushughulika na mwili wa binadamu yaani anatambua mahitaji ya mwili wa mtoto wa miaka mitatu, minne na kuendelea.
Tunatakiwa tuelimishe makocha wengi wanaoweza kufundisha watoto kucheza soka na kuelewa hawatakiwi kufanya makosa katika misingi ya soka uwanjani.
Lazima tukubali tuna tatizo kubwa la makocha nchini, hatutakiwi kujisifia kwamba tuna makocha wa soka wenye elimu ya cheti tu, viwango vya vyeti walivyonavyo makocha wetu wa soka nchini ni vya chini, kwa hiyo kama mwalimu ana kiwango cha chini cha elimu na wanafunzi watakuwa na viwango vya chini pia.
Kutokana na tatizo hilo la upungufu wa makocha wa soka mitaani wenye Elimu ya Ualimu wa Mazoezi ya Viungo na Elimu ya Michezo, hali hiyo imesababisha vipaji vingi kushindwa kuibuliwa hata vile vilivyopo kushindwa kuendelezwa katika misingi sahihi ya soka na ndiyo maana tunaona katika klabu zetu za Ligi Kuu jinsi wachezaji wengi wanavyoshindwa kuishi katika misingi ya soka.
Makocha wengi waliopo mitaani hawana ueledi wa kutosha na ndiyo maana wameshindwa kuonyesha umahiri wao wa kuwabadilisha watoto kwa kuwapa mafunzo sahihi ya soka kwa sababu kazi ya kocha siku zote ni kumbadilisha mwanafunzi kwa kumpa mafunzo sahihi.
Lakini pia katika soka kuna mambo mengi ya kitaalamu yanayosaidia soka kuendelea ambayo ni utaalamu wa Utawala na Uongozi wa michezo, utaalamu wa Masoko, utaalamu wa Madawa ya Michezo au Sayansi ya Michezo, utaalamu wa Maendeleo ya Miundombinu ya Michezo, utaalamu wa Utalii wa Michezo na mengi mengineyo. 
Kwa mfano utaalamu wa uongozi na utawala wa michezo una lengo la kuimarisha imani kwa wadau na wadhamini kwamba kwenye michezo hasa soka ukaguzi wa mapato na matumizi unaweza kufanyika kwenye michezo kuna mipango na kwenye michezo kuna mapendekezo (proposals).
Wapo watu wana fedha nchini na wanataka kuweka fedha zao kwenye michezo hasa katika soka, lakini hawana imani na watu wanaoongoza vyama vya michezo na walioko kwenye michezo yaani watu wa michezo hawaaminiki!.
Pia utaalamu wa uongozi na utawala wa michezo unahitajika katika vyama vya michezo hasa vyama vya soka nchini ili kusimamia vyama hivyo kikamilifu na kupunguza migogoro, ugomvi na matumizi mabaya ya fedha za wadhamini na wadau mbalimbali.
Katika utaalamu wa dawa za michezo au sayansi ya michezo, hivi sasa hauwezi kutegemea nguvu za mchezaji binafsi unatakiwa ujue mwili wa mchezaji kiundani, ndiyo maana naona soka ikiendeshwa kisayansi zaidi huleta manufaa zaidi, soka letu hatuliendeshi kisayansi.


