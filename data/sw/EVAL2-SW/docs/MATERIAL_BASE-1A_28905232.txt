CCM Mbeya wamgeuka mgombea wao
Nov 11, 2015

CHAMA cha Mapinduzi (CCM) Jimbo la Mbeya Mjini kimechanganyikiwa kwa kukosa suluhisho la kushindwa kulikomboa Jimbo kutoka Chama cha Demokrasia na Maendeleo (Chadema).
Kinadharia, CCM ilionekana kujipanga sawasawa kulikomboa Jimbo hilo, lakini kimkakati ni wazi kwamba chama hicho kilipwaya.
Katika hali ambayo haikutarajiwa na wengi, katika Uchaguzi Mkuu wa mwaka huu, CCM ilizidi kupoteza ushawishi wake ndani ya Jiji la Mbeya baada ya kushindwa vibaya na Chadema katika nafasi za udiwani na ubunge.
Matokeo ya uchaguzi huo yaliipa Chadema ushindi mkubwa, kikizoa kata 26 kati ya 36 zinazounda jiji hilo, wakati CCM kiliambulia kata tisa tu huku, kata moja ikisubiri kufanya uchaguzi.
Taswira ya kutoweka kwa CCM katika Jiji la Mbeya ilijitokeza zaidi katika nafasi ya ubunge ambako mgombea wa Chadema, Joseph Mbilinyi aliibuka na ushindi mnono wa kura 97,775 dhidi ya kura 46, 894 za mgombea wa CCM, Sambwee Shitambala.
Kilichoiangusha CCM
Kuna mitazamo miwili mikuu katika kuangalia sababu hasa zilizoiangusha CCM katika Jiji la Mbeya na pengine maeneo mengine nchini.
Mtazamo wa kwanza ni wa wenye kumwangalia mgombea wa CCM, Shitambala, kwamba mgomba huyo hakuwa na nguvu. Hao ni pamoja na viongozi wa chama hicho jimboni humo wanaodai mgombea wao alikuwa pia akitafunwa na historia yake akiwa Chadema.
Akiwa Chadema Shitambala alishiriki mara mbili kuwania Jimbo la Mbeya Vijijini na mara zote hakufanikiwa. Hata hivyo, wafuasi wa Chadema na baadhi ya wakazi wa majimbo hayo jirani wanaamini kuwa Shitambala alikisaliti chama chake, na hatua yake ya kuhamia CCM waliona kuwa uthibitisho tosha wa madai yao.
Katika mtazamo huo wapo pia viongozi waandamizi wa chama hicho tawala mkoani Mbeya, nao wanamtupia lawama mgombea wao, japo ndio waliompitisha kuwakilisha chama chao.
Katibu Msaidizi CCM Mkoa wa Mbeya, Abdallah Mayomba, hatoi jibu la moja kwa moja, japo anakubaliana kwa kiasi fulani na hoja hiyo, akisema anayasikia yakizungumzwa. Hata hivyo, anaongeza akisema matokeo ya uchaguzi huo ni somo kwa wakazi wa Jiji hilo kwamba dhana ya ukabila haina nafasi tena.
“Matokeo yanatoa fundisho kwa wenzetu kwamba Usafwa hauwezi kukupa ubunge Mbeya,” alisema Mayombo katika mahojiano yake na Raia Mwema ofisini kwake hivi karibuni.
Mtazamo wa pili, unaoungwa mkono na aliyekuwa mgombea wa chama hicho ni ule wenye kukiangali chama chenyewe. Wenye kusimamia mtazamo huo wanaamini kwamba CCM imeangushwa na viongozi wake, na kwamba kumtupia lawama mgombea ni kutafuta kichaka cha kuficha uovu wao.
“CCM imeangushwa na mambo mawili. Kundi la Ukawa ndani ya CCM na kundi lililotokana na kura za maoni,” kinasema chanzo cha habari ndani ya chama hicho.
Kuwapo kwa Ukawa ndani ya chama hicho kunathibitishwa na mmoja wa viongozi wa waliowahi kushika nafasi za juu katika chama hicho mkoani Mbeya. Kiongozi huyo amesikika kwenye baadhi ya maeneo akilalamikia ushindi wa Rais Dk. John Magufuli akidai mgombea wa Ukawa, Edward Lowassa alishinda ila aliibiwa kura.
“Mimi nina ushahidi. Niko ndani kule, Lowassa aliibiwa kura,” alilalamika kiongozi huyo wa CCM. 
Hata hivyo, katika maongezi yake, kiongozi huyo hakuficha hisia zake baada ya kujipambanua kuwa yeye alikuwa mtu wa Lowassa.
Shitambala avunja ukimya
Hatimaye aliyekuwa mgombea wa CCM, Shitambala amevunja ukimya na kuweka wazi sababu zilizomwangusha katika uchaguzi huo pamoja na dalili zote kuwapo za ushindi kwa CCM.
Shitambala anaitaja sababu kuu kuwa ni makundi ndani ya chama chao, akiyataja kuwa ni pamoja na lililotokana na kura za maoni kwa baadhi ya washindani wake kutokubaliana na matokeo hivyo kuendesha vita dhidi ya mgombea wao.
Kundi la pili analotaja ni la Ukawa ndani ya chama chao, kundi ambalo linaungana na lile la wafuasi wa aliyekuwa mgombea wa vyama vinavyounda Umoja wa Katiba ya Wananchi (UKAWA), Edward Lowassa.
“Mbeya nilizungukwa na viongozi wa CCM, ukimtoa kampeni meneja wangu, wote walikuwa team Lowassa, tena wale royal (watiifu), kwa hiyo ilikuwa ni rahisi kupokea maelekezo na kuyatekeleza,” anasema Shitambala katika mahojiano yake kwa njia ya simu na gazeti hili.
Shitambala anaamini kwamba kama si usaliti uliofanywa na viongozi wa chama hicho kutokana na mahaba yao kwa Lowassa, mgombea wa chama hicho na mshindi na nafasi ya Urais, Dk. Magufuli asingepata asilimia 58 bali nyingi zaidi ya hapo.
“Magufuli hakupaswa kupata asilimia 58, kutokana na sifa zake za kiutendaji, uadilifu, uchapakazi na mapenzi yake kwa nchi yake,” anasema Shitambala.


