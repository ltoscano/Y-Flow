
UPINZANI, DKT. TULIA HAPATOSHI BUNGENI

June 2, 2016

WABUNGE kutoka Kambi Rasmi ya Upinzani bungeni wameanza kutekeleza kwa vitendo kile walichokiahidi kwa kuendelea kususia vikao vya Bunge vinavyoongozwa na Naibu Spika,Dkt. Tulia Ackson, kwa hoja ya kutokuwa na imani naye.
Hali hiyo iliendelea bungeni jana asubuhi kwa wabunge hao kususia kikao baada ya kuona kinaongozwa na Naibu Spika, Dkt. Tulia. Kwa kauli moja nje ya ukumbi wa Bunge waliahidi kuendelea kufanya hivyo.
Katika kikao cha jana Msemaji wa Kambi Rasmi bungeni katika Wizara ya Fedha na Mipango,David Silinde,aliingia kwenye kikao hicho pale muda wa upinzani wa kusoma hotuba yao, aliomba hotuba yake iingie kwenye Hansard.
“Sitaweza kusoma hotuba yangu kwa sababu hatuna imani na wewe Naibu Spika, kwani unapoendesha vikao unatufanya kama watoto wadogo,” alisema Silinde na kisha alitoka nje.
Mbunge huyo wakati anaitwa kusoma hotuba yake alitoka nje moja kwa moja na hakutaka kukaa tena ndani ya ukumbi wa Bunge.
Baada ya hapo, Dkt. Tulia alimuita mchangiaji wa kwanza ambaye ni Mbunge wa Kigoma Kaskazini,Peter Serukamba. Wakati akiahirisha Bunge, Dkt. Tulia alisema; “Kumekuwepo na upotoshaji maeneo mbalimbali, lakini kanuni za Bunge zinaeleza wazi kwamba kama kuna mbunge yeyote ambaye atakuwa hajaridhika na uamuzi wowote uliotolewa na spika anaweza kukata rufaa,” alisema.
Dkt. Tulia alisema: “Pale panapoonekana utaratibu haufuatwi kuna taratibu za kufuata kanuni zinatoa ruksa ya kukatia rufaa uamuzi wowote wa spika.
“Wabunge wakasome kanuni vizuri mtu anaweza kukata rufaa kutokana na uamuzi wowote na katika kikao cha kujadili suala hili Spika au Naibu Spika hataruhusiwa kuwa mwenyekiti isipokuwa atachaguliwa mtu mwingine.”
Wakati huo huo, Kambi rasmi ya upinzani bungeni imeazimia kupiga kura ya kutokuwa na imani na Dkt. Tulia kwa kile walichodai kwamba kila anapoongoza Bunge, analiendesha kibabe.
Kauli hiyo ilitolewa jana na Kiongozi wa Kambi hiyo, Freeman Mbowe, wakati akizungumza na waandishi wa habari kwenye viwanja vya Bunge, mjini Dodoma.
Alisema tatizo kubwa la Bunge la 11 ni Naibu Spika,mara kadhaa Bunge limekuwalikivurugika, mipango ya Bunge inavurugika mambo yanakwenda isivyotakiwa kutokana na kuwepo kwa Dkt. Tulia.
“Tujadili ajenda ya kutokuwa na imani naye na katika kutokuwa na imani siku yoyote ambayo Naibu huyu atakuwa kwenye kiti sisi tutatoka nje tumechoka kufanywa watoto wadogo kutolewa bungeni kila mara kama ni maagizo kutoka nje ya Bunge tumechoka,tunaweza kufanya siasa hata nje ya Bunge,” alisema Mbowe.
“Naomba Wa tanzania waelewe kuwa hatutaki kutokuheshimu kiti cha spika, bali tunategemea atuheshimu na kuheshimu maoni ya wabunge,kanuni hizo za kutubana hatuwezi kutufuata kama ni kutufukuza bungeni wafanye hivyo,” alisema.


