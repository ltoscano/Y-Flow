
Upembuzi barabara Nata- Mto Mbu waiva
Habel Chidawali, Mwananchi hchidawali@mwananchi.co.tz
Dodoma. Serikali imekamilisha upembuzi yakinifu wa ujenzi wa barabara kuanzia Natta – Mugumu – Loliondo hadi mto wa Mbu yenye urefu wa kilomita 452.
Naibu Waziri wa Ujenzi, Uchukuzi na Mawasiliano, Edwin Ngonyani aliliambia Bunge jana kuwa barabara hiyo imegawanyika katika sehemu kuu mbili ya mkoa ya Mara na Arusha.
Alitoa kauli hiyo wakati akijibu swali la Mbunge wa Sengerema (Chadema), Marwa Chacha aliyetaka kujua ni lini barabara ya lami Musoma – Mugumu hadi Mto wa Mbu itakamilika.
Pia, mbunge huyo alihoji sababu ujenzi wa barabara hiyo umekuwa wa kusuasua na kwamba mwendo huo unaonyesha unaweza kuchukua hadi miaka 45.
Naibu Waziri huyo alisema ujenzi wa kiwango cha lami katika barabara hiyo unatekelezwa kwa awamu kutegemea na upatikanaji wa fedh.
Alisema Mkoa wa Arusha kuna kilomita 192 wakati upande wa Mara kuna kilomita 260.
“Pia, ujenzi wa kiwango cha lami wa sehemu ya barabara iliyobaki SanzateNatta-Mugumu (kilometa 75) na Loliondo hadi Mto wa Mbu (kilometa 213)
utatekelezwa kwa awamu kulingana na upatikanaji wa fedha,” alisema Ngonyani.
Naibu Waziri huyo alisema katika kipindi cha mwaka 2016/17, Serikali imetenga Sh12 bilioni kwa ajili ya kujenga kipande cha Mkoa wa Mara na Sh8 bilioni wa Arusha. 


