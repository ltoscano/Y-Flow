Tigo Fiesta yanoga Arusha

Imeandikwa na Yasinta Amos, Arusha

Imechapishwa: 03 Oktoba 2016

BAADA ya kukosekana kwa tamasha la Tigo Fiesta kwa zaidi ya miaka mitano, wapenzi na mashabiki wa muziki jijini hapa wamelipokea kwa shangwe kwa mara nyingine tena tamasha hilo lililofanyika katika Uwanja wa Sheikh Amri Abeid mwishoni mwa wiki iliyopita.

Katika hali isiyo ya kawaida wapenzi hao wa muziki walifurika kwa wingi mapema kwenye viwanja hivyo tayari kushuhudia burudani kutoka kwa wasanii mbalimbali waliofika kutumbuiza.
Wasanii hao wakiongozwa na Baraka da Prince, msanii aliyevuta hisia za watu wengi alipopanda jukwaani aliamsha kelele za shangwe, akifuatiwa na msanii mwingine Christian Bella.
Akizungumza wakati wa tamasha hilo Mkurugenzi wa Kampuni ya Tigo Kanda ya Kaskazini, George Lugata alisema wameamua kurudisha tamasha la Tigo Fiesta jijini Arusha kutokana na kuimarika kwa amani juu ya mashabiki wa burudani na mwitikio umekuwa mkubwa.
“Baada ya kukaa kwa muda mrefu bila kuleta Tigo Fiesta Arusha, tuliamua kurudisha tena kutokana na kuwa tumehakikisha kunakuwa na usalama wa kutosha na tunashukuru tamasha lilimalizika kwa amani. Pia Kampuni ya Tigo imefanikiwa kukuza mawasiliano yake kwani wateja wetu wengi wamejitokeza kuukubali mtandao wetu kwa kutumia huduma mbalimbali ikiwemo Tigo 4G pamoja na huduma ya Tigo Pesa,” alisema Lugata.
Baadhi ya wapenzi wa muziki jijini hapa wakizungumza wakati wa tamasha hilo walieleza kufurahishwa na hali ya ulinzi na usalama hali iliyosababisha amani kutawala.
“Kweli hatukutegemea kwani usalama ulikuwa wa kutosha sana na burudani imekuwa ya aina yake hali iliyofanya sisi wapenzi wa muziki kuomba tena waendelee kuleta Tigo Fiesta,” alisema John Mollel.
Wasanii wengine walionogesha tamasha hilo ni Lina Sanga, Ben Poul, Kundi la Weusi, Darassa, Billnas,Vanessa, Dogo Janja, Nandi, Navy Kenzo, Roma Mkatoliki, Barnaba, Manfongo, Chiondo, Deeper, Feza Kessy, KCK na Motraa.


