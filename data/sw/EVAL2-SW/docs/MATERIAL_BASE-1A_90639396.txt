
Mashine Ocean Road zatengamaa
Mwandishi Wetu, Mwananchi mwananchipapers@mwananchi.co.tz
Dodoma. Serikali imesema kuwa mashine zote zilizokuwa zimeharibika katika Taasisi ya Ocean Road zimetengenezwa, imeelezwa.
Naibu Waziri wa Afya, Maendeleo ya Jamii, Jinsia, Wazee na Watoto Dk Hamis Kigwangala alitoa kauli hiyo bungeni mjini Dodoma jana na kuongeza kuwa kuna uchunguzi unafanywa na Serikali kubaini sababu za madaktari bingwa wawili katika taasisi hiyo kuhamishwa.
Katika swali la msingi Mbunge wa Tumbe, Rashid Ali Abdalla (CUF) alitaka kujua iwapo Serikali inafahamu kuwa wananchi wanapata tabu kupata huduma za dawa katika hospitali hiyo na ni hatua gani zinachukuliwa dhidi ya tatizo hilo. 
Dk Kigwangala alisema Serikali inalitambua tatizo la upatikanaji wa huduma za matibabu Ocean Road na inafanya juhudi za ziada kulitatua.
Alisema moja ya changamoto zinazofanyiwa kazi ni pamoja na kugharamia matibabu ya wananchi wanaobainika kuwa na ugonjwa huo.
Naibu Waziri huyo alisema mwaka 2011, Serikali kwa kushirikiana na Bugando ilianza ujenzi wa taasisi ya saratani katika hospitali hiyo.
Dk Kigwangala alisema taasisi itaongeza uwezo wa kukabiliana na saratani ambayo awali ilikuwa ikitibiwa katika Ocean Road pekee nchini.


