
Gavana ayatumie mamlaka ifaavyo
NI mwaka mmoja na miezi kadha sasa tangu mfumo wa utawala wa ugatuzi uanze kutekelezwa nchini na tayari kaunti tofauti zimeanza kufurahia matunda ya mpangilio huo mpya. Kwa mfano, kaunti ambazo awali zilikuwa zimepuuzwa na serikali kuu sasa zimenufaika pakubwa huku raia, kwa ushirikiano na viongozi wao wakijiamulia ni miradi ipi inapasa kupewa kipaumbele.
Lakini kama ilivyo, hakuna zuri lisilo na dosari.
Kwa mfano, katika kaunti ya Machakos, gavana wa sehemu hiyo Dkt Alfred Mutua ameanzisha miradi kadha ya maendeleo ambayo imemzolea lukuki ya mashabiki huku wengi hata wakipendekeza awanie urais wa nchi. Hiyo bila shaka ni ishara kuwa, raia wanataka maendeleo na wako tayari kuwatuza wale walio kwenye mstari wa mbele kuanzisha miradi itakayowanufaisha raia.
Lakini, matukio mawili katika kaunti hiyo yanatishia kuweka dosari katika ufanisi wa gavana huyo ambaye kufikia sasa ni kipenzi cha wengi.
Kwanza, hatua ya kumdhalilisha naibu gavana wa kaunti hiyo kiasi cha kumpokonya gari lake rasmi ni fitina na upuuzi wa hali ya juu. Wadhifa wa naibu gavana unatambuliwa kikatiba na hakuna gavana aliye na mamlaka ya kuupuuza wala kuamua kuuvunjilia mbali.
Naibu wa gavana si msaidizi wa kibinafsi ambaye anaweza kuachishwa kazi au kukandamizwa kama ilivyo kwa sasa katika kaunti ya Machakos. Huenda kukawa na sababu maalumu za viongozi hao wawili kutofautiana lakini ni muhimu wote kufahamu kuwa, wamechaguliwa kuwahudumia raia na tofauti za kibinafsi hazipaswi kuruhusiwa kuhujumu utendakazi wao.
Suala jingine ambalo Dkt Mutua anapasa kuzingatia ni kwamba, huku anapozindua mradi baada ya mwingine, ni vyema akumbuke kuhusu ubora na viwango vya miradi hiyo. Hapa tunazungumzia taarifa kwamba sehemu ya barabara ya kilomita 33 iliyojengwa kwa muda wa miezi mitatu tayari imeumbuka na ina mashimo tele.


