
‘Himizeni watoto kupenda masomo ya sayansi’

Imeandikwa na Mwandishi Wetu, Morogoro

Imechapishwa: 05 Septemba 2016

WAZAZI na walezi nchini wametakiwa kuhimiza watoto kupenda masomo ya sayansi ili kujenga msingi imara wa maendeleo nchini.

Akizungumza wakati wa Mahafali ya Shule za Awali na Msingi za Ndetembia Matemu mjini Morogoro mwishoni mwa wiki, Mkurugenzi wa Elimu ya Msingi, Wizara ya Elimu, Sayansi, Teknolojia na Mafunzo ya Ufundi, Sara Mlaki alisema masomo ya sayansi ni muhimu sana katika kipindi hiki ambacho ni cha ushindani katika sayansi na teknolojia duniani.
“Hizi ni zama za sayansi na teknolojia, ni lazima wanafunzi waweke bidii katika masomo hayo,” alisema, huku akifafanua kuwa lengo hilo litafanikiwa kwa ushirikiano kati ya wanafunzi, walimu na wazazi. Aliwaambia wanafunzi kuacha kuona masomo ya sayansi ni magumu, bali wazidi kujifunza na kufanya mazoezi kwa bidii ili waweze kufaulu.
Aliongeza kuwa sayansi na teknolojia kwa kiasi kikubwa ndivyo vitakavyofanikisha Tanzania kuwa na viwanda na kufikia uchumi wa kati. 
Alisema serikali itaendelea kutekeleza Sera ya Elimu ya kutumia vitabu vya kiada vya aina moja kwa shule zote kama njia ya kuboresha na kuleta usawa katika utoaji wa elimu kwa mikoa yote hapa nchini. Alifafanua kuwa suala hilo ni la muhimu katika kujenga nchi yenye msingi bora wa elimu kwa vijana wake na maendeleo ya uchumi wa nchi.
“Sera hii inasaidia kuondoa hali ya kila mkoa kutumia kitabu chake,” alisema Mlaki aliyemuwakilisha Naibu Katibu Mkuu, Wizara ya Elimu, Sayansi, Teknolojia na Mafunzo ya Ufundi Profesa Simon Msanjila.
Alisema mchango wa shule binafsi katika kukuza elimu nchini ni muhimu na serikali itaendelea kushirikiana na shule binafsi katika kutatua changamoto zao ili kuinua kiwango cha elimu nchini.
Mkurugenzi na mmiliki wa shule hiyo, Profesa Josephat Itika alisema malengo ya shule hiyo ni kuhakikisha mwanafunzi anayepita katika shule hiyo anakuwa bora kitaaluma, kinidhamu, michezo na kazi.
“Lengo letu ni kujenga vijana walio bora kitaaluma na wazalendo kwa taifa lao,” alisema Profesa Itika. Alisema mpango uliopo sasa ni kuanzisha shule ya sekondari ili vijana waendelee kuimarishwa kimaadili na taaluma mpaka ngazi ya Chuo.
Mmoja wa wanafunzi aliyehitimu darasa la saba, Amani Musa alisema elimu na mafunzo aliyoyapata Ndetembia yamemkuza kitaaluma na pia nidhamu.
“Nashukuru uongozi wa shule hii kuwa na walimu wenye bidii na wenye upendo kwa wanafunzi,” alisema Musa. Jumla ya wanafunzi 14 walihitimu katika mahafali hayo.


