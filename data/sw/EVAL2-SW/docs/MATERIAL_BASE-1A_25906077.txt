
Nauli mpya treni ya Stesheni-Pugu iendane na maboresho

Imeandikwa na Francisca Emmanuel

Imechapishwa: 13 Septemba 2016

KAMPUNI ya Reli Tanzania (TRL) kesho inaanza kutoza nauli ya Sh 600 kwa mtu mzima na Sh 100 kwa mwanafunzi, kwa treni inayofanya safari kutoka Stesheni ya Dar es Salaam kwenda Pugu.

Tangu kuanza kwa treni hiyo Julai mwaka huu, nauli iliyokuwa ikitozwa na kampuni hiyo kabla ya Mamlaka ya Udhibiti wa Usafiri wa Nchi Kavu na Majini (SUMATRA), kuipitisha ni Sh 400 kwa mtu mzima na Sh 200 kwa mwanafunzi kutoka kituo kimoja kwenda kingine.
Kaimu Mkurugenzi Mkuu wa TRL, Ngâ€™hwani Rashidi alisema wiki ya kwanza treni hiyo ilipoanza kwa majaribio, ilikuwa ikipeleka abiria bure kutoka Stesheni kwenda Pugu kwa lengo la kuitangaza.
Pia alisema baada ya majaribio, kampuni hiyo ilikuwa ikitoza Sh 400 wakati ikisubiri kukamilika kwa mchakato wa ukokotoaji nauli, ambao ulisimamiwa na Sumatra.
Ujio wa treni hiyo umekuwa msaada mkubwa kwa watumiaji wa usafiri huo, hususan kwa wakazi wanaoishi pembezoni mwa Dar es Salaam kama vile Gongo la Mboto, Chanika na Pugu, ambako kumekuwa na idadi kubwa ya watu wanaokuja kufanya biashara katikati ya jiji.
Adha ambazo abiria wamekuwa wakikumbana nazo, kabla ya kuanzishwa kwa treni hiyo ni foleni na uchache wa daladala, kufuatia wingi wa watu. Treni hiyo yenye mabehewa 21, ina vituo 10 kutoka Stesheni hadi Pugu na kwa siku moja inafanya safari zake mara sita, yaani safari tatu za asubuhi na tatu za jioni katika siku tano za wiki.
Rashidi alisema tangu kuanzishwa kwa treni hiyo, kwa siku inakusanya zaidi ya Sh milioni 12 kwa nauli ya Sh 400 na Sh 200 kwa wanafunzi, hali ambayo inaonesha kuwa mapato ya treni hiyo yataongezeka maradufu kutokana na kuongezeka kwa nauli hiyo kuanzia kesho.
Pamoja na mafanikio makubwa ambayo treni hiyo, imeanza kuyapata kwa miezi miwili, kumekuwa na matatizo mbalimbali ambayo wadau wengi wa usafiri huo wanahitaji yatafutiwe ufumbuzi, kwa kufanyika kwa maboresho kulingana na nauli watakayoanza kuitoza. Miongoni mwa changamoto hizo ni kutotangazwa kwa vituo, treni kutoondoka kwa wakati Stesheni na kutokuwepo kwa feni katika mabehewa hayo.
Ikilinganishwa na treni ya Ubungo, ambayo vitu hivyo vinapatikana, TRL inatakiwa kuhakikisha kwamba treni ya Pugu, inapaswa kuwa na feni na spika ambazo zitatangaza vituo.
Wahudumu wa treni hiyo ya Pugu, wanalazimika kupaza sauti zao kutangaza vituo kwenye mabehewa, ambayo kila moja lina zaidi ya watu 150; na kutokana na kelele za abiria wengine hupitishwa vituo vyao, hivyo katika mikakati ambayo TRL imeiweka, wanapaswa kulitazama suala hilo ili treni hiyo iweze kuwa na mafanikio zaidi.
Hata hivyo, treni hiyo wakati mwingine imekuwa ikiondoka nje ya muda, kwa kile kinachoelezwa kuwa wanafanya matengenezo. Matengenezo hayo yangeweza kufanywa kipindi cha mchana, ambacho treni hiyo ipo mapumziko.
Kwa muda wa jioni, treni hiyo inatakiwa kuondoka Stesheni saa 9:55 au ikichelewa, inatakiwa kuondoka saa 10:00, lakini wakati mwingine huondoka saa 10:30 au saa 10:45.
Naamini uongozi wa treni hii unaweza kufanya mabadiliko makubwa, endapo wataziona changamoto hizo na kuzitafutia ufumbuzi, kwani watumiaji wa huduma hiyo ni wengi kuliko walivyofikiria hapo awali.
Pia tunaamini kuwa utozaji wa nauli hiyo ya Sh 600, utakwenda sambamba na maboresho ya treni hiyo ili iweze kuwavutia watu wengi zaidi, kwa kuwa TRL ipo kwenye mashindano ya kibiashara na treni ya Mamlaka ya Reli ya Tanzania na Zambia (TAZARA), ambayo pia ina safari zake kutoka Tazara kwenda Pugu.


