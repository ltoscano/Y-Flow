
Mwijage:Pendeni bidhaa zinazozalishwa nchini

Imeandikwa na Mwandishi Wetu

Imechapishwa: 05 Septemba 2016

WATANZANIA wameshauriwa kupenda bidhaa zinazozalishwa na viwanda vya Tanzania, ili kusaidia kukuza biashara na kuunga mkono juhudi za Serikali za kujenga nchi ya viwanda.

Waziri wa Viwanda, Biashara na Uwekezaji, Charles Mwijage, alisema hayo wakati wa ziara kwenye kiwanda cha Milkcom Dairies Limited kilichopo Kibada, wilayani Kigamboni, mwishoni mwa wiki.
“Tukipenda bidhaa zetu tunatengeneza soko ili viwanda vyetu vizalishe zaidi, vikue na kujenga uchumi wetu,” alisema Mwijage.
Alisifu juhudi zinazofanywa na kiwanda hicho kinachozalisha maziwa kwa jina la Dar Fresh na bidhaa nyingine za maziwa, pamoja na maji ya kunywa yanayohifadhiwa kwenye chupa za plastiki.
Mwijage alielezwa kuwa kiwanda hicho kiko mbioni kuanza kuzalisha vinywaji baridi na kukamua matunda kwa ajili ya kutengeneza juisi. “Nimefurahishwa na kazi yenu, mnafanya vizuri,” Waziri alisema. 
Kiwanda hicho chenye ng'ombe wa maziwa 3,000 kinazalisha wastani wa lita 10,000 za maziwa kila siku. Kinakusanya pia maziwa kutoka kwa wafugaji wa mkoani Morogoro na Pwani. 
Kwa upande wake, Mkurugenzi wa maziwa ya Dar Fresh, Yusuph Said, alisema utaratibu huo umesaidia kutengeneza soko la uhakika kwa wafugaji katika mikoa hiyo.
Alisema wanakusanya lita 8,000 kila baada ya siku moja kutoka kwa wakulima hao. Katika ziara hiyo, Waziri Mwijage pia alitembelea eneo la mradi wa viwanja 240 vilivyotengwa na Serikali katika eneo la Tundwi Songani, Kigamboni kwa ajili ya ujenzi wa viwanda na viwanja 100 vya makazi kwa watakaokuwa wanaendesha viwanda hivyo. 
Alisema kazi ya serikali baada ya kupima viwanja hivyo ni kuhakikisha panakuwa na umeme wa uhakika, maji, barabara na miundombinu mingine, ili kuvutia wawekezaji. Mkuu wa wilaya ya Kigamboni, Hashim Mgandilwa, alisema wilaya yake imejipanga kuhakikisha maeneo hayo yanatumika kama ilivyopangwa na Serikali.


