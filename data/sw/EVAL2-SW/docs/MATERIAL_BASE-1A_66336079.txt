
Kila la heri Kili, Zanzibar Queens

Imeandikwa na Mhariri

Imechapishwa: 10 Septemba 2016

MASHINDANO ya kwanza ya soka ya wanawake kwa timu za taifa za nchi za Afrika Mashariki yanaanza kesho mjini Jinja, Uganda. 

Tanzania katika mashindano hayo itawakilishwa na timu mbili, moja ya Tanzania Bara yaani Kilimanjaro Queens na ile ya Zanzibar, Zanzibar Queens, ambazo kila moja itashiriki kivyake.
Timu hizo zilikuwa katika maandalizi ya mwisho kabla ya kushiriki michuano hiyo ya Uganda, huku ile ya Kilimanjaro Queens ikicheza mchezo mmoja wa kimataifa wa kirafiki dhidi ya Burundi ili kujipima nguvu. Katika mchezo huo uliofanyika kwenye Uwanja wa Kaitaba mjini Bukoba, Kilimanjaro Queens iliibuka na ushindi wa mabao 3-0.
Michuano hiyo ya Afrika Mashariki itafanyika mjini Jinja kuanzia kesho na itaendelea hadi Septemba 20, ambako bingwa atapatikana. Tunazitakia kila la heri timu zetu za Kilimanjaro Queens pamoja na wenzao wa Zanzibar na tuna matumaini kibao ya timu hizo kufanya vizuri.
Licha ya Tanzania kutofanya vizuri katika mashindano ya Afrika katika soka la wanawake, lakini timu hiyo ndio inaoongoza kwa ubora katika ukanda wa nchi za Afrika Mashariki. Ni matarajio yetu kuwa timu hizo zimepata maandalizi ya kutosha kutoka kwa walimu wao na mabenchi yao ya ufundi na hatutarajii kusikia visingizio endapo watashindwa.
Pia tunalipongeza Baraza la Vyama vya Soka la Afrika Mashariki na Kati (Cecafa) kwa kuanzisha mashindano hayo, kwani ilikuwa ikisubiriwa kwa hamu ili kuziwezesha timu zetu za wanawake nazo kushiriki.
Mashindano hayo yatasaidia pia kuleta umoja miongoni mwa wachezaji wa timu zetu za wanawake katika moja ya jitihada za kuimarisha ushirikiano wa nchi za Afrika Mashariki. Ni wakati muafaka kuanzishwa kwa mashindano hayo hasa ukizingatia kuwa Shirikisho la Soka Tanzania (TFF) nalo limeanzisha ligi ya taifa ya wanawake hapa nchini, ambayo itaanza mwezi ujao.
Hata hivyo, mwakani TFF inatakiwa kuendesha ligi hiyo ya wanawake kabla ya mashindano hayo ya Afrika Mashariki ili yatumike kuchagua wachezaji watakaounda timu hiyo ya taifa itakayoshiriki mashindanoi hayo na mengine.
Kila la heri Kilimanjaro Queens pamoja na wenzenu wa Zanzibar Queens katika mashindano hayo ya kwanza ya Afrika Mashariki na Kati yanayoanza kesho nchini Uganda.


