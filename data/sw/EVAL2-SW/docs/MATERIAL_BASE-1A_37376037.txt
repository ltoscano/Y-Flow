
Namaingo waja na mikakati ya kuwezesha wajasiriamali

October 4, 2016

PAMOJA na kuonekana kuwa kimbilio la wengi, sio wote wanaoingia katika biashara hufanikiwa.
Tafiti zinaonesha kwamba biashara nyingi zinazoanzishwa zinakufa mwaka mmoja baada ya kuanzishwa.
Biashara nyingi zinakufa kutokana na ukosefu wa elimu muhimu kuhusiana na biashara na ujasiriamali.
Watu wengi wanaoingia kwenye biashara wanaingia kwa kuangalia tu ni kitu gani watu wengine wanafanya na wao kufanya hivyo hivyo.
Kampuni ya Namaingo Business Agency iliyoanzishwa mwaka 2012 chini ya Mkurugenzi wake Baya Ubwa Ibrahim, imejikita katika kilimo, biashara na inatoa huduma ya elimu, ushauri na kumuunganisha mjasiriamali na fursa za kupata mitaji, masoko na utaalamu kwa lengo la mwananchi katika umaskini, hadi sasa ina matawi katika mikoa 11 hapa nchini.
Fursa zinazotolewa na Namaingo, kuwa ni pamoja na kilimo cha mbogamboga, kilimo cha mlonge, kilimo cha uyoya, ufugaji wa kuku wa kienyeji wa mayai, ufugaji wa samaki, ufugaji wa nyuki pamoja na ufugaji wa sungura.
Meneja Mkuu wa Kampuni hiyo, Augustine Owino,anasema ili uwe mwanachama wa kampuni hiyo na kupewa mtaji ni lazima uunganishwe na Bima ya Afya(NHIF), NSSF, PSPF, Uwe na namba ya biashara ambapo kampuni inawatafutia wanachama wao, wanawasajili jina la kampuni ya biashara toka BRELA, Uwe na akaunti benki ya CRDB, NMB pamoja na kuunganishwa na UTT-Amis.
Anasema Manaingo inashirikiana na wadau mbalimbali ambao ni pamoja na Benki ya Kilimo(TADB), CRDB, UTT-AMIS, Baraza la Taifa la Uwezeshaji wananchi kiuchumi (NEEC), Baraza la Kilimo Tanzania(ACT), BRELA, TRA, TFDA, TBS, nhif, Wakala wa Taifa na Vifaa vya Ujenzi vya gharama nafuu, Benki ya FNB, PSPF, NSSF, Bima ya Maisha na wadau wengine mbalimbali. 
'Namaingo ni mwamvuli wa kweli na ukiwa pamoja nao mafaniko ya kweli yanawezekana hivyo ni jukumu la kila Mtanzania kuchangamkia fursa hii,' anasema.
Kuhusu mradi wa sungura, uliozinduliwa hivi karibuni, Owino, anasema mradi hiyo mkubwa wa ufugaji sungura katika eneo la Majohe, Manispaa ya Ilala mkoani Dar es Salaam utawanufaisha zaidi ya wajasiriamali 1,000.
Anasema kuwa mradi huo utawahusisha wajasirialimali wadogo na wakubwa na kwamba hawatakuwa na tatizo la soko la ndani na la nje.
Anasema wajasiriamali hao ambao kimsingi ni wanachama wa Namaingo hawatakuwa na matatizo yoyote ya soko la ndani na la nje.
Anaongeza kuwa kabla ya mjasiriamali kuanza mradi huo atatakiwa kushiriki kwenye mafunzo yanayotolewa na kampuni hadi pale atakapouelewa mradi huo masharti na matakwa yake.
Kwa mujibu wa wataalanu wa Namaingo kila mjasiriamali katika mradi huo ataweza kuingiza kipato cha sh. milioni 48 hadi milioni 60 kwa mwaka kwa kutegemeana idadi ya sungura atakaokiwa anafuga.
Wanasema sungura watakaofugwa katika kijiji hicho ni aina ya Calfornia na New Zealand ambapo kwa upande wa sungura jike ana uwezo wa kuzaa watoto wanne hadi 12 kila baada ya miezi mitatu huku nyama yake ikiuzwa kwa sh. 8,000 kwa kilo moja.


