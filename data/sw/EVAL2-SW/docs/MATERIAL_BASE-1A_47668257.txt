Vifo vinavyotokana na malaria vyapungua

Imeandikwa na Mwandishi Wetu

Imechapishwa: 20 Oktoba 2016

IDADI ya vifo vinavyotokana na magonjwa ya kupumua na malaria katika nchi za Afrika Mashariki, ikiwemo Tanzania, imepungua.

Hata hivyo, kasi ya kukabiliana na magonjwa mbalimbali imetajwa kuchangiwa kwa kiasi kikubwa na watu wanaougua magonjwa yanayotokana na ngono zembe, vifo vya watoto na matumizi ya maji yasiyo salama.
Hayo yameelezwa kupitia matokeo ya utafiti wa kisayansi uliohusisha magonjwa 300 katika nchi 195 duniani. Matokeo hayo yanaonesha kuwa, kwa Tanzania, uwiano wa vifo 544 katika kila watoto 100,000 wanaozaliwa imepunguza na kufikia 338 kati ya mwaka 1990 na 2015.
Matokeo hayo na mengine ya afya kwa magonjwa yamechapishwa katika jarida la The Lancet kama sehemu ya utafiti wa kimataifa wa magonjwa yanayoielemea dunia, majeruhi na athari nyingine za kiafya, ulishirikisha zaidi ya nchi 130 na wataalamu wa afya 1,800. 
“Mataifa mengi yametajwa kukabiliwa na matatizo ya afya kwa kiasi kikubwa licha uchumi mzuri, faida ya mapato, elimu na viwango vya chini vya uzazi, wakati huo huo nchi nyingine zilizo nyuma katika suala la maendeleo zimepata maendeleo mazuri ya afya ," alisema Dk Charles Wiysonge, mmoja wa wataalamu washiriki wa utafiti huo kutoka Afrika Kusini.
Wiysonge ambaye pia ni daktari bingwa katika Kitivo cha Tiba na Sayansi za Afya katika Chuo Kikuu Stellenbosch kilichopo Cape Town, Afrika Kusini, alisema; 
“Watunga sera katika mataifa yote kutoka Afghanistan hadi Zimbabwe wanaweza kutumia utafiti huu kupanga juhudi zao na kusaidia jamii zao kufanikisha malengo ya afya njema kwa haraka zaidi."
Katika mataifa mengi ya Afrika Mashariki, maambukizi ya magonjwa ya mfumo wa kupumua yalikuwa yanachangia kwa asilimia kubwa vifo, kwa mfano Ethiopia yalisababisha vifo 58,231 wakati Rwanda vifo 8,181, lakini vifo vinapungua.
Aidha, matokeo mengine katika miaka 25 kwa nchi za Mashariki mwa Jangwa la Sahara yanaonesha kuwa, umri wa kuishi umeongezeka.
Mwaka 2015, umri wa kuishi kwa Tanzania ulikuwa miaka 64, Uganda miaka 61, Zambia miaka 57 na Somalia miaka 54.
Kimataifa, muda wa umri wa kuishi uliongezeka kutoka miaka 62 na kufikia miaka karibu 72 kutoka mwaka wa 1980 hadi 2015, ingawa nchi nyingine zimekuwa na ongezeko la vifo, hasa vinavyotokana na Ukimwi na maambukizi ya virusi vya ugonjwa huo katika nchi za kusini mwa Jangwa la Sahara.


