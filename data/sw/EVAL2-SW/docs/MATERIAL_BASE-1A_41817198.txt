
Uvuvi haramu ‘huyeyusha’ matumbawe

Imeandikwa na Shadrack Sagati

Imechapishwa: 02 Novemba 2016

MAKAMU wa Rais mstaafu, Dk Mohammed Gharib Bilal ameonya kuwa uvuvi wa haramu unaofanywa na wavuvi katika maeneo ya pwani ya bahari ya Hindi unatishia kutoweka kwa matumbawe, jambo ambalo lina madhara makubwa ya kimazingira kwa nchi.

Akitoa mhadhara katika kongamano la mazingira na mabadiliko ya tabianchi lililoandaliwa na kigoda cha Mwalimu Nyerere cha Chuo Kikuu cha Dar es Salaam, Dk Bilal alisema kitendo cha kuendesha uvuvi haramu kunaharibu matumbawe ambayo yana umuhimu makubwa katika fukwe na viumbe vingine vya baharini.
Dk Bilal alisema kama hatua za haraka hazitachukuliwa kudhibiti uvuvi haramu wa kutumia baruti, janga kubwa la kimazingira litatokea na hivyo kuathiri shughuli za kiuchumi na ustawi wa jamii, kwa vile matumbawe hivi sasa yana faida kubwa katika nyanja hizo.
Katika mhadhara wake, Dk Bilal alisema uchafuzi wa mazingira kwa sasa unatisha kutokana na watu wengi kutaka kutumia vyanzo vya mapato kwa kuharibu mazingira, hivyo akasema kuna haja ya wadau wote kuunganisha nguvu kukomesha athari za uhabirifu wa mazingira. 
“Natoa mwito kwa wananchi wote, wawe wasikivu kwa ushauri unaotolewa na wataalamu wetu wa Mazingira, tusipochukua tahadhari ya kutunza mazingira vizazi vijavyo vitapata shida,” alisema Dk Bilal na kusisitiza kuwa uvuvi huo haramu unakimbiza samaki, lakini pia unaathiri maisha ya watu ambao uchumi wao unategemea rasilimali za baharini.
Katika hotuba yake, pia makamu huyo wa rais mstaafu alitaka kukomeshwa ukataji wa mikoko kwani kufanya hivyo kunatishia uhai wa miti hiyo ambayo huzuia kasi ya maji ya bahari kuvamia nchi kavu. Alisisitiza kuwa ukataji wa mikoko una athari kubwa kwa nchi kwani unasababisha mafuriko na mmonyoko wa udongo katika maeneo ya pwani ya bahari.
Kongamano hilo la siku tano linahusisha washiriki kutoka nchi mbalimbali ambao wanajadili namna ambavyo Afrika inaweza kupambana na athari za mabadiliko ya nchi. Kongamano hilo lilifunguliwa juzi na Makamu wa Rais, Samia Suluhu Hassan ambaye alitaka wananchi wakomeshe vitendo vya uharibifu wa mazingira.


