
Wa tanzania tunzeni miundombinu ya umma

Imeandikwa na Halima Mlacha

Imechapishwa: 03 Oktoba 2016

WAKATI Serikali ikiendelea na jitihada za kuwaletea Wa tanzania maendeleo kuwapatia huduma mbalimbali za kijamii zikiwamo za miundombinu bora, afya, michezo na elimu, hali imekuwa tofauti kwa hao wanaotakiwa kuzipokea na kutumia huduma hizo. 

Hali hiyo imejidhihirisha kupitia matukio kadhaa ya baadhi ya wananchi, kuharibu mali za umma bila hata kufikiria jitihada na gharama zilizotumika katika kuziandaa huduma na mali hizo. Ukweli huo, umejidhihirisha kupitia matukio mbalimbali ya baadhi ya wananchi, mfano kuiba mifuniko ya mashimo ya kupitishia maji machafu, kugonga hovyo taa za barabarani, kung’oa viti na mali katika viwanja vya mpira pamoja na kuharibu kwa makusudi alama za barabarani.
Kama hiyo haitoshi, pia imeibuka tabia ya baadhi ya wanafunzi pindi wanapokwaruzana au kushindwa kufikia muafaka na menejimenti ya shule zao, wanaamua kuharibu miundombinu ya shule ikiwamo kuchoma shule, madarasa, ofisi na wakati mwingine kukimbilia mitaani na kuharibu mali yoyote ya umma watakayokutana nayo.
Kwa hali ilivyo, wananchi hawaelewi dhana nzima ya uzalendo na hilo limejidhihirisha wazi juzi katika shindano la mpira kati ya watani wa jadi Simba na Yanga, ambapo kutokana na ushabiki wa kawaida wa mpira, baadhi ya watazamaji waliofurika uwanjani hapo, walianza kung’oa viti uwanjani kutokana sababu wanazozijua wenyewe.
Uwanja huo wa Taifa kwa dakika chache tu, uliharibiwa na watazamaji hao ambao ni Wa tanzania bila kujali jitihada za serikali zilizotumika kuandaa zikiwamo fedha za walipa kodi wa taifa hilo, katika kuutengeneza uwanja huo kwa ajili ya wananchi hao. 
Kwa tathmini ya awali iliyofanywa na kutangazwa na Waziri wa Habari, Utamaduni, Sanaa na Michezo, Nape Nnauye, mashabiki hao waliharibu takribani viti 1,781 huku tathmini ya gharama hali ya uharibifu ikiendelea kufanyika.
Tumeshawahi kujiuliza kuwa mali hizo zinazoharibiwa kwa kisingizio cha hasira, ushabiki au wizi, au kupotea nani hasa anakomolewa? Ikumbukwe kuwa serikali inafanya jitihada zake kuhakikisha wananchi wake wanapata barabara nzuri zenye ubora wa hali ya juu, viwanja vya michezo vya kisasa, huduma bora za afya na elimu, wanayemfikiria na kumtengenezea hayo yote ni mwananchi.
Ifike mahali, Wa tanzania sasa waanze kuweka mbele uzalendo na kupenda nchi yao, kwa maana ya kuwa wa kwanza katika kulinda, kuwa na uchungu na kutetea mali za umma. Wa tanzania wenyewe ndio wenye mamlaka na uwezo mkubwa wa kulinda mali hizo, kwani serikali na vyombo vya dola haviwezi kuwa maeneo yote kulinda mali hizo.
Mali ya umma, iwe taa, alama ya barabarani, mfuniko wa majitaka au viti vya uwanja wa mpira, vipo katika eneo hilo kutokana jitihada za serikali na fedha zilizotumika zinatokana na kodi za Wa tanzania wanazokatwa kila kukicha. Ni wazi kuwa, pindi mali hizo zinapoharibiwa au kuteketezwa, serikali huanza upya, kupanga mikakati na matumizi ya kuzitengeneza kupitia fedha hizo za kodi za wananchi, hali ambayo inarejesha nyuma jitihada za serikali hiyo.
Badala ya serikali sasa kuanza kufikiria kuboresha eneo lingine kwa maslahi ya wananchi wake, inarejea tena kule ilikotoka kwa kuanza ama kurekebisha, kukarabati au kufanya manunuzi upya ya mali iliyokuwa tayari imenunuliwa na kuharibiwa.
Ni wakati sasa umefika Wa tanzania kuamka na kutambua kuwa, hawamkomoi wanayekosana naye wakati wanaharibu mali hizo, bali wanaikomoa nchi yao na wao wenyewe kwani kama ni barabara ikiwa giza ni hasara za kwao au shimo la taka likiwa wazi, hatari ya magonjwa ni ya wananchi wote na haibagui. Jambo la msingi, kuanzia sasa kila mwananchi ajitambue kuwa yeye ni mlinzi wa mali yoyote ya umma ya taifa lake. Ni vyema kuwaripoti wale wote wasio na uchungu na mali za umma ili tabia hiyo ya uharibifu usio na tija idhibitiwe.


