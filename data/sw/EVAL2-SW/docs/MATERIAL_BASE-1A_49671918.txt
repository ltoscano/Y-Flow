Naiona hatari mbele yetu
Sep 02, 2015

BENJAMIN Disraeli alipata kuwa Waziri Mkuu wa Uingereza. Hapa tutamkumbuka kwa kauli yake ifuatayo; “A good leader knows himself and the times”. Kwamba kiongozi mzuri hujijua na hujua wakati unaomzunguka.
Joto hili la Uchaguzi Mkuu linalopanda limesababisha baadhi ya wanasiasa wakiwa majukwaani kutumia lugha zenye kuchochea chuki kwa wananchi miongoni mwao kwa misingi ya tofauti za kiitikadi na kimitazamo tu. Mbaya zaidi, baadhi ya wanasiasa wanapandikiza chuki kwa misingi ya rangi, udini na ukabila.
Na tulaani vikali tabia hii inayojitokeza sasa. Kwa wanasiasa kutumia majukwaa ya kisiasa na kufanya siasa za kibaguzi. Huu si Utanzania. Wanasiasa hawa wasitumie majukwaa kuwagawa Wa tanzania katika misingi ya itikadi, dini, ukabila na rangi zao.
Miongoni mwetu Wa tanzania kuna mchanganyiko wa kila aina kutokana na sababu za kihistoria. Hatuwezi leo kuanza kuwabagua Wa tanzania wenzetu kwa vile tu ni wa dini tofauti, kabila tofauti au hawaonekani kuwa weusi kama wengine. Hilo la mwisho ni ubaguzi wa rangi. Haukubaliki. Ni wa kulaaniwa kwa nguvu zote.
Kutaka kugombea uongozi iwe ni kwa madhumuni ya kupata heshima ya kulitumikia taifa lako, kuwatumikia watu wote bila kuwabagua. Kiongozi awe na dhamira ya kulitumikia taifa analolipenda kwa dhati ya moyo wake na kuwa, maslahi ya taifa hilo siku zote yawe mbele. Kuwabagua raia hata wakashindwa kufanya shughuli za kiuchumi na kujumuika kwa amani na jamii si jambo la maslahi kwa taifa lolote lile.
Na kiongozi anayekimbilia kwenye hoja za kibaguzi huwa na hofu ya kuukosa uongozi. Ikumbukwe, kuwa mwanasiasa kuukosa uongozi si mwisho wa maisha. Na kuna ya kujifunza kutoka kwa wenzetu walioendelea.
Kule Marekani, baada ya matokeo yaliyomwingiza Barack Obama madarakani miaka minne ya kwanza, tulimshuhudia McCain akitangaza kukubali kushindwa uchaguzi. Siku ya pili tu baada ya matokeo kutangazwa, tulimwona McCain huyo huyo akiendesha gari lake na kukatisha mitaa ya kwao Arizona. Kwa McCain, maisha ya kisiasa yaliendelea. Alimpongeza kwa dhati mpinzani wake na alitamka kuwa Obama anaipenda Marekani kama anavyoipenda yeye. Kwamba McCain hakuwa na shaka katika hilo. 
Ni McCain huyo huyo ambaye, katika moja ya mikutano yake ya kampeni zake za kuwania Urais alipata kuwaambia wapiga kura wawili waliokuwa na mitazamo hasi juu ya Obama. Mmoja wa wawili wale alimwuliuza McCain kama Obama alikuwa Mwarabu na mwingine akatamka kuwa Obama ni gaidi. McCain alitumia dakika kadhaa kuwatuliza wapiga kura wale kwa kuwaambia Obama ni Mmarekani kama wengine, na kuwa Obama anaishi maisha adilifu ya ndoa na familia yake. McCain akazidi kuongeza kuwa Obama angeweza kabisa kuwa Rais wa Marekani. Alichofanya McCain ni kumweka mpinzani wake Obama mahali pa salama, kwa maslahi ya Marekani.
Maneno yale ya McCain yanadhihirisha ni kwa jinsi gani McCain alitanguliza utaifa kwanza na kuacha nyuma maslahi ya kisiasa. McCain aliona hatari iliyopo ya kuruhusu fikra kama zile za kibaguzi kupenya na kuota mizizi katika bongo za Wamarekani.
Alisimama pale kumtetea mpinzani wake kwa maana ya Obama, lakini kubwa kabisa, alisimama pale kuitetea misingi ya kidemokrasia ya taifa la Marekani. Hapo McCain alikuwa ni kiongozi aliyejijua na aliyejua wakati unaomzunguka. Angetetea ujinga ule wa wapiga kura wale, basi, McCain angejivunjia hadhi na heshima yake mbele ya macho ya wengi. Historia ingemkumbuka kwa upuuzi wake huo.
Ndivyo inanavyotakiwa iwe. Na si kwa Marekani tu, hata huku kwetu. Katika nchi zetu hizi tuachane na siasa za misimu na kutanguliza maslahi binafsi na ya vikundi vya wachache.
Tufanye siasa kwa maslahi ya mataifa yetu. Mathalan, hapa kwetu wanaotaka kuwania uongozi wafanye hivyo kwa kuitafuta heshima ya kuitumikia Tanzania. Kwamba wakumbukwe, waache nyuma yao heshima ya kuwa waliitumikia Tanzania na si kujitumikia wenyewe na makundi ya wachache.


