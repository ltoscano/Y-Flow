Diana ndiye Miss Kinondoni 2016

Imeandikwa na Mwandishi Wetu

Imechapishwa: 03 Septemba 2016

MREMBO Diana Edward ametangazwa kuwa mshindi wa shindano Miss Kinondoni 2016 lililofanyika juzi kwenye Hoteli ya Denfrances iliyopo Sinza, Dar es Salaam.

Diana aliibuka mshindi baada ya kuwabwaga washiriki wenzake 20 waliokuwa wakiwania taji hilo ambapo nafasi ya pili ilichukuliwa na Regina Ndimbo huku ya tatu ikichukuliwa na Sia Pius ambapo Happyness Munisi akishinda nafasi ya utanashati.
Akizungumza wakati wa kutoa zawadi Mratibu wa shindano hilo, Rhamat George alisema asilimia 10 ya mapato yaliyopatikana katika shindano hilo yatakwenda wilaya ya Kinondoni kwa ajili ya kusaidia ujenzi wa madarasa ikiwa ni kumuunga mkono Rais John Magufuli ya kuhakikisha kila mwanafunzi anapata elimu bure katika mazingira bora.
Washindi waliofanikiwa kuingia tano bora wataingia moja kwa moja katika kinyang'anyiro cha kumsaka mlimbwende wa Tanzania.
Katibu Tawala wa Wilaya ya Kinondoni, Gift Msuya alisema Serikali itaendelea kuunga mkono mashindano hayo ambayo yamekuwa yakitoa ajira na kuibua vipaji vya watoto wa kike. 
Shindano hilo lilipambwa na burudani kutoka kwa mwanamuziki wa dansi Christian Bella na kundi la sanaa la Kampuni ya Mabibo Beer Wines and Spirits Ltd.


