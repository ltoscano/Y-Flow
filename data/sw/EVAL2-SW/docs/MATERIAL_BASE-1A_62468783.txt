
Maeneo yenye mkusanyiko kupata intaneti bure

Imeandikwa na Lucy Lyatuu

Imechapishwa: 03 Oktoba 2016

MAKAMU wa Rais, Samia Suluhu Hassan, amezindua kuanza kwa utekelezaji wa mradi wa kuweka huduma ya intaneti kwa njia ya Wi-Fi bure katika maeneo yenye mkusanyiko wa watu katika Jiji la Dar es Salaam ili kuongeza fursa kwa Wa tanzania kutumia mawasiliano kwa manufaa ya Taifa katika kuleta maendeleo. 

Samia alizindua huduma hiyo ya Wi-Fi kwenye Viwanja vya Gymkhana wakati wa uzinduzi wa kampeni ya kupanda miti iliyofanyika jijini la Dar es Salaam.
Akizungumza na wakazi waliojitokeza viwanjani hapo, Makamu wa Rais alisisitiza wakazi wa Dar es Salaam kupanda miti na kuitunza ili kuhifadhi mazingira hususan katika kupambana na athari za mabadiliko ya tabia nchi.
Pia alipongeza juhudi za uwekaji wa huduma ya intaneti kwenye maeneo ya jiji la Dar es Salaam. Aliyataja maeneo hayo yenye kuwekwa huduma hiyo kuwa ni katika vituo vikubwa vya mabasi, viwanja vya ndege, vyuo, majengo makubwa yenye wakazi wengi, viunga vya mapumziko, viwanja vya mpira kwa kuwa dunia ya leo mawasiliano ni chachu muhimu katika kuboresha maisha, kupashana habari na matukio muhimu.
Kwa upande wake, Mkuu wa Mkoa wa Dar es Salaam, Paul Makonda alisema huduma ya Wi-Fi ambayo itawekwa katika maeneo ya mkusanyiko ni sehemu ya juhudi za Serikali ya Awamu ya Tano kuhakikisha jiji linakuwa na huduma endelevu ya intaneti.
Kaimu Ofisa Mtendaji Mkuu wa Kampuni ya Simu Tanzania (TTCL), Waziri Kindamba alisema kutokana na uwezo na uzoefu katika sekta ya mawasiliano, kampuni hiyo iko mstari wa mbele katika kuchangia juhudi za serikali kuboresha huduma za Tehama kwa Wa tanzania wengi zaidi kupitia huduma ya Wi-Fi itakayopatikana katika bustani za mapumziko jijini.
Kindamba alisema jitihada hizo kwa kushirikiana na wadau mbalimbali zitaendelea na kuhakikisha kuwa sehemu nyingi zenye mikusanyiko ya watu wanapata huduma ya Wi-Fi. Alisema mpango huo utakuwa endelevu kwa lengo la kujenga miji na majiji kwa kiwango cha “Smart City” ili pia kuimarisha ulinzi na usalama wa miji, watu na mali zao.


