
Vifaa vya maabara sekondari kuwasili Novemba

Imeandikwa na Joachim Nyambo, Mbeya

Imechapishwa: 13 Oktoba 2016

VIFAA vya maabara za shule za sekondari vyenye thamani ya zaidi ya Sh bilioni 12 vinatarajia kuwasili nchini mwishoni mwa mwezi ujao, na vitakuwa vimefika katika shule kabla ya kuanza kwa muhula wa kwanza wa masomo mwakani.

Waziri wa Elimu, Sayansi, Teknolojia na Mafunzo ya Ufundi, Profesa Joyce Ndalichako amebainisha hayo alipozungumza na waandishi wa habari alipofanya ziara mkoani Mbeya. 
Profesa Ndalichako amesema zipo kontena takribani 30 za vifaa vya maabara vilivyonunuliwa na serikali kutoka nchi za Urusi na Uingereza ambavyo baada ya kuwasili vitasambazwa katika shule za sekondari hasa senye maabara zilizojengwa na wananchi.
Amesema lengo la serikali ni kuona maabara zinaanza kufanya kazi Januari mwakani baada ya shule kufunguliwa na wanafunzi kuanza muhula wa masomo.
“Vifaa vitakapowasili tu kazi ya kuanza usambazaji itaanza mara moja ili mpaka shule zinafunguliwa Januari maabara ziwe zimeanza kufanya kazi. Tuliamua kuagiza katika nchi tofauti ili kuweza kulinda pia pesa yetu kwa kuwa unapobeba mayai kwenye kapu moja inapotokea tatizo la ajali unaweza kupata hasara ya kuvunjika yote,” alisema.
Alibainisha kuwa maabara nyingi tangu wananchi wakamilishe ujenzi wake zimebaki magofu kwa kuwa haziwezi kutumika kutokana na kukosekana kwa vifaa na ndiyo sababu serikali imechukua juhudi za makusudi kununua vifaa hivyo.
Hata hivyo, alisisitiza kuwa usambazaji wa vifaa utazingatia vigezo muhimu na ndiyo sababu vitagawiwa kwenye shule za sekondari zilizokamilisha ujenzi na hiyo itafanyika baada ya uhakiki.
“Hatuwezi kupeleka shule yoyote kwa kuwa tu ni sekondari. Kabla ya usambazaji tutafanya uhakiki ili kujiridhisha. Watakaonufaika ni wale ambao wamekamilisha ujenzi. Unaweza kupeleka vifaa kumbe jengo husika lilibadilishiwa matumizi siku nyingi,” alisisitiza.


