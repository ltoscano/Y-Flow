
Jubilee njiani kuua utawala wa kidemokrasia
Na MOHAMMED MAINA
Jubilee njiani kuua utawala wa kidemokrasia WASWAHILI husema kuwa, kuna wakati mamba huacha bahari kwenda nchi kavu kuramba umande hali inaokuwa tete.
Serikali hii kwa sasa inaonekana kuingiwa na kiwewe kwa tishio kubwa inaloliona kwa kwa kivuli cha kiongozi wa Cord Raila Odinga wanayemtuhumu kuwa na nia ya kuwaengua.
Kwa namna hii, shughuli muhimu ya kila siku kwa serikali hii imekuwa kutafuta mbinu za kumdhibiti Raila Odinga.
Kwa usemi mwingine hii imegeuka kuwa, serikali ya zima mioto anayowasha Raila kila uchao. Hata hivyo, hali hii ni sawa na vita vya panzi ambavyo ni tijara kwa kunguru. Kungura hapa akiwa ni Mkenya. 
Tangu mwanzo serikali hii imekuwa na kila nia, sababu na uwezo wa kujenga utawala wa kidikteta kwa kuzima sauti za wapinzani, wakosoaji na wanaohoji.
Sababu ya kutaka udikteta ni ili kujenga kusafisha njia kwa kauli kuwa "huu ni wakati wetu kula"(wakati wa Jubilee).
Na mwisho Jubilee wana kila uwezo wa kujenga udikteta na wamedhubutu.
Kwenye mikakati mbinu yao ya kutekeleza wazo lao la kukita udikteta, Jubilee imeonyesha hatua zifuatazo. Mosi ni kuhasi uhuru wa vyombo vya habari kupitia sheria kandamizi na mchezo wa rafu kwa watendaji wa sekta hii nyuma ya pazia.
Kukamilisha mchezo wao huu Jubilee wako radhi kuuzunguka mbuyu ili kulainisha mioyo migumu ya baadhi ya watendaji kwenye sekta hii ya habari na mawasiliano.
Pili ni kuchakachua na hata kuzima shughuli za mashirika ya kijamii ambayo ni mihimili muhimu ya kutetea haki, utawala wa kisheria na uwajibikaji.
Serikali tayari imetia mkono RAIS Kenyatta wake mzito kukata mirija yote ya ufadhili wa kigeni kwa mashirika haya kama njia ya kuyakomoa. Bifu kuu ya mashirika haya na serikali ya Jubilee ni nafasi baadhi yao yanatuhumiwa kucheza katika kuwezesha kesi ya uhalifu dhidi ya binadamu inayowakabili Rais Kenyatta na naibu wake kwenye mahakama ya kimataifa ya Hague.
Tatu ni kinga aliyojihakikishia Rais Kenyatta dhidi ya uwezekano wowote wake kuenguliwa kupitia kura ya kutokuwa na imani. Rais Kenyatta ana wingi wa kutosha wa wabunge kwenye taasisi zote mbili zenye jukumu la kisheria la kumng'atua yaani bunge la taifa na seneti.
Wala si hayo tu ya kuwa na wingi, Rais Kenyatta amedhihirisha kuwa, amewatia shemere wabunge hawa na hata baadhi ya wale wa Cord kama amewashikia talasimu. Wakenya tukae ange!


