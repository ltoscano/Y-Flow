
Wafugaji wadaiwa kuvua nguo wanawake

Imeandikwa na Peti Siyame, Kalambo

Imechapishwa: 11 Oktoba 2016

WAKAZI wa kijiji cha Kambiala, kata ya Msanzi, wilaya ya Kalambo mkoa wa Rukwa wameipatia wiki moja jamii ya wafugaji wanaodaiwa kuvamia maeneo ya wakulima kuondoka kijijini humo wakituhumiwa kuwafanyia visa vya kinyama wanawake na watoto kijijini humo. 

Inasemekana visa hivyo vya kinyama ni pamoja na kuwavua nguo hadharani na kuwacharaza fimbo wanawake na watoto wa kike kutoka jamii ya wakulima wanapowakuta wakiteka maji katika Mto Maganga kijijini humo ambao jamii ya wafugaji ikidai ni mali yao.
Wakizungumza kwa nyakati tofauti wakazi wa kijiji hicho ambao wengi wao ni wakulima, walidai kuwa wanaume kutoka jamii ya wafugaji wamevamia maeneo yao na kuwazuia wanawake kuchota mji katika Mto Maganga kijijini humo ambapo wanawavamia na kuwapiga fimbo, kisha kuwavua nguo hadharani wakidai kuwa chanzo hicho cha maji ni mali yao. 
Baadhi ya wakazi wa kijiji hicho ambao wengi wao ni wakulima wameiomba serikali kuingilia kati ili kuepusha mapigano yanayoweza kuzuilika.
Mwenyekiti wa Kitongoji cha Matapwa kijijini humo , Charles January alidai wafugaji wamekuwa tishio ambapo wamevamia maeneo ya wakulima kijijini humo na ‘kupora’ kwa nguvu chanzo hicho cha maji (Mto Maganga) na kuwaacha wakazi wa kijiji hicho wakihaha kusaka chanzo kingine cha maji.
“Sisi wakazi wa kitongoji cha Matapwa kijijini Kambiala tumelazimika kutumia maji ya miferejini na visimani ambayo si salama kwa afya zetu kwani ni machafu kupita kawaida,”alisema. 
Mkazi wa kijiji hicho, Samweli Mwanalinze alidai jamii hiyo ya wafugaji imepora maeneo yao ya kilimo huku wakichungia mifugo yao kwa nguvu kwenye mashamba yao.
Mwenyekiti wa kijiji hicho, Patrick Sichone licha ya kukiri kuwepo adha hiyo, alidai kuwa jamii hiyo ya wafugaji imekuwa kikwazo kikubwa kwao baada ya kuvamia na kuwanyang’anya maeneo yao kwa nguvu bila idhini yao.
Julieth Binyura amekiri kuwepo kwa kadhia hiyo huku akiahidi kuwa atafuatilia mgogoro huo kwa ukaribu ambapo wote watakaobainika kuwatendea unyama huo wanawake kijijini humo watasakwa na kufikishwa kwenye vyombo vya dola.


