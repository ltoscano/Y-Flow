
Wanaochezea mizani kupimia gesi kukiona

Imeandikwa na Mwandishi Wetu

Imechapishwa: 05 Oktoba 2016

WAKALA wa Vipimo(WMA) imesisitiza wauzaji wa mitungi ya gesi ya majumbani kutumia mizani katika vituo vyao vya mauzo, huku akionya wanaochezea mizani zao kwa lengo la kujipatia faida kuwa wataadhibiwa. 

Mkurugenzi Huduma za Biashara wa WMA, Deogratias Maneno alisema uwapo wa mizani katika vituo hivyo utawezesha wateja kuhakiki ujazo wa mitungi hiyo kabla ya kuinunua.
Alisema mitungi ya gesi itumikayo majumbani inatakiwa ifungashwe kwa kufuata kanuni za vipimo zilizotangazwa kwenye gazeti la Serikali Na. 222 mwaka 2013.
Kanuni hizo zinasimamia uuzaji wa gesi hiyo na wauzaji wa nishati hiyo wanaochezea mizani yao kwa lengo la kujipatia faida, wataadhibiwa chini ya kifungu Na. 45 cha Sheria ya Vipimo Sura Na. 340 kama ilivyofanyiwa mapitio mwaka 2002.
Alisema jukumu kuu la wakala ni kulinda mlaji kupitia matumizi ya vipimo sahihi na kuondokana na madhara yatokanayo na matumizi mabaya ya vipimo katika sekta ya biashara.
Alisema kutokana na majukumu yao kudhibiti ufungashaji wa bidhaa, gesi ni miongoni mwa bidhaa zilizofungashwa ambazo wakala hufanya uhakiki wa uzito wa mitungi kulinda walaji.
Kwa mujibu wa mkurugenzi huyo, mtungi uliojazwa kwa kuzingatia vipimo sahihi unatakiwa ufungwe vizuri kwenye mdomo wake na kuwekwa rakiri kabla ya kuuzwa kwa watumiaji. Pia mfungashaji anatakiwa kuandika vizuri ubavuni mwa mtungi kiasi cha uzito halisi wa gesi kwa kuonesha uzito wa mtungi bila gesi na ukiwa nayo.
“Faida kubwa ambayo mteja ataipata kwa kuhakiki mtungi wake wa gesi kabla ya kununua ni kufahamu kwa uhakika kiasi sahihi cha gesi anayouziwa kulingana na kiasi cha fedha anayotoa, Pia kujihakikishia kwamba mtungi huo umetoka katika kampuni sahihi ya ujazaji wa mitungi wala si kwa wajazaji wa mitaani,”alisema.
Alisema wakala wa vipimo anachukua hatua mbalimbali katika kudhibiti wizi unaofanywa na baadhi ya wafanyabiashara wasio waaminifu ikiwa ni pamoja na kufanya ukaguzi wa kushtukiza mara kwa mara, kubaini mizani inayotumika katika biashara hiyo kama imehakikiwa kwa mujibu wa Sheria ya Vipimo na kanuni zake.


