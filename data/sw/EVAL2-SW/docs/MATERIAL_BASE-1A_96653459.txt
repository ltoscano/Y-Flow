
Polisi kuikabili African Magic kwenye kikapu

Imeandikwa na Mwandishi Wetu

Imechapishwa: 01 Septemba 2016

TIMU ya mpira wa kikapu ya Polisi leo inashuka dimbani tena kuumana na African Magic katika mchezo wake wa Ligi Kuu ya Zanzibar kanda ya Unguja.

Ligi hiyo ambayo ilianza kutimua vumbi mwezi uliopita inashirikisha timu 13 zikiwemo sita za wanawake na saba za wanaume.
Mchezo huo ambao utapigwa katika uwanja wa Maisara unatarajiwa kuwa na ushindani mkali hasa kwa timu ya Polisi ambayo ina machungu ya kufungwa na Ranger vikapu 78- 67 katika mchezo uliopita.
Mchezo huo ni wa mwisho kwa timu zote mbili ambapo ratiba inaonesha kuwa kesho kutakuwa na mchezo wa kumalizia ratiba pia utakaowakutanisha Stone Town na Rangers.
Mchezo kati ya timu mbili hizo nao unatarajiwa kuwa mithili ya fainali kutokana na timu hizo kuwa na ushindani wa jadi tangu kuanza kushiriki ligi hiyo.
Timu ambazo zilikuwa zikishiriki ligi hiyo kwa wanaume ni Polisi, Stone Town, African Magic, JKU, Nyuki, KVZ, Mguyuni na New West kwa upande wa wanaume na kwa wanawake ni African Magic, Usolo, New West, Mafunzo, KVZ na JKU.


