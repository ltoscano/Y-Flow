
Sturridge azusha hofu kubwa kikosini Liverpool
Liverpool, England Uamuzi wa kocha Jurgen Klopp kumwacha nje ya kikosi kilichocheza nusu fainali ya kwanza ya Ligi ya Europa na kufungwa bao 1-0 na Villarreal mshambuliaji Daniel Sturridge umezua maswali kuhusu hali ya baadaye ya nyota huyo wa kimataifa wa England.
Alhamisi usiku, Klopp hakumjumuisha Sturridge kwenye kikosi chake licha ya kuwa fiti kwa mchezo huo wa kwanza, jambo ambalo lilimuumiza kichwa mshambuliaji huyo.
Badala ya Sturridge, kocha huyo alimchezesha Roberto Firmino kwenye Uwanja wa El Madrigal na baadaye akamtumia Christian Benteke.
Kumekuwa na uvumi kuhusu hali ya baadaye ya mshambuliaji huyo akiwa Liverpool msimu ujao, huku ripoti kadhaa zikimhusisha na kuhamia klabu nyingine.
Lakini, Klopp ali yesema baada ya mchezo huo kuwa safari bado inaendelea, alikana uvumi huo na kusema alikuwa na sababu ya kutomtumia Sturrdige.
Mshambuliaji huyo aliachwa benchi, kitu ambacho kiliwashangaza wengi wakiwamo mashabiki wa klabu hiyo ambayo inapewa nafasi kubwa ya kutwaa taji hilo, hasa ikiwa itabadili matokeo ya mchezo wa kwanza dhidi ya Villareal. 


