
Mchina mbaroni akidaiwa kukutwa na meno ya ngiri
Alikamatwa uwanja wa ndege wakati akijiandaa na kwenda Johannesburg, Afrika Kusini
Pamela Chilongola, Mwananchi pchilongola@mwananchi.co.tz
Dar es Salaam. Jeshi la Polisi la Uwanja wa Ndege wa Kimataifa wa Julius Nyerere (JNIA) linamshikilia raia wa China kwa tuhuma za kukutwa na meno mawili ya ngiri anayodaiwa kuyatengeneza kama vidani kuvihadaa vyombo vya usalama.
Kamanda wa Polisi JNIA, Martin Otieno alisema jana kuwa raia huyo ni mkazi wa Guangdong alikamatwa juzi saa 7.30 mchana wakati aki jiandaa na safari ya kuelekea Johannesburg nchini Afrika Kusini.
Alisema polisi wa JNIA kwa kushirikiana na maofisa wa wanyamapori walitilia shaka begi lake wakati linafanyiwa ukaguzi.
Otieno alisema mtuhumiwa huyo alipokuwa anakaguliwa kwenye mashine za ukaguzi ndipo walibaini kuwa ameficha vidani vya meno hayo ndani ya begi lake dogo.
“Mtuhumiwa huyo alikamatwa katika eneo la ukaguzi wa mwisho wa abiria tulipomhoji alidai kuwa vidani vya meno hayo amenunua Afrika Kusini,”
alisema Otieno.
Otieno alisema mtuhumiwa huyo alidai kuwa alinunua vidani vya meno hayo kwa ajili ya urembo lakini walipochunguza hakuwa na kibali kinachoonyesha nchi aliyonunua.
Kamanda Otieno aliwaomba wananchi kuwa na uzalendo wa nchi yao wanapoona mtu anasafirisha rasilimali za nchi watoe taarifa Jeshi la Polisi.
Alisema polisi wataendelea kuimarisha ulinzi katika maeneo ya mipakani na viwanja vya ndege ili kudhibiti aina hiyo ya utoroshaji wa nyara. 
Otieno alisema uchunguzi unaendelea ili kumfikisha katika vyombo vya sheria kujibu tuhuma zinazomkabili.


