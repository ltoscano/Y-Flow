Ripoti ya EIA imeianika serikali, sasa tunasubiri uchunguzi
Nov 20, 2014

MWANZONI mwa mwezi huu, habari zilienea ulimwenguni kuhusu ujangili na biashara haramu ya pembe za ndovu nchini Tanzania. Chanzo chake ni ripoti iliyosambazwa na asasi ya uchunguzi wa mazingira yenye makao makuu Uingereza (EIA).
Ilisema kuwa Rais wa China, Xi Jiping alipotembelea Tanzania mnamo machi 2013, wasaidizi wake walitumia fursa hiyo kununua pembe za ndovu jijini Dar es Salaam na kuzipakia katika ndege ya kirais kwa njia ya magendo.
Ripoti inasema hii ilikuwa ni mara ya pili. Mara ya kwanza ilitokea wakati wa ziara ya mtangulizi wa XI, Hu Jintao. Fursa hiyo pia ilitumiwa na wapambe wake kusafirisha pembe za ndovu. EIA inasema maofisa katika ubalozi wa China hapa nchini wamekuwa wanunuzi wakuu wa pembe na kuzisafirisha tangu mwaka 2006
Ripoti hiyo imejibiwa na Waziri wa Mambo ya Nje na Uhusiano wa Kimataifa, Benard Membe. Alikanusha ripoti ya EIA, akisema habari hizo zina lengo la kulichafua jina la nchi yetu na kuharibu uhusiano wa kirafiki baina ya Tanzania na China, hasa kwa vile zilienezwa siku chache baada ya ziara ya Rais Kikwete nchini China
Akaongeza kuwa nchi hizi mbili zimekuwa zikishiriki katika kupambana na ujangili na biashara haramu ya pembe za ndovu. Aidha, akasema Tanzania na China zote mbili zimesaini mkataba wa kimatifa wa kupambana na biashara hiyo haramu
Naye Waziri wa Utalii na Maliasili, Lazaro Nyalandu hakubaki nyuma katika kujibu mapigo ya EIA. Alisema ripoti hiyo ilitoka wakati wa mkutano wa kimataifa kuhusu ujangili na biashara za nyara ulipokuwa unafanyika hapa nchini. Ni dhahiri kuwa ripoti hii ‘ya upotoshaji’ ililenga kutokea wakati wa mkutano huu, ni “jaribio la kuhujumu juhudi zetu za kupambana na ujangili” akaongeza waziri.

“Walipanga mkakati na walitumia fedha nyingi ili kuhakikisha kuwa shutuma hizo zinaenezwa katika kila aina ya mtandao duniani. Kwanza ndege hiyo ya Rais Xi ilikuwa ikilindwa na mamia ya wanausalama walioizunguka. Ingewezekanaje watu wachache wafanye hujma hiyo?”

Lakini ni Nyalandu huyohuyo amenukuliwa akisema kuwa uchunguzi uliofanywa katika hifadhi za Selous-Mikumi umeonesha kuwa idadi ya tembo imepungua kutoka 39,000 mwaka 2009 hadi 13,000 mwaka jana.

Sasa hii ina maana gani kama si kuongezeka kwa ujangili? Kama ni hivyo basi hizo pembe za ndovu zimeishia wapi kama si nje ya nchi? Kitendawili hicho.

Hatuhitaji EIA ituambie kuwa ujangili na biashara haramu ya pembe za ndovu vimeenea katika nchi hii. Ndio maana takwimu za serikali zinaonyesha kuwa mwaka 2010 tembo 10,000 waliuwawa nchini Tanzania. Hali ikawa mbaya zaidi mwaka 2012 – jumla ya tembo 23,000 waliuwawa.

Mwaka 2012 shehena ya tani 1.3 ya pembe za tembo kutoka Tanzania ilikamatiwa Hong Kong zikielekea China.

Wiki mbili kabla, takribani tani nne za meno ya tembo zilikamatwa huko huko Hong Kong. Kwa ujumla shehena hizi mbili ni sawa na tembo 900 waliouwawa.humu nchini.
Wakati huo, Polisi mkoani Arusha walikamata nyara za serikali, zikiwemo ngozi za simba na pembe za ndovu. Nyara hizi zilikuwa tayari kuuzwa nje ya nchi. Halafu mkoani Katavi walikamatwa majangili kadhaa kisha wakaachiwa kutokana na amri ya ‘wakuu’ kwa mujibu wa taarifa za maofisa wa wanyamapori.

Zaidi ya tembo 20,000 waliuawa barani Afrika katika mwaka 2013, kulingana na ripoti iliyotolewa na Sekretariati ya Mkataba kuhusu Biashara ya Viumbe vilivyo Hatarini Kuangamizwa (CITES). Ripoti hiyo inasema Kenya,Uganda na Tanzania zinaongoza katika uhalifu huo.

Hivi sasa Tanzania ina tembo kama 150,000 ingawa wengine wanasema 250,000. Iwapo ujangili uliopo utaendelea basi ifikapo mwaka 2017 au 2018 nchi hii haitakuwa na tembo hata mmoja.

Yote haya yanatokana na nguvu kubwa ya wafanyabiashara wa pembe za ndovu.

Kwani mtandao wa ujangili ni mpana na una nguvu za pesa, kisiasa na kimamlaka. Mtandao huu unaanzia katika ngazi ya mapori na hifadhi ambako watu masikini hutumiwa na matajiri kwa kuua. Kisha usafiri hufanywa wakati mwingine na magari ya serikali.

Kuna watu wa kati kama maofisa wa polisi, maofisa wanyamapori na madereva wa magari ya serikali ambao hutumika. Ngazi ya juu kuna wafanyabiashara wazito na inasemekana hata wanasiasa nao wanahusika. 

Ndio maana Waziri Kivuli wa Maliasili na Utalii, Peter Msigwa, alitoa vielelezo akionyesha namna ujangili unavyoshamiri nchini kwa kuendeshwa na watu waliogawiwa vitalu lakini hawafuati sheria za nchi.


