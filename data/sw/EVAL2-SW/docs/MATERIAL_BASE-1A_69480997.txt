
Iko wapi sukari iliyoagizwa na Serikali?
Bei kubwa ya sukari na kutoonekana madukani inaonekana kuwa ni mfupa mgumu kwa Serikali kwa kuwa hali hiyo inaendelea kusumbua B kali kwa kuwa hali hiyo inaendelea kusumbua wananchi. Si rahisi kukuta mitaani sukari inauzwa kwa bei elekezi ya Sh1,800 kwa kilo. Bei inayoendelea mitaani hadi sasa ni kati ya Sh2,600 na Sh3,500 kwenye mikoa mingi.
Inaeleweka kuwa viwanda vya ndani vinazalisha tani 300,000 za sukari kwa mwaka wakati mahitaji ni tani 420,000, hivyo kuna upungufu wa tani 120,000. 
Kutokana na sukari kuwa adimu na bei kupaa, Serikali ilianza mkakati wa kusaka wafanyabiashara iliohisi kuwa wameificha na kutangaza kuagiza tani 70,000 kutoka nje kufidia upungufu huo.
Tamko hilo lilitolewa na Waziri Mkuu Kassim Majaliwa ambaye pia alisema tani 11,957 zilishawasili na kwamba ingeuzwa kwa bei elekezi.
Majaliwa pia alieleza kuwa tani 2,000 zitapelekwa mikoa ya Kaskazini, tani 3,000 Kanda ya Ziwa, tani 2,000 Kusini, tani 2,000 Nyanda za Juu Kusini na tani 2,000 Kanda ya Kati.
Kuhusu tani nyingine 24,000 alisema zingewasili Ijumaa ya Mei 13 na hadi zitoke bandarini ingekuwa Jumapili na usambazaji ungefanyika Jumatatu ya Mei 16 na tani 20,000 za mwisho zingewasili mwisho wa mwezi uliopita au mwanzoni mwa mwezi huu.
Mbali na sukari hiyo iliyoagizwa kutoka nje, Serikali imekuwa ikiendesha msako mkali wa wafanyabiashara ambao inahisi wameficha sukari ili iwe adimu na hivyo wajinufaishe kwa kuuza kwa bei ya juu.
Mkakati huo ulinasa tani nyingi za sukari kwenye maghala tofauti kote nchini. Baadhi ni zile zilizokamatwa Mbagala na Buguruni jijini Dar es Salaam, Arusha, Mwanza na mikoa mingine na Serikali kutangaza kuwa sukari hiyo itataifishwa na kugawanywa ama kuuzwa kwa bei elekezi kwa wananchi.
Lakini tangu Majaliwa atoe tamko hilo Mei 10, bei ya sukari imeendelea kuwa juu na inapatikana kwenye maduka machache.
Bado wananchi wanaipata kwa shida kutokana na waliyonayo kuhofia kuuza kwa bei tofauti na ile elekezi, huku wanaotii maelekezo ya Serikali wakiuza kwa muda mfupi na baadaye kuisha.
Tulitegemea hali hiyo kuanza kupungua kutokana na kuwasili kwa sukari iliyoagizwa na Serikali na msukumo uliotolewa kwa wafanyabiashara ambao walikutwa nayo kwenye maghala yao.
Lakini juhudi za Serikali za kuokoa hali hiyo zinaonekana kufifia na hali inajirudia kama ilivyokuwa mwanzo.
Tulitegemea kuwa suala hilo lisingekuwa la operesheni, bali la muda wote, lakini viongozi wa Serikali walioonekana kuitikia wito wa Rais, sasa wamepunguza kasi wakisubiri mkuu huyo wa nchi atoe agizo jingine ili waanze kulitekeleza kwa operesheni.
Rai yetu ni kwa viongozi wa Serikali kutoachia mambo njiani na badala yake wafanye kazi wanayoianza waifanye hadi mwisho. Rais ametoa mwelekeo na wasaidizi wake wafuate hadi wahakikishe lengo la Rais linafikia pale alipotaka.
Ni vizuri pia viongozi hao wakatoa taarifa za mara kwa mara za kazi inayofanyika ili wananchi waishi kwa matumaini. Hivi leo wananchi wakihoji iko wapi sukari iliyoletwa na Serikali, watakuwa na haki kwa kuwa hawajui kinachoendelea.


