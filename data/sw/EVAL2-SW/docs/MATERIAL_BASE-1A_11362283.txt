
Baada ya kupata Kanuni, msitukwaze tena Mar 12, 2014

JANA Jumanne mjini Dodoma, Bunge Maalumu la Katiba lilipitisha kanuni ambazo wajumbe wa Bunge hilo watatumia katika mchakato wa kupata Rasimu ya Katiba mpya.
Si siri kwamba kanuni hizo hatimaye zimepitishwa baada ya karibu mwezi mzima wa kuzozana katika matukio unayoweza kuyaita kuwa ni ya aibu.
Katika mizozo hiyo tulishuhudia matusi ya nguoni, kejeli, ubabe na kila uozo ukitamkwa na wajumbe utadhani waliokusanywa hapo ni wahuni, kumbe ni watu wanaoheshimika katika jamii na nchi kwa ujumla.
Sasa kanuni hizo wamezipitisha wao wenyewe ikiwa na maana ya kuwa wameziridhia kwamba ndizo ziwaongoze katika kupata kile ambacho Wa tanzania tunakitarajia kutoka kwao ambacho ni kupata Katiba mpya.
Wanachotaka Wa tanzania si kingine bali ni Katiba mpya ambayo Wa tanzania wengi walio wengi ndiyo wanayoitaka kwa ustawi wa nchi yao.
Hivyo basi, wajumbe wasisahau kwamba Taifa linawategemea wao. Mambo ya aibu waliyoyashuhudia wananchi hawatarajii kuyaona yakijirudia katika kazi nzito iliyoko mbele yao.

Wakumbuke ya kuwa wako huko Dodoma kwa maslahi ya Taifa. Waweke utaifa mbele kuliko maslahi ya vyama wanavyoviwakilisha na maslahi yao binafsi.
Ni imani yetu kwamba kuanzia sasa Bunge hili litakuwa la watu wenye busara watakaoshindana kwa nguvu za hoja na si hoja za nguvu hadi kupatikana hicho tunachokitarajia ambacho ni Katiba itakayokuwa na ufumbuzi wa matatizo mengi, kama si yote, tuliyonayo hivi sasa.


