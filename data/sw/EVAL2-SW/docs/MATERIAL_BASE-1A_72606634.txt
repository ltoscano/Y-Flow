Serikali itimize ahadi ya kuzima vita vya kijamii
Na CHARLES WASONGA
RAIS Uhuru Kenyatta na Naibu wake William Ruto, walitoa ahadi nyingi zaidi kwa Wakenya wakati wa kampeni kabla ya Uchaguzi Mkuu uliopita na hata baada ya kuapishwa na kuingia mamlakani.

Kwa mfano, waliahidi kutoa vipakatalishi kwa wanafunzi wa darasa la kwanza, vyeti milioni tatu vya umiliki wa mashamba kote nchini, kujenga barabara za lami za umbali wa kilomita 10,000 kufikia mwaka huu, ukuaji wa uchumi wa kima cha asilimia 10 na zaidi, kati ya ahadi nyingine nyingi.

Lakini kwa mtazamo wangu, ahadi kuu kati ya zote ilikuwa ile ya kuwaunganisha Wakenya wa makabila yote kwa minajili ya kuafikia maendeleo. Walielezea kujitolea kwao kuhakikisha kuwa ghasia za kisiasa na kikabila zilizoshuhudiwa nchini mnamo 2007 hazishuhudiwi tena nchini. 

Lakini miaka mitatu na nusu wakiwa mamlakani, bado Wakenya kutoka jamii mbalimbali wanapigana kwa sababu moja ama nyingine. Kwa mfano mwaka uliopita mapigano yalizuka kati ya jamii za Borana na Meru ambapo takriban watu 10 walioawa. Vita hivyo vilisemekana kuchochewa na mzozo kuhusu maeneo ya malisho na wizi wa mifugo.

Na mapema mwaka huu ghasia zililipuka katika mpaka wa jamii za Wakipsigis na Wamaasai katia eneo la Olposimoru ambapo watu watatu walipoteza maisha.

Isitoshe, wiki moja baadaye jamii za Waluo na Wakalenjin zilipigana katika eneo la Kibigori, lililoko katika mpaka wa Kaunti za Nandi na Kisumu. Watu sita waliangamia katika machafuko hayo.

Huku hayo yakijiri, Naibu Rais amekuwa akikariri serikali ya Jubilee bado iko mbioni kuhakikisha kuwa imewaunganisha Wakenya wote bila makabila yao au miegemeo yao ya kisiasa. 

Lakini mbinu yake ya kuafikia lengo hilo kwa kuzitaka vyama tanzu vya kuvunjiliwa mbali na kujiunga na chama kipya cha Jubilee Party of Kenya (JPK) sio bora.

Kwa maoni yangu, kile viongozi wa kisiasa wanapasa kufanya wakati huu ni kutoa uhamasisho kwa Wakenya kuwa wanapasa kupenda licha ya hali kwamba wanatoka jamii tofauti. Serikali inapasa kuipa Tume ya Uwiano na Utangamano wa Kitaifa (NCIC) pesa za kutosha ili iweze kufanikisha maridhiano kati ya jamii mbalimbali, hasa zile zinazoishi katika maeneo ya mpakani.

Umoja wa kitaifa hauwezi kuafikiwa kwa kuhimiza watu kujiunga na mirengo miwili ya kisiasa, Jubilee na Cord. Itakumbukwa kwamba mapigano ya kikabila yamekuwa yakitokea nchini tangu enzi za utawala wa chama kimoja, KANU.

cwasonga@ke.nationmedia.com


