
Gama hakupigana vita vya Majimaji -Lissu

Imeandikwa na Maulid Ahmed, Dodoma

Imechapishwa: 02 Novemba 2016

MBUNGE wa Singida Mashariki, Tundu Lissu (Chadema) amedai mwanasiasa Laurence Gama amewekwa jina lake kwenye orodha ya mashujaa waliopigana kwenye vita vya Majimaji wakati hakupigana kwenye vita hiyo. 

"Mwaka 2013 nilitembelea Songea kwenye kumbukumbu ya vita ya Majimaji nikaona kuna watu kama Laurence Gama amepewa heshima wakati hakupigana kwenye vita vya Majimaji," aliuliza Lissu kwenye swali la nyongeza.
Akijibu swali hilo la nyongeza la Lissu, Waziri Ulinzi na Jeshi la Kujenga Taifa, Dk Hussein Mwinyi alisema, "Pengine taarifa hiyo imetokana na kumbukumbu kujumuisha zaidi ya waliopigana vita vya majimaji, naomba nipate muda kufuatilia zaidi".
Akijibu swali la msingi la Mbunge wa Kilwa Kaskazini, Vedasto Ngombale(Cuf), aliyetaka kufahamu mpango wa serikali kwa waathirika wa vita vya Majimaji kupata fidia kutoka kwa utawala wa kikoloni wa Kijerumani, Dk Mwinyi alisema si vyema kutoa madai ya fidia kwa jukumu hilo la kizalendo lililotekelezwa na makabila mengi nchini kwani vita hiyo ililenga kuwakomboa wananchi kutoka kwenye makucha ya wakoloni.
"Badala yake madhila na athari ya vita vya Majimaji yabaki kama sehemu muhimu ya kumbukumbu za ukombozi wa nchi yetu," alifafanua.
Vita ya Majimaji vilianzia wilayani Kilwa Mkoani Lindi katika kijiji cha Nandete mwaka 1905 hadi 1907 na madhumuni ya vita hiyo ni ya watawala wa jadi ilikuwa kupinga ukoloni na kutaka kujitawala.


