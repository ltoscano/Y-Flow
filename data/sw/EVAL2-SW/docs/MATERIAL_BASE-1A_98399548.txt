Mbunge: Mgodi North Mara ufungwe
Aug 07, 2014

HUENDA matatizo lukuki yakiwamo ya umwagaji damu yanayowasibu wakazi na wachimbaji wadogo katika vijiji vinavyopakana na Mgodi wa dhahabu wa North Mara (NMGM) yakabaki historia, baada ya Mbunge wa Tarime mkoani Mara, Nyambari Nyangwine (CCM), kuyawasilisha rasmi katika wizara mbalimbali.
Vijiji vinavyolengwa katika hatua hiyo ni Nyangoto, Kewanja, Kerende, Genkuru, Matongo, Nyamwaga na Nyakunguru vya wilayani Tarime.
Mgodi huo unaoendeshwa na kampuni ya African Barrick Gold (ABG) kutoka nchini Canada, unatajwa kuwa ndiyo chanzo kikuu cha kukithiri kwa matatizo ya kimaisha ambayo yameendelea kuwanyima wanavijiji hao maendeleo na amani ya kweli kwa miaka kadhaa sasa.
Lakini, hatimaye mbunge huyo amechukua hatua kwa kuzitwisha wizara tatu matatizo hayo, akitaka yatafutiwe ufumbuzi wa kudumu haraka iwezekanavyo, vinginevyo mgodi huo ufungwe ili kuepusha maafa zaidi kwa wananchi hao.
Matatizo hayo ni pamoja na mauaji ya raia, kuwatesa na kuwabambika kesi za jinai, vitendo ambavyo vinadaiwa kufanywa na baadhi ya polisi kwa kushirikiana na walinzi wa mgodi huo, ambao pia unadaiwa kuchochea vitendo vya rushwa, kuzuia shughuli za uzalishaji mali za wananchi, kuwasababishia madhara ya kiafya, kuwacheleweshia fidia za mali zao na utekelezaji wa ahadi za kuwaboresha huduma za kijamii na kiuchumi.
Uchunguzi uliofanywa na Raia Mwema umethibitisha kwamba Mbunge Nyambari ametuma taarifa rasmi za matatizo hayo kwenda Wizara ya Nishati na Madini, Wizara ya Ardhi, Nyumba na Maendeleo ya Makazi, na Wizara ya Mambo ya Ndani, huku akipeleka nakala za taarifa hizo kwa Rais wa Jamhuri ya Muungano wa Tanzania, Waziri Mkuu, Kamishna wa Madini na Mkuu wa Jeshi la Polisi nchini (IGP).
Katika taarifa hizo ambazo Raia Mwema ina nakala zake, mbunge huyo, pamoja na mambo mengine, amependekeza mgodi huo ufungwe ili kuepusha maafa zaidi kwa wananchi, ikiwa viongozi wa kampuni ya ABG, wizara hizo na serikali kwa jumla watashindwa kuchukua hatua za kutatua matatizo yaliyopo haraka na kwa uzito unaostahili. 
Mateso yanayofanywa na polisi
Sehemu ya taarifa hizo inabainisha vitendo vya ukatili na unyanyasaji vinavyofanywa na baadhi ya polisi kwa kushirikiana na walinzi wa NMGM kuwa ni pamoja na vipigo na mauaji ya raia kwa kutumia silaha za moto.
“Vijana wamevunjwa miguu, vijana wamevunjwa viuno, vijana wametobolewa macho na kusababishiwa ulemavu wa maisha (kudumu)! Haya ni mateso makali sana ambayo kwa namna yoyote ile hayakubaliki,” anasema Nyangwine katika taarifa hizo na kuendelea:
“ Wakazi wengi hawana amani. Wanakamatwa ovyo ovyo bila kosa. Polisi wamekuwa maadui wa raia badala ya kuwalinda wao na mali zao. Wamegeuza Mgodi wa North Mara kuwa kitega uchumi chao. Rushwa, dhuluma na uonevu vimekuwa jambo la kawaida, wananchi wanabambikwa kesi.”
Anafafanua kwamba baadhi ya askari polisi kwa kushirikiana na walinzi wa NMGM wamekuwa wakifanya makubaliano na kupokea rushwa ya fedha kutoka kwa raia kwa ajili ya kuwaruhusu kwenda kuokota mawe yenye dhahabu mgodini, na baadaye kuwageuka na kuwashambulia kwa mabomu ya machozi na risasi za moto.
“Wakati mwingine wanawapiga kwa kutumia magongo makubwa ya kutisha! Suala hili Mheshimiwa Waziri halikubaliki hata kidogo. Ikiwa mgodi na serikali vitashindwa kushughulikia suala hili; napendekeza mgodi huu ufungwe ili kunusuru maisha ya wananchi wa eneo hili,” inasema sehemu ya taarifa ya mbunge huyo iliyotumwa kwenda ofisi ya Waziri wa Mambo ya Ndani, Julai 21, mwaka huu.
Kwa mujibu wa Nyangwine, mateso hayo dhidi ya raia yanafanywa na baadhi ya polisi walioishi miaka mingi wilayani Tarime. Kwa sababu hiyo, anapendekeza wahamishwe haraka, lakini kabla ya hatua hiyo, lifanyike gwaride la utambuzi ili watakaothibitika kuwanyanyasa raia wasio na hatia wachukulie hatua kali za kisheria.
“ Mheshimiwa Waziri, kwa kushirikiana na IGP, nawaomba muunde kikosi cha uchunguzi wa tuhuma na madhambi yote niliyoyaorodhesha hapo juu ili kuwabaini wahusika na kuwachukulia hatua kali,” anaongeza Nyangwine katika taarifa hiyo.
Hata hivyo, anasema kwamba ili kujenga uhusiano mwema baina ya Jeshi la Polisi na raia katika eneo hilo na wilayani Tarime kwa jumla, kila upande unapaswa kuzingatia na kutii sheria bila shuruti.
“Vilevile mgodi utekeleze ahadi zote ulizowaahidi au ulizoingia makubaliano na wakazi wa vijiji vilivyo jirani. Ahadi zinazotajwa katika mikataba hii ni uwezeshaji na uboreshaji wa huduma za elimu, maji, afya, umeme, barabara, ujenzi wa Chuo cha Ufundi Stadi (VETA), upimaji wa Mji wa Nyamongo na ulipaji asilimia moja kama mrahaba kwa wanavijiji hao kutokana na kiasi cha dhahabu kinachozalishwa,” anaongeza.


