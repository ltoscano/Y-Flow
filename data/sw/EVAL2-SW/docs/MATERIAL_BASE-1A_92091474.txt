Dk. Omar Ali Juma: Alikuwa mkweli, mwadilifu na hodari
Jul 03, 2014

LEO (Julai 2, mwaka 2014) imetimia miaka 13 kamili tangu nchi yetu ilipoondokewa na Makamu wa Rais, Dk. Omar Ali Juma, ambaye alifariki ghafla jijini Dar es Salaam baada ya kumaliza majukumu yake ya kiofisi siku hiyo. Ni kawaida kwa jamii yoyote kufikwa na majonzi yasiyo kifani pale inapoondokewa na kiongozi mkubwa kama yeye.

Japokuwa hatajwi sana katika duru za siasa zetu za leo, Dk. Omar Ali Juma alikuwa ni kiongozi wa kupigiwa mfano katika kipindi ambacho kumekuwepo nakisi ya aina ya uongozi aliouonyesha. Kwa mujibu wa waliomfahamu kwa karibu alikuwa kiongozi mwenye kuonyesha njia, alikuwa binadamu mwenye utu, muungwana, mwadilifu, mkweli na mwenye kusimamia yale aliyoyaamini. 

Katika hotuba aliyoitoa wakati wa mazishi ya Hayati Omar Ali Juma, Rais wa Jamhuri ya Muungano ya Tanzania, Benjamin Mkapa, alimwelezea kiongozi huyo kama mtu “hodari, mpole na mpenda watu”. Enzi za uhai wake Dk. Omar Juma alizunguka katika nchi nzima akizungumza na wananchi katika lugha yao, akiketi nao na kuwaeleza kwa uwazi sera na mikakati ya Serikali katika kushughulikia tatizo la umaskini na uharibifu wa mazingira. 

Akieleza zaidi wasifu wa Dk. Omar Juma siku ya mazishi, Rais Mkapa alisema: “Dk. Omar Ali Juma alikuwa msaidizi wangu hodari sana na mwadilifu kwenye eneo hili la umaskini, mazingira na elimu; na akapeleka ujumbe huo kila pembe ya nchi yetu ya Tanzania, kwa watu wote, wa kabila zote na dini zote. Maana sote tunastahili mafanikio na manufaa sawa ya maendeleo, utunzaji wa mazingira na kupata elimu. Naomba tumuenzi kwa sote kuendeleza vita hivyo”.

Katika mambo ambayo Dk. Omar Juma alijipambanua kama binadamu na kama kiongozi ilikuwa ni pamoja na kuwa kielelezo halisi cha utanzania wa Tanzania iliyoasisiwa na Waasisi wa Taifa hili Baba wa Taifa Mwalimu Julius Nyerere na Mzee Abeid Aman Karume. Aliamini katika utanzania wake na kuheshimu kila mtu mkubwa kwa mdogo. Hakupata kukaa kimya au kutochukua hatua stahiki pale alipoona ubaguzi wa aina yoyote unaanza kujitokeza katika taifa letu.

Na katika suala hili, Rais Mkapa anamwelezea kwa usahihi zaidi Hayati Makamu wa Rais: “Dk. Omar Juma alikuwa mpenda watu, watu wote, wa dini zote, kabila zote, rangi zote, jinsia zote, na mwelekeo wa kisiasa wowote ule. Hakujua kumnunia au kumchukia mtu kwa sababu ya tofauti kama hizo. Badala yake, alikuwa mcheshi, kiasi ambapo hata pale penye mashaka na kutoaminiana, kicheko kilitawala, kikarejesha utu wetu”.

Katika mazingira ya siasa zetu za leo zinazoendeshwa waziwazi kwa chuki, fitna, matusi, ubaguzi, ndwele na hata kudhuriana haitoshangaza kama kaburi la Hayati Omar Ali Juma litakuwa likitetemeka kwa masikitiko makubwa kule Pemba. 

Dk. Omar alichukia sana ubadhirifu wa aina yoyote ile. Alikuwa msomi mzuri lakini hakukimbia asili yake. Aliishi maisha ya kawaida kama ya wananchi wake. Hata katika mazingira ya nyumbani siku zote aliwaasa wanafamilia yake kutumia mali ya umma kwa uangalifu mkubwa. “Yule mzee ilikuwa hata ukanywa soda halafu usimalizie, anakuasa uache uharibifu wa chakula,” anasema mwanafamilia mmoja.

Dk. Omar Juma pia aliamini katika Muungano na alikuwa tayari kuutetea bila kumung’unya maneno. Aliamini pia katika umuhimu wa viongozi kuheshimu katiba na sheria za nchi na alipinga sana wazo la viongozi Afrika kutaka kubadili Katiba ili waendelee kutawala.

Kuna wakati kulikuwa na harakati za kubadili Katiba ya Zanzibar ili Rais Dk. Salmin Amour aliyekuwepo madarakani aendelee kutawala. Lakini Dk. Omar Juma alinukuliwa akionya kuhusu jambo hilo kwa kusema: “Viongozi lazima mheshimu Katiba. Muda wenu ukifika bora muondoke wakati mkiwa bado mnapendwa kuliko kusubiri hadi mpigwe mawe”.

Alikuwa mtu mkubwa nchini lakini Dk. Juma hakuwa akijikweza. Na wala hakutaka kutumia nafasi yake kubwa serikalini kutisha wadogo. Alikuwa msikivu na waliokuwa karibu naye wanasema alikuwa akiwasikiliza hata watu wadogo kabisa.

Mwaka 1999 karibu na kipindi cha uchaguzi gazeti moja la jioni (halipo tena) liliandika makala iliyokuwa ikimkosoa Dk. Juma na kumsakama pia. Makala ile ilidai kuwa Dk. Juma alikuwa hafai kugombea urais wa Zanzibar kwa madai kadha wa kadha.


