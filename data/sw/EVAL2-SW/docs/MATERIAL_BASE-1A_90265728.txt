
Walioathiriwa na sumu kuvu Dodoma, Manyara kusaidiwa

Imeandikwa na Hellen Mlacky

Imechapishwa: 20 Septemba 2016

SERIKALI imesema inaendelea kufanya tathmini na kugawa chakula kwa kaya, zilizoathiriwa na nafaka zenye sumu kuvu katika mikoa ya Dodoma na Manyara, ambapo hadi sasa watu 17 wamepoteza maisha kutokana na kula chakula chenye sumu hiyo.

Naibu Waziri wa Afya, Maendeleo ya Jamii, Jinsia, Wazee na Watoto, Dk Hamisi Kigwangalla ameyasema hayo leo Dar es Salaam wakati akifungua mkutano ulioandaliwa na Mamlaka ya Chakula na Dawa (TFDA), uliowashirikisha wadau mbalimbali kwa lengo la kujadili na kushauriana kuhusu utafiti uliofanyika kuhusu sumu hiyo na jinsi ya kuidhibiti.
"Watu 65 waliathiriwa kutokana na kula vyakula vyenye sumu kuvu ambapo 17 kati yao walipoteza maisha...wengine walisema watu hao walikufa kwa kula vitu visivyofahamika. Ila utafiti uliofanyika umebaini kwamba walikula nafaka zenye sumu kuvu,‚Äù amesema Dk Kigangwalla.
Amesema kutokana na tatizo hilo, serikali imechukua hatua mbalimbali za dharura ikiwemo kutoa matibabu kwa waathirika na kuchukua sampuli za wilaya zilizoathirika pamoja na mikoa ya jirani kwa ajili ya utafiti, ambapo wamebaini kwamba walikula chakula cha nafaka zenye vimelea vya sumu kuvu.
Dk Kigangwalla amesema sumu kuvu ni tatizo kubwa, ambalo husababisha kansa ya ini na vifo na linapaswa kuangaliwa kwa umakini na imekuwa ikisababishwa na fangasi wanaotokea kwenye nafaka hasa mahindi na karanga kutokana na unyevunyevu.
Alisema elimu zaidi inahitajika kwa jamii jinsi ya kuepuka na kukabiliana na sumu hiyo ili pia isiathiri masoko hasa biashara ya nafaka zinazouzwa nje ya nchi.
Aidha, alisema imeundwa Kamati ya Uongozi wa Kitaifa ya Kudhibiti Sumu Kuvu nchini ikiwahusisha wadau mbalimbali kutoka wizara yake pamoja na Kilimo, Mifugo na Uvuvi, Viwanda, Biashara na Uwekezaji, vyuo vikuu vya Sokoine na Nelson Mandela, inayosimamiwa na TFDA kwa lengo la kudhibiti sumu hiyo.
Mapema Mkurugenzi Mkuu wa TFDA, Hiiti Sillo alisema mamlaka hiyo imeendelea kuboresha huduma zake za maabara na utafiti ili kukabiliana na sumu kuvu.
Hata hivyo, aliiomba serikali kuongeza nguvu na kutenga bajeti katika kamati hiyo ambapo kwa mwaka wa kwanza zinahitajika zaidi ya Sh bilioni 4.52 kwa ajili ya utekelezaji.
Balozi wa Ubelgiji nchini, Paul Cartier alisema wataendeleza ushirikiano wa pamoja ili kupata suluhisho la matatizo ya jamii katika kukabiliana na sumu kuvu.


