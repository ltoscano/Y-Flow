
Maelfu wamzika Papa Wemba
Kinshasa, DR Congo. Mazishi ya mwanamuziki nguli wa muziki wa dansi Afrika, Papa Wemba yamefanyika jana Jijini Kinshasa, DR Congo.
Maelfu ya waombolezaji walikusanyika katika Kanisa la Notre Dame Cathedral, wakati maziko ya siri ya nguli huyo wa muziki yalipofanyika.
Wemba, ambaye alitwaa mara mbili tuzo ya mwanamuziki bora wa rhumba, alifariki akiwa na miaka 66, baada ya kuanguka ghafla jukwaani nchini Ivory Coast Aprili 24.
Maziko hayo yalifanyika baada ya Jumatatu kuwa siku maalumu kwa waombolezaji wote nchini humo kutoa heshima za mwisho kwa nyota huyo.
“Sauti yake ya kipekee sasa imerudi ilipotoka kwa mara ya kwanza,” alinukuliwa akisema Kadinali Monseno katika shughuli ya kumuaga mjini Kinshasa, kama ilivyoandikwa na Africa News katika mtandao wao wa Twitter.
Papa Wemba alijulikana kama mmoja wa wanamuziki waliokuwa na ushawishi mkubwa wa kusikilizwa na watu na mmoja wa waanzilishi wa muziki wa dansi wa kisasa nchini Congo uitwao soukous. 


