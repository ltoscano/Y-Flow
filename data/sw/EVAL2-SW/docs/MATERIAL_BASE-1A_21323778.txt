Kusaini mikataba ya EPA ni kichekesho
Sep 08, 2016

MIEZI michache iliyopita, viongozi wa nchi wanachama wa Jumuiya ya Afrika Mashariki (EAC) walitangaza kukubaliana kutosaini Mikataba ya Ushirikiano wa Kiuchumi (EPA) na nchi za Jumuiya ya Ulaya (EU).

Uamuzi huo ulitokana na maoni ya wadau mbalimbali wakiwamo wasomi na viongozi wastaafu walioshauri kwamba mikataba hiyo haikuwa na faida yoyote kiuchumi kwa nchi wanachama wa jumuiya hiyo. 

Mkataba huo ulipangwa kusainiwa mwezi uliopita wakati wa Mkutano wa Shirika la Umoja wa Mataifa la Masuala ya Biashara (UNCTAD) uliopangwa kufanyika jijini Nairobi, Kenya.

Akizungumzia mikataba hiyo mwezi uliopita, Rais mstaafu wa Tanzaia, Benjamin Mkapa alisema; “Mikataba hiyo ambayo Tanzania na wanachama wengine wa EAC walitaka kusaini haikuwa na mantiki yoyote. Ukitazama namba, haikuwa na manufaa. Gharama za kukubali mikataba ile ni kubwa kuliko za kuikataa”.

Na wakati ikiwa inatarajiwa kuwa mawaziri wa nchi wanachama wa EAC watakutana juzi Jumatatu kwa ajili ya majadiliano zaidi kuhusu kuingia mikataba hiyo, habari za kushangaza zimeibuka.

Kwamba nchi za Kenya na Rwanda zimesaini makubaliano hayo katika wiki ambayo walitarajiwa kujadiliana na wenzao kuhusu suala hilohilo. Uganda tayari imetangaza kuwa itasaini makubaliano hayo ya EPA wiki hii. 

Mbinu zinazotumika sasa kuwagawa viongozi wa nchi za EAC ni mbinu zilezile zilizotumika tangu karne iliyopita- wagawe uwatawale. Viongozi wetu hawa wanajua kila kitu kuhusu hizi mbinu lakini wamekubali kuwa waathirika.

Kwa taarifa hizi, nchi za Tanzania na Burundi pekee ndiyo zitabaki kama wanachama wa EAC ambao hawajasaini EPA. Tunaendelea kushikamana na serikali yetu kwenye kuamini kuwa kwa namna ilivyo sasa, mikataba hiyo haina faida kwetu.

Kama muundo wa mkataba, masharti yake na faida na hasara zake bado yako vilevile, serikali ya Tanzania haitakuwa na sababu ya kusaini mikataba hiyo. Wakati mwingine, si busara kujiunga na walio wengi. Kuna faida gani ya kujiunga na kundi la ng’ombe wanaokwenda kuswagwa machinjioni?

Sisi tunasema HAPANA kwa mikataba ya EPA kwa namna ilivyo sasa. Kwenye hili, tunaiomba serikali yetu ishikilie msimamo wake wa kutaka maslahi bora zaidi kupitia mikataba hiyo ya ushirikiano wa kiuchumi.


