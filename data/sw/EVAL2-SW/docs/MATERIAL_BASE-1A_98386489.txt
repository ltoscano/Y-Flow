
Mbinu mpya za ajira kwa vijana zibuniwe
RIPOTI ya Jeshi la Kitaifa (KDF) kuhusu kiwango cha hongo kinachotolewa na wanaotaka kujiunga na kikosi hicho ni ishara ya mahangaiko ambayo vijana wengi hupitia wakitafuta ajira.
Ripoti hiyo imebainisha kuwa kati ya mwaka wa 2009 hadi mwaka huu, jumla ya Sh45.3 milioni zilitolewa kama hongo na waliotaka kusajiliwa kuwa makurutu.
Mwaka uliopita pekee, Sh4.8 milioni zilitolewa kwa maafisa wa kijeshi wanaosimamia shughuli za kusajili makurutu na raia wa kawaida wanaojifanya kuwa na uwezo wa kusaidia wanaotaka ajira katika jeshi.
Hii inaonyesha wazi jinsi Wakenya huwa tayari kutoa kiwango chochote cha fedha wanachoitishwa mradi tu wahakikishiwe kuna ajira watakayopata.
Ikiwa imebainika zaidi ya Sh4 milioni hutolewa kama hongo katika kikosi cha jeshi pekee kwa mwaka mmoja, bila shaka ni rahisi kutambua kuna mamia ya mamilioni ya pesa zinazotumiwa na wananchi kila mwaka wakitafuta ajira katika sekta tofauti za kiserikali na kibinafsi. Suala la ukosefu wa ajira ya kutosha limezidi kuwa sugu nchini na inastahili sasa mbinu mpya zibuniwe kukabiliana na hali hiyo.
Mojawapo ya mbinu mwafaka zaidi ni kushawishi vijana wanapokuwa vyuoni kuhusu umuhimu wa kutazamia kujianzishia miradi ya kujipatia riziki badala ya kutegemea pakubwa ajira.
Hii ni kutokana na kuwa ajira zilizopo ni chache mno, ikilinganishwa na idadi ya vijana wanaofuzu kutoka vyuo vikuu na taasisi zingine za elimu ya juu kila mwaka.
Serikali imeweka mikakati kadha kuwezesha vijana wajitegemee kwa kujiajiri wenyewe kupitia kuwepo kwa hazina tofauti za kutoa mikopo na pia kutengea vijana sehemu ya zabuni zinazotangazwa na taasisi za umma.
Hata hivyo, mbinu hizi za serikali hazitafanikiwa ipasavyo ikiwa vijana hawatatiwa motisha ili wabadili mtazamo wao kuhusu jinsi wanavyoweza kujitafutia riziki bila kuajiriwa katika taasisi na mashirika makubwa yanayowavutia 


