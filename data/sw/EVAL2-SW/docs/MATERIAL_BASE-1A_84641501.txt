
Wazee Chadema wapongeza kusitishwa maandamano

Imeandikwa na Katuma Masamba

Imechapishwa: 08 Septemba 2016

BARAZA la Wazee wa Chama cha Demokrasia na Maendeleo (Chadema) limetoa pongezi kwa Kamati Kuu ya chama hicho kuahirisha maandamano na mikutano ya nchi nzima iliyopewa jina la Ukuta.

Maandamano hayo ambayo yalipangwa kufanyika kuanzia Septemba Mosi, mwaka huu yaliahirishwa na Kamati Kuu ya chama hicho kwa madai ya kuombwa na viongozi wakuu wa madhehebu ya dini.
Akizungumza katika Makao Makuu ya chama hicho, Katibu Mkuu wa Baraza hilo, Roderick Lutembeka alisema, hatua ya kamati hiyo kuahirisha maandamano hayo ni muhimu na inaonesha jinsi chama hicho kina viongozi wavumilivu na wasikivu.
“Kwa kutambua moyo wa kiuongozi waliouonesha na dhamira ya dhati ya kuwatumikia Wa tanzania wote, tunapenda kuwapongeza viongozi wetu wakuu kwa uamuzi huu wa busara ambao umeuthibitishia umma kuwa chama kina viongozi imara,” amesema Lutembeka.
Aidha, amesema pia wanawapongeza viongozi wa dini zote, ambao kwa pamoja waliwaomba na kuwasihi viongozi wa CHADEMA katika vikao mbalimbali walivyofanya na viongozi hao ili kuwaomba wasogeze mbele maandamano na mikutano yake.
Amesema hatua ya viongozi wa dini kufanya jitihada za kuonana na Rais John Magufuli kwa ajili ya kutafuta suluhu ya kudumu ya mgogoro wa kisiasa uliopo ili kuepusha vurugu ambazo zingeweza kutokea wakati wa uzinduzi wa maandamano hayo. 
Lutembeka aliongeza kuwa makundi na taasisi zingine kama Taasisi ya Mwalimu Nyerere (MNF), Kituo cha Sheria na Haki za Binadamu (LHRC), Jukwaa la Katiba na Jukwaa la Wahariri (TEF) pamoja na Mama Maria Nyerere, walioonesha juhudi za kutafuta suluhu ya mgogoro huo.
Katika hatua nyingine, baraza hilo limesema limebaini kuwepo kwa njama zinazopikwa dhidi ya chama hicho kupitia Ofisi ya Msajili wa Vyama vya Siasa na Baraza la Vyama vya Siasa nchini, kukifuta chama hicho.
“Taarifa zinaonesha njama hizo zinalenga kukihujumu Chadema kwa kuandaa mitego haramu ya kisiasa ili hatimaye yatolewe mapendekezo ya kukifuta katika orodha ya vyama vya siasa,” amesema Lutembeka.
Amesema Agosti 15, mwaka huu, Msajili wa Vyama vya Siasa, Jaji Francis Mutungi alitangaza kuwa Baraza la Vyama vya Siasa lingeitisha kikao Agosti 29 na 30 kujadili masuala mbalimbali ikiwa ni pamoja na kujadili mfumo wa demokrasia ya vyama vingi nchini.
Alisema kabla ya tarehe hiyo kikao hicho kiliahirishwa na kusogezwa mbele baada ya maandamano ya chama hicho jambo ambalo waliona ni kama njama za kikao hicho kutaka kutoa mapendekezo ya kukifuta chama hicho.


