
Aua familia na kujiua kwa kukatazwa kuoa
BRIAN MOSETI Na BENSON MATHEKA
MWANAMUME mmoja katika wilaya ya Nyamache, Kaunti ya Kisii, aliua mke na mtoto wake baada ya kugundua kwamba walikuwa na uhusiano wa karibu wa kiukoo na hawakufaa kuoana.
Abraham Moseti pia alichomeka hadi akafa kwenye kisa hicho cha kusikitisha mwishoni mwa wiki.
Mwanamume huyo alikuwa akiishi Nairobi na mkewe, Alice Bikeri Okemwa na walienda nyumbani mashambani kupata baraka za kuoana kutoka kwa wazazi lakini wakakatazwa kwa msingi kuwa wana uhusiano wa kiukoo.
Habari hizo zilimkasirisha Moseti, ambaye kwa hasira alimuua mkewe na mtoto wao mvulana mwenye umri wa miaka miwili kwa kuchoma nyumba walimokuwa wakilala.
Mtoto huyo alikufa papo hapo ilhali mkewe alikufa akitibiwa katika hospitali kuu ya Kenyatta ambapo watu wa familia walimpeleka.
Mwanamume huyo pia alikufa akijaribu kutoroka moto huo baada ya kitendo hicho.
Maafisa wa polisi walisema watu wengine watatu walijeruhiwa kwenye moto huo, na wanaendelea kutibiwa katika hospitali ya wilaya ya Nyamache.
Wanakijiji walisema huenda mwanamume huyo alitumia petroli kuwasha moto kwenye nyumba hiyo.
Jana, Taifa Leo ilipata watu wa familia na wanakijiji wakilia huku wakishindwa kujizuia kufuatia mkasa huo.
“Nilisikia nduru baada ya saa tatu usiku na nilipotoka kusaidia kuzima moto huo ulikuwa mkubwa na hatungeweza kuokoa chochote,” akasema jirani mmoja John Onsomu.
Bw Onsomu alisema Bw Moseti aliingia katika nyumba ambayo mkewe na mtoto walikuwa wakilala baada ya kuvunja dirisha na kuwamwagilia petroli kabla ya kuwasha moto.
Alisema mwanamume huyo alikuwa akipiga kelele kwa sauti ya juu akisema alitaka kuchoma familia yake yote.
“Huyu kijana alikutana na binti yetu Alice Okemwa, mwenye umri wa miaka 24 wakiwa Nairobi mwaka uliopita, lakini walipokuja nyumbani, tuliwaambia hawangeoana kwa sababu wana uhusiano wa karibu wa kiukoo,” 
akasema.
“Koo za Omokiama na Omometobo haziwezi kuoana. Ni mwiko,” alisema.
Alisema Moseti alipofahamishwa hayo, aliapa kutenda jambo lakini hakuna aliyetarajia kitendo cha aina hiyo. Mkuu wa polisi Kaunti ya Kisii Simon Kiragu alitaja kisa hicho kama cha kusikitisha.
“POLISI walifika eneo la mkasa mara moja walipoitwa lakini mtoto alikuwa amekufa na wakasaidia kupeleka waliojeruhiwa hosptali,” akasema Bw Kiragu.
“Lakini hili ni tukio lenye huzuni na linalosikitisha na halifai kuruhusiwa kutendeka,” alisema. 


