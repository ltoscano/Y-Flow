
Mechi ya wabunge yaiva

Imeandikwa na Grace Mkojera

Imechapishwa: 21 Septemba 2016

KLABU ya Michezo ya Bunge imehimiza mashabiki wa soka nchini kujitokeza kwa wingi katika mechi ya hisani kati ya wabunge mashabiki wa Simba dhidi ya wale wa Yanga ili kushiriki kuchangia waathirika wa tetemeko la ardhi Bukoba.

Mechi hiyo inatarajiwa kuchezwa Jumapili ya wiki hii kwenye Uwanja wa Taifa, Dar es Salaam ambapo pia kutakuwa na mechi ya utangulizi kati ya Bongo Movie dhidi ya Bongo Fleva, pia, michezo ya netiboli kati ya Bunge wanawake dhidi ya Shirika la Utangazaji Tanzania (TBC). 
Tetemeko la ardhi lilitokea siku za karibuni katika mikoa ya Kanda ya Ziwa na kusababisha vifo vya watu 17 na zaidi ya majeruhi 100 huku nyumba zaidi ya 800 zikiharibiwa na kubomoka.
Akizungumzia pambano hilo jana Mwenyekiti wa Kamati ya Michezo Bunge, William Ngeleja alisema wanahitaji kukusanya fedha kupitia mchezo huo ambazo zitapelekwa kwa waathirika hao.
“Sisi kama wabunge tumeguswa na matatizo yaliyowakuta wenzetu, tulichangia Sh milioni 85 kwa wabunge wote, kama wanamichezo tukaona tutafute njia nyingine ya kuchangia kupitia michezo ili kuongeza fedha za kuwasaidia waathirika hao,” alisema.
Alitaja viingilio vya mchezo huo kuwa ni Sh 3,000 kwa viti vya kijani na bluu, Sh 10,000 hadi 15,000 kwa viti vya machungwa, VIP ni kuanzia Sh 50,000 hadi Sh 1,000,000.
Ngeleja alisema watu wanaweza kuchangia fedha pia kwa njia ya akaunti ambayo imekuwa ikitangazwa kwenye vyombo vya habari au kutoa vifaa ambavyo vitasaidia waathirika hao.


