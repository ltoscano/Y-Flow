
Mamapima atwaa mbuzi wa kalameni ili kulipia pombe
KIOJA kilitokea hapa mama pima alipomnyang’anya kalameni mbuzi baada ya kushindwa kulipa pombe aliyokopa.
Yasemekana kuwa jamaa alikopa pombe na kuahidi kulipa siku iliyofuata lakini hakufanya hivyo kisha akaanza kumhepa mamapima.
Mama huyo anayejulikana eneo hili kwa ukali wake aliamua kwenda nyumbani kwa jamaa huyo kudai pesa zake.
Penyenye zasema alimpata jamaa lakini akamwambia hakuwa na pesa. 
“Mama alizua vurugu akisema hangetoka kwa kalameni bila pesa zake. Alienda katika zizi na kuchukua mbuzi na kuondoka naye,” akasema mdokezi. Mama huyo alisema alichukua hatua hiyo kwa sababu jamaa alikuwa na mazoea ya kukopa pombe na kukosa kulipa.
Haikubainika ikiwa baadaye jamaa alilipa pesa alizodaiwa ili kukomboa mbuzi huyo.


