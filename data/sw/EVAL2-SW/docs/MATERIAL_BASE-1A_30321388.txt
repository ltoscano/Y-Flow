
RC kumtuma Mkurugenzi mgogoro wa ardhi

Imeandikwa na Veronica Mheta, Arusha

Imechapishwa: 20 Oktoba 2016

MKUU wa Mkoa wa Arusha, Mrisho Gambo amesema atatuma wataalamu wa ardhi na Mkurugenzi Mtendaji wa Jiji la Arusha, Athumani Kihamia kushughulikia migogoro ya ardhi kati ya wananchi wa eneo la Nasoito na Shule ya Msingi Mkonoo.

Aidha, wananchi wamelalamikia wauguzi wanaotoa huduma za afya kwenye Kituo cha Afya cha Mkonoo kilichopo kata ya Terrat jijini Arusha, kushindwa kutoa huduma bora za afya na kugawa dawa moja tu ya panadol wakati stoo kuna dawa nyingi. 
Wakipaza sauti zao jana mbele ya Mkuu wa Mkoa, Gambo wananchi hao wa eneo la Nadosoito katika kikao kilichoshirikisha wataalamu walisema, katika kata hiyo kuna mgogoro wa ardhi ambapo baadhi ya wananchi wamevamia eneo la uwanja wa shule ya msingi Mkonoo na sekondari ya Mkonoo. 
Mwalimu wa shule ya sekondari Mkonoo, Grace Simitu amesema, walimu wanapata usumbufu mkubwa kutokana na kero hiyo hali inayosababisha wanafunzi kutokucheza vizuri kwa sababu ya ufinyu wa eneo hilo. 
Gambo ametoa rai kwa viongozi wa Jiji kutatua kero hiyo pamoja na ile ya usafiri wa daladala kwa sababu hivi sasa nauli imepanda wanalipa Sh, 800 kutoka Nadosoito/Mkonoo hadi mjini.
Mwenyekiti wa Serikali ya Mtaa wa Ilaitayok, Longida Laizer alisema eneo hilo lina changamoto ya barabara ambazo zina makorongo na nyakati za mvua hazipitiki.
Gambo aliyeongozana na Mkuu wa Wilaya ya Arusha, Gabriel Daqqro, alisisitiza kuwa wataalamu wa ardhi pamoja na Mkurugenzi wa Jiji, Kihamia watafika eneo hilo ili kutatua mgogoro wa mpaka.


