
Tende hurejesha nguvu iliyopotea
Tende ni kianzio kizuri cha kufuturu wakati mtu amefunga au kutumika kama kifungua kinywa asubuhi.
Tende ina asilimia 60 mpaka 70 ya sukari aina ya glucose na fructose. Mtu akila tende aina hii ya sukari inanyonywa na utumbo na kuunguzwa na seli na hatimaye inatoa nguvu kwa haraka. Kwa mfungaji Ramadhani nguvu hii humpa furaha na akili yake inatuama kwa haraka. Haifai kufuturu kwa vyakula vigumu kama vile hindi la kuchoma.
Vyakula vyenye sukari nyingi kama asali na tenda vinasaidia sana watu wenye miaka 40 au zaidi. Sukari inayopatikana katika vyakula kama tende na asali ni ya asili. Ina vitamini nyingi, madini, antioxidants na havina kemikali zinazotumika kusindika vyakula. Sukari ya dukani haina vitu hivyo Tende pia, ina vitamini C na kiasi kidogo cha vitamini B-complex. Tende zikiwa hazijawiva sana au mbichi kiasi ndiyo zina vitamini nyingi zaidi. Aina hii ndiyo aliyokuwa anaitumia sana Mtume Muhammad (SAW).
Vilevile, tende ina asilimia 15 ya maji. Maji yanapoza mwili na kuwezesha kazi mbalimbali zinazotaka mazingira ya umajimaji kufanyika kwa ufanisi.
Tende ina protini asilimia 2.5 na madini asilimia 2.1, protini ni muhimu kwa ukuaji na ukarabati wa mwili na viungo vilivyo ndani yake. Madini yanasaidia kulinda mwili. Tende ina asilimia 0.4 asilimia ya mafuta ambayo ni kidogo na inakidhi haja ya mwili na haina lehemu. Mafuta yana kazi nyingi mwilini, zikiwamo kutoa nguvu na kutengeneza vitu fulani.
Licha ya faida hizo, wagonjwa wa kisukari hawashauriwi kula vyakula vyenye sukari nyingi kama juisi ya miwa, asali na tende. Wagonjwa hao wana uzoefu mkubwa wa shida wanazozipata endapo watakula vyakula kama hivyo.
Tende zina nasa vumbi na uchafu mwingine kwa wepesi. Kwa hiyo, nunua tende safi iliyofungwa vizuri. Kama una wasiwasi nayo, ioshe na maji safi kabla hujatumia.


