
Yebei alikataa ulinzi, yafichuka
NA VALENTINE OBARA
MAREHEMU Meshack Yebel aliyekuwa shahidi kwenye kesi ya ICC inayomka kupewa u
Yebei alikataa IMEBAINIKA kuwa shahidi kwenye kesi ya Naibu wa Rais William Ruto katika Mahakama ya Kimataifa ya Uhalifu (ICC), Bw Meshack Yebei, aliyeuawa kikatili alikataa kupewa ulinzi na mahakama hiyo.
Mwili wa Bw Yebei mwenye umri wa miaka 41 ulipatikana wiki iliyopita ukielea katika Mto Yala, Kaunti ya Nandi, baada yake kutoweka ghafla.
Inaaminika alikuwa miongoni mwa mashahidi tisa ambao waliondoa ushahidi wao uliomhusisha Bw Ruto na ghasia za baada ya uchaguzi wa 2007.
Kwenye taarifa iliyotumwa kwa wanahabari Jumanne usiku, msajili wa mahakama katika ICC Bw Herman von Hebel, alisema Bw Yebei alishauriwa apewe usalama ingawa aliamua kurejea Eldoret.
“Ingawa ICC ilijitolea kumpatia Bw Yebei usalama, ikiwemo kumhamisha hadi mahali salama, alirudi Eldoret ambapo iliripotiwa mkasa huo ulitokea,” akasema.
Msemaji huyo pia alikanusha madai kuwa marehemu alikuwa na maafisa wa upande wa mashtaka kabla kufariki kwake.
Inadaiwa alipotoweka, Bw Yebei alimtumia mamake ujumbe mfupi kwa simu ya rununu kumfahamisha alienda Uganda na maafisa wa upande wa mashtaka.
“Bw Yebei hakuwa kwenye orodha ya mashahidi wa upande wa mashtaka, wala hakuwa akiwasiliana na maafisa wa upande wa mashtaka wakati alipotoweka,” akasema Bw Hebel.
Msajili huyo alieleza kujitolea kwa ICC kusaidia katika uchunguzi wa kubaini chanzo cha kifo hicho ambacho kimeibua utata.
Tayari Bw Ruto, kupitia kwa wakili wake Karim Khan, amesema shahidi huyo alipaswa kuwa upande wake katika kesi ambapo ameshtakiwa kuhusika kwa ghasia za baada ya uchaguzi mkuu wa 2007.
Mkurugenzi wa Mashtaka ya Umma Keriako Tobiko, pia aliagiza Idara ya Upelelezi wa Jinai uanzishe uchunguzi mara moja kuhusiana na kisa hicho.
Bw Ruto alishtakiwa pamoja na mwanahabari Joshua arap Sang, na aliyekuwa mwenyekiti wa ODM Henry Kosgey ambaye baadaye aliondolewa mashtaka.
Kesi hiyo inatarajiwa kuendelea kusikizwa wiki ijayo, ambapo kiongozi wa mashtaka Bi Fatou Bensouda anakaribia kukamilisha kuita mashahidi wake.
Bi Bensouda amekuwa akilalamika kuwa mashahidi waliojiondoa walikuwa wamepokea vitisho, wengine wakahongwa na wengine wakatoweka ghafla ili wasiweze kutoa ushahidi dhidi ya Bw Ruto.
Mashahidi waliosalia ni wale walioshurutishwa na mahakama kufika mahakamani baada ya kujiondoa kwao.


