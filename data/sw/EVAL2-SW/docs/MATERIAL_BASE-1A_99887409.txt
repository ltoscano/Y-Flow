
Taifa Stars kukamilisha ratiba

Imeandikwa na Grace Mkojera

Imechapishwa: 03 Septemba 2016

TIMU ya Taifa ya Tanzania, Taifa Stars, leo inashuka dimbani nchini Nigeria kumalizia mchezo wa mwisho kwa heshima hatua ya makundi ikiwa tayari haina nafasi ya kufuzu tiketi ya kushiriki michuano ya mataifa Afrika (Afcon). 

Katika Kundi G ambalo lina timu tatu za Misri, Nigeria na Tanzania huku Chad ikijitoa mapema mwaka huu, ni timu ya Misri iliyofanikiwa kusonga mbele ikiwa na pointi 10, Tanzania ikiwa na pointi moja na Nigeria pointi mbili.
Misri iliifunga Tanzania 2-0 kwenye Uwanja wa Taifa, 3-0 kwao Misri, 1-1 dhidi ya Nigeria na 1-0 nchini Misri dhidi ya Nigeria. Tanzania ilitoka sare 0-0 dhidi ya Nigeria na kupata pointi moja.
Mchezo huo ni wa kukamilisha ratiba baada ya Stars na Super Eagles zote zikiwa hazina nafasi ya kufuzu baada ya Misri kutangulia kunyakua nafasi hiyo.
Kocha Mkuu wa Taifa Stars, Charles Mkwasa alisema licha ya kutolewa kuna haja kubwa ya kupambana na kushinda mchezo huo kwa heshima. Alisema kikosi chake kinahitaji kupambana na kupata ushindi utakaowaingiza kwenye rekodi.
“Kutolewa kwenye mashindano haimaanishi kuwa hatuhitaji ushindi, naamini utakuwa ni mchezo mgumu, lakini kuna kila sababu ya kupambana na kuhakikisha tunashinda ili kumaliza vizuri,” alisema.
Kwa kutambua ukubwa wa mchezo huo, Mkwasa aliteua kikosi kizuri ambacho kitaenda kuleta ushindani. Wachezaji wanaounda kikosi cha Stars ni makipa Said Kipao JKT Ruvu, Aishi Manula – Azam FC, Mabeki; Kevin Yondani, Vicent Andrew, Mwinyi Hajji Mngwali (wote Yanga SC), Mohamed Hussein 'Tshabalala' (Simba SC), Shomari Kapombe na David Mwantika (wote Azam FC).
Viungo ni Himid Mao (Azam FC), Shiza Kichuya (Simba SC), Ibrahim Jeba (Mtibwa Sugar), Jonas Mkude (Simba SC), Muzamil Yassin (Simba SC), Juma Mahadhi (Yanga SC) na Farid Mussa (Tenerif, Hispania). Washambuliaji ni Simon Msuva (Yanga SC), Jamal Mnyate, Ibrahim Ajib (Simba SC), John Bocco (Azam FC) na Mbwana Samatta (KRC Genk, Ubelgiji).


