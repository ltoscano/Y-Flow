Chunya; kutoka dhahabu nyeupe hadi nyeusi
Nov 30, 2014

HATUA ya serikali kuzuia kilimo cha pamba katika Bonde la Usongwe wilayani Chunya, ilididimiza uchumi wa wakulima wake, hata hivyo katika miaka ya hivi karibuni wakulima hao wamepata mbadala wa zao hilo, nao ni zao la ufuta.

Imepita takribani miaka 15 sasa tangu kuzuiwa kwa kilimo cha zao la pamba wilayani Chunya, hatua iliyoathiri uchumi si wa Wilaya ya Chunya pekee, na wilaya zingine, hususani Mbeya Mjini kulikokuwa na viwanda vya kuchambulia pamba na vile vya kukamulia mafuta.

Kufungwa kwa viwanda vya kuchambulia pamba, kulikosababishwa na kukosekana kwa malighafi hiyo, kuliua ajira kwa kina mama, lakini kubwa ni viwanda vya kukamulia mafuta yatokanayo na mbegu za pamba.

Biashara ya mafuta ya pamba ilifanywa zaidi na kina mama katika Jiji la Mbeya, na kutokana na faida kubwa waliyoipata walifanikiwa kuimarisha ustawi wa familia zao ikiwemo kusomesha watoto, hivyo zuio la kilimo cha zao hilo kuliathiri pia uchumi wa familia nyingi jijini humo. 

Zao la ufuta linavyowakomboa wananchi wa Songwe
Wakati linaanzishwa katika miaka ya mwishoni ya 1990, zao la ufuta halikupewa umuhimu, lakini kadiri miaka ilivyosonga mbele, umuhimu wa zao hilo la ufuta kwa wakulima wa Bonde la Usongwe ulijibainisha, na katika miaka ya hivi karibuni ndilo zao wa wanalolitegemea zaidi katika kuwaingizia kipato.

Mary Simbeya ni mkulima wa zao la ufuta toka katika Bonde la Usongwe wilayani Chunya, na katika mahojiano yake na Raia Mwema anabainisha kuwa huvuna wastani wa gunia 30 hadi 32 kwa ekari moja.

Kiwango cha mavuno cha Mary ni wastani wa shilingi milioni 8.1 kwa msimu, likiwa ni pato linalopatikana kwenye shughuli moja tu ya kiuchumi ya mkulima huyo, kilimo, tena cha zao moja.

Hata hivyo hutegemea sana na unyeshaji wa mvua, kwani ni zao lenye kuhitaji kiwango kidogo cha mvua, inapozidi huathiri ustawi wa zao hilo hivyo na mavuno yake huwa sio mazuri. Kilimo cha zao hilo wilayani Chunya huanza kati ya mwezi wa Februari na Machi.
"Ufuta unanisaidia sana kwa kweli, kusomesha watoto wangu wanne na mahitaji mengine ya hapa nyumbani," anasema Mary.

Mtazamo wa mkulima huyo unakubaliana na wa mwenzake, aliyejitambulisha kwa jina la Neema Weba, ambaye pamoja na mavuno yake kidogo bado analiona zao hilo kuwa mkombozi wa maisha yake anapata debe 14 kwa ekari moja ambayo ni sawa na gunia mbili.

"Kilimo cha ufuta kimeniinua kiuchumi, kimenisaidia kufungua miradi mingine ambayo inaningizia kipato zaidi, nimejenga nyumba ya kisasa", anasema.

Kina mama hao wanabainisha kuwa mafanikio yao katika kilimo cha ufuta yametokana zaidi na usimamizi makini wa soko la zao hilo, ambapo serikali husimamia kuwaepusha wakulima wake na walanguzi wa zao hilo.


