
NI NDOTO KUFIKIA UCHUMI WA VIWANDA BILA KUONGEZA BAJETI YA UTAFITI 2016/17
Elias Msuya, Mwananchi emsuya@mwananchi.co.tz
Tangu alipoingia madarakani, Rais John Magufuli alitangaza na amekuwa akisisitiza kuifanya Tanzania kuwa ya viwanda. Hata hivyo, kumekuwa na changamoto zinazoikabili sekta ya viwanda nchini, huku bajeti ya Wizara ya Viwanda, Biashara na Uwekezaji ikielezwa kutokidhi matakwa ya ndoto hiyo.
Katika mwaka huu wa fedha Wizara hiyo imeidhibishiwa Sh81.87 sawa na asilimia 03 ya bajeti kuu (Sh29 trilioni).
Hivi karibuni, mwandishi wetu amefanya mahojiano na Mkurugenzi Mkuu wa Shirika la Utafiti wa Maendeleo ya Viwanda (Tirdo), Profesa Mkumbukwa Mtambo ambaye pamoja na kueleza majukumu ya shirika hilo, amefafanua sababu za kudorora kwa viwanda nchini akigusia bajeti ndogo zinazopata taasisi za utafiti.
Swali: Ukiwa kama Mkurugenzi wa Tirdo, unaelezaje maendeleo ya viwanda nchini? Je, tunakwenda mbele au tunarudi nyuma?
Jibu: Kimsingi tunasonga mbele, lakini unapolinganisha na nchi nyingine ndiyo kitendawili. Ni sawa na kuwa na safari ya kwenda Morogoro kutoka Dar es Salaam, halafu umefika Manzese, lakini wenzako wameshafika Chalinze. Ni kweli umesogea lakini bado uko Dar es Salaam. 
Ni kweli tunakwenda mbele, lakini kasi hairidhishi. Ukilinganisha na nchi tulizokuwa nazo sawa na miaka ya 1960, kama vile Korea Kusini, Malaysia, Singapore na nyinginezo za Asia.
Naweza kusema kuna hujuma fulani ilifanyika kwa nchi za Afrika zisiendelee, kwa sababu siyo kwamba hatuna akili ya uvumbuzi.
Kwa Afrika Mashariki, Kenya ilitutangulia kwa sababu tayari ilikuwa na viwanda vingi tangu wakati wa ukoloni, sisi hatukuwa na viwanda vingi tulipopata uhuru.
Baada ya kupata uhuru tulikuwa na sera ya viwanda iliyodhibiti uingizwaji holela wa bidhaa kutoka mwaka 1961 hadi 1967.
Lakini viwanda vilivyokuwapo vilishindwa kuzalisha kukidhi mahitaji ya soko.
Ilipofika mwaka 1967 wakati wa Azimio la Arusha, Serikali ilivitaifisha viwanda hivyo kwa lengo la kuviendesha.
Lakini haikuwa dawa, kwani vilizidi kuwa mzigo wa Serikali. Watu hawakuwa na uchungu kama walivyokuwa wenye viwanda vyao. Ndipo Serikali ikaanza kuvipa ruzuku ya kujiendesha.
Kulikuwa na matatizo pia ya utawala na sera za nje. Lakini kikubwa pia kulikuwa na mabadiliko ya teknolojia ya mara kwa mara ambayo yalivifanya viwanda vyetu kupitwa na wakati. Hii inaweza pia kuwa hujuma.
Kwa mfano, mataifa yaliyoendelea kiviwanda hayataki viwanda vyetu viendelee, basi wanabadilisha tu teknolojia na kuvifanya viwanda vyetu vikose vipuri.
Pamoja na Serikali kuanzisha viwanda vya vyuma, lakini vilishindwa kuendana na kasi ya mabadiliko. Ndiyo maana viwanda vyetu vingi vilikufa.
Swali: Miaka ya 1990 Serikali ilikuja na sera ya ubinafsishaji na viwanda vingi vilibinafsishwa, mbona vimeshindwa kuendelea kama ilivyotarajiwa?
Jibu: Ni Sera hiyo tunaendelea nayo mpaka sasa na lengo lake ni kukaribisha uwekezaji ili kuongeza ajira, kupata kodi na kuongeza uzalishaji.
Lakini kulikuwa na ushindani ulioendeleza matatizo kwenye sekta ya viwanda. Kuna baadhi ya wawekezaji wa nchi zilizoendelea kiviwanda walinunua viwanda vyetu na kuviua kwa makusudi ili nchi zao ziendelee kupata soko la bidhaa zao. 
Kwa mfano kile kiwanda cha Tanganyika Packers kilichokuwa kinasindika nyama na kuuza Uarabuni, makopo yake yalikuwa na maandishi ya Kiarabu, lakini kilikufa hivihivi. Viwanda vya nguo navyo vimekufa vivyo hivyo.
Utakuta mwejezaji ananunua kiwanda halafu anaagiza bidhaa kutoka nchi aliyotoka na kuhifadhi kiwandani kwake. Kisha anawasha mashine kwa ushahidi tu, lakini bidhaa zote anazouza ni kutoka kwenye viwanda vya nje.
Mwisho viwanda vikageuka kuwa maghala ya kuhifadhia bidhaa za nje.
Swali: Wakati wote huo, hakukuwa na wakaguzi wa viwanda kufuatilia wawekezaji?
Jibu: walikuwapo, lakini ni wazi kwamba kulikuwa na mazingira ya rushwa. Rushwa imeua viwanda vyetu, ndiyo maana Rais wa sasa (John Magufuli) anapambana, tunapaswa kumsadia sana.
Masuala ya sera yanashughulikiwa zaidi na Wizara, lakini kwa sasa wamekubaliana na kupitisha `dumping fee' ambayo wafanyabiashara wa nje hata wakiingiza bidhaa zao zitakuwa bei ya juu kuliko zinazozalishwa ndani. Ndivyo zinazofanya nchi zilizoendelea ili kulinda viwanda vyao.
Swali: Umesema kuna nchi tulikuwa nazo sawa na sasa zimetupita. Nini siri ya mafanikio yao?
Jibu: Nchi za wenzetu ziliwekeza sana kwenye maendeleo ya teknolojia na ubunifu. Ili viwanda viendelee, ni lazima kuwe na maendeleo ya sayansi na teknolojia. Kwa mfano hizi simu za mkononi, ni miaka michache tu kulikuwa na simu za tocho, lakini kwa sasa kuna smart phone, yaani hata mtoto mdogo ukimpa simu ya tochi haitaki. Teknolojia imebadilika kwa muda mfupi sana.
Halafu tafiti za viwanda zinapewa kipaumbele katika bajeti zao. ukiangalia bajeti za taasisi za utafiti katika nchi za Korea Kusini, Singapore, Malaysia, China na Kenya ni kubwa ikilinganishwa na bajeti zetu.
Bajeti za taasisi za utafiti wa viwanda kama vile Tirdo, Carmatec na Temdo hazifikii hata 1/10 ya nchi hizo, hapo unatarajia nini?
Swali: Sasa kama taasisi za utafiti hazipewi bajeti ya kutosha, kwa nini zisifungwe au kupunguzwa? Mnatafiti nini ikiwa hakuna bajeti ya utafiti?
Jibu: Wanasema kuua ni rahisi kuliko kuumba. Hizi taasisi zimeundwa kwa gharama kubwa na unapoanzisha kuna mchakato mrefu. Siyo majengo tu, kuna wataalamu hapa wamesomeshwa kwa gharama kubwa. Ni bora tu ziendelee kuwapo wakati Serikali inaendelea kujipanga kuapat fedha za kutosha.
Swali: Tuje sasa kwenye Tirdo kama taasisi, kuna tafiti gani mmefanya ambazo zimeleta mapinduzi ya viwanda au zimebadilisha maisha ya Wa tanzania?
Jibu: Zipo tafiti nyingi, lakini huu wa hivi karibuni tuliobuni mashine ya kuchakata chupa za plastiki na kuzirudisha viwandani kutengeneza bidhaa nyingine.
Ni utafiti uliofanyika mwanzoni mwa miaka ya 2000 na umeleta mafanikio makubwa, kwani sasa ukipita mitaani, hutaona chupa na bidhaa za plastiki zikizagaa. Watu wamejiajiri kuokota chupa hizo na kwenda kuziuza. Vilevile imesaidia kusafisha mazingira.
Baada ya wenye viwanda kuiona mashine yetu walinunua na wengine wamenunua mashine kama hizo kubwa nje ya nchi na sasa wamefungua viwanda vya kuchakata plastiki na kutengeneza bidhaa mbalimbali. Wengine wanachakata na kuuza chenga nje ya nchi kwa bei kubwa.
Tumefanya pia utengenezaji wa chaki na sasa unatumika huko mikoani. Kuna baadhi ya watu wameanzisha viwanda na wanauza chaki kwenye shule. Tunao pia mradi wa utengenezaji wa mbegu za uyoga kiteknolojia ambao bado unaendelea. Vilevile wataalamu wetu wameshiriki katika ukaguzi wa maungio ya bomba la gesi kutoka Mnazi Bay.
Tumeweza pia kuzalisha kampuni ya GS-1 inayohusika na utengenezaji wa Bar codes kwa ajili ya kuangalia ubora wa bidhaa.
Kazi nyingine tunazofanya ni kutoa ushauri wa kupunguza matumizi ya nishati viwandani. Tunao wataalamu wa kupima na kushauri jinsi ya kupunguza matumizi ya umeme. Kuna viwanda vinatumia umeme mwingi na wanalipa hadi bili ya Sh500 milioni kwa mwezi Tanesco.
Sasa ukipima na kumshauri kupunguza walau asilimia 10 ya umeme, ataokoa Sh50 milioni, tayari ameshazalisha ajira au ameongeza faida kwenye kampuni yake. Tunatoa pia ushauri wa utunzaji wa mazingira viwandani na kama utaufuata huwezi kusumbuliwa na Baraza la Taifa la Mazingira (Nemc). Siyo kwamba viwanda vya nje ya nchi havitiririshi maji mitoni, lakini kuna teknolojia inayotumiwa ya kusafisha maji kabla hayajatiririka mtoni. Bei zetu ni nafuu kabisa.
Vilevile tunayo maabara ya kupima ubora wa chakula kimataifa. Japo haijakamilika, lakini tuna mpango wa kuikuza ili iweze kupima ubora wa asali. Unajua asali inaporinwa kuna dawa huwa zinapuliziwa ambazo ni sumu na huwezi kuuza kwenye masoko ya nje.
Maziwa pia yanaweza kuwa na sumu kama ng'ombe alipulizwa dawa ya kuua vidudu. Wapo pia samaki wanaokula vyuma vyenye sumu. Kwa hiyo maabara yetu itapima vyote na kumshauri mfanyabiashara kabla ya kupeleka bidhaa sokoni. Kama Serikali ya Awamu ya Tano itatuwezesha tutafikia huko.


