Bandari bubu zaidi ya 30 kufungwa Tanga

Imeandikwa na Anna Makange, Tanga

Imechapishwa: 05 Oktoba 2016

MAMLAKA ya Mapato Tanzania (TRA) Mkoa wa Tanga, imeapa kuzifunga bandari zisizo rasmi (bubu) zaidi ya 30 zilizoko maeneo ya wilaya tofauti mkoani humo ambazo ziko katika mwambao wa Bahari ya Hindi. 

Mpango huo ambao utatekelezwa kutokana na ushirikiano wa maofisa wa TRA na wadau mbalimbali wakiwemo wakazi wa vijiji vyenye bandari bubu 31, ambazo zinatumika kuingiza bidhaa kutoka nchi mbalimbali kwa njia ya magendo na hivyo kuikosesha serikali mapato.
Meneja wa TRA Mkoa wa Tanga, Swalehe Biyarugaba alitoa kauli hiyo mwishoni mwa wiki wakati Mkuu wa Mkoa wa Tanga, Martin Shigella alipotembelea mamlaka hiyo
ili kuona namna namna utendaji kazi unavyofanywa hapo.
“Tumejiwekea mikakati kadhaa ya kuhakikisha tunamaliza tatizo hili la bandari bubu kwa sababu ni kwa muda mrefu sasa zimekuwa zikitumika kama mianya ya kuvujisha mapato. Pamoja na mambo mengine katika kufanikisha mpango huo tumeiomba serikali kutuongezea boti mpya pamoja na gari moja ili kufanikisha shughuli za doria katika maeneo hayo yanayopitisha magendo kutokana na gari ya awali iliyokuwa ikifanya kazi hiyo kuharibika kwa muda mrefu na kamwe haiwezi kutengenezeka tena,” alisema Biyargaba.
Alitaja bandari bubu hizo sugu kwa kupitisha bidhaa za magendo kwa njia ya bahari ni tano za Jasini, Moa, Kwale, Kitangazal na Monga Vyeru zilizopo Wilaya ya Mkinga, Deepsea, Sahare, Mnyanjani, Mwambani, Tongoni na Ndumi za jijini Tanga na nyingine zilizopo Kipumbwi, Mwera, Mkwaja, Saadani na Genda Gendasita wilayani Pangani.
Aidha, alisema kwa upande wa Halmashauri ya Wilaya ya Muheza, bandari bubu zipo katika vijiji vya Kirare Kisiwani, Geza, Kigombe na Mwarongo na kwamba kati ya bandari bubu hizo 31 zilizokuwa kinara ni zilizopo katika vijiji vya Kigombe na Mwarongo.
Shigella akizungumza na watumishi, alitoa mwito kwa wakazi hususan wa maeneo yenye bandari bubu kushiriki kudhibiti ukwepaji kodi kwa kuwa mabalozi wazuri wa kufichua wafanyabiashara, wanaojishughulisha na kazi hiyo ya uingizaji bidhaa kwa njia ya magendo.


