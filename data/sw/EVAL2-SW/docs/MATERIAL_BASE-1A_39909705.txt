
Nani kumaliza “ufalme” wa Profesa Maghembe Mwanga?
Feb 05, 2015

JE, Profesa Jumanne Maghembe (CCM) atahimili “vishindo” vya mwanasheria na wakili maarufu Joseph Tadayo?
Hilo ni swali wanalojiuliza wengi wa wapiga kura na wadau wa siasa katika Jimbo la Mwanga mkoani Kilimanjaro.
Profesa Maghembe ndiye mbunge wa sasa na Waziri wa Maji, akiwa amekalia kiti hicho tangu mwaka 2000 na tayari amekwishakutangaza kwamba anakitaka tena.
Inaelezwa kwamba Profesa Maghembe, kwa vipindi vyote vilivyopita, amekuwa akishinda katika uchaguzi kutokana na kile kinachoelezwa kuwa ni kushindana na wapinzani “dhaifu” ndani ya chama chake.
Na sasa kwa kuibuka tena kwa Tadayo, taarifa kutoka jimboni humo zinaeleza kuwa wakati umefika kwa Profesa Maghembe kuonja ushindani wa dhati unaotshia “ufalme” wake katika kutawala siasa za CCM katika Jimbo la Mwanga.
Tadayo alijitokeza kwa mara ya kwanza mwaka 2010 akishiriki kura za maoni ndani ya CCM lakini alishindwa na Profesa Maghembe katika uchaguzi uliokuwa unatajwa kuwa wa ushindani mkali.
Katika uchaguzi huo wa mwaka 2010 Tadayo ambaye ni Mjumbe wa Halmashauri Kuu ya CCM (NEC) nusura amwangushe Profesa Maghembe akiwa amepata asilimia 41 ya kura zilizopigwa.
“Profesa Maghembe anataka kuweka rekodi kama mmoja wa wabunge walihudumu kwa muda mrefu katika Jimbo, kama ilivyokuwa kwa Mzee Cleopa Msuya ambaye alikuwa mbunge wa muda mrefu wa Jimbo hilo,” anaeleza moja wa wanachama wa CCM jimboni humo.
Kada huyo anaeleza zaidi kuwa Maghembe anaweza asitimize ndoto yake hiyo kutokana na hali ya upinzani atakaokabiliana nao ndani ya chama chake na kutoka katika kundi la Ukawa (Umoja wa vyama vinavyounda Katiba ya Wananchi) lililojizatiti sana kisiasa katika Jimbo hilo.
Kwa mujibu wa Kada huyo, Tadayo kwa nafasi yake kama mjumbe wa NEC, amekuwa karibu sana wanachama na viongozi ambao wanaona ni muda muafaka sasa kumweka pembeni Profesa Maghembe.
“Tofauti na majimbo mengi nchini, ambako kuna msururu wa makada wa CCM waliotangaza nia, hapa kwetu uchaguzi ndani ya chama utakuwa vita ya mafahali wawili tu ambao ni Profesa Maghembe na wakili Joseph Tadayo,” aliongeza mwanachama huyo wa CCM.
Moja ya sababu zinazotajwa kuwa zinaweza kumwangusha Maghembe katika uchaguzi huo ni tatizo la maji. Kwamba pamoja na kwamba yeye ni Waziri wa Maji, jimbo hilo bado linakabiliwa na matatizo makubwa ya maji.
Taarifa zinaeleza kuwa karibu asilimia 90 ya wananchi hawana maji safi na salama ya kunywa, ingawa kwa sasa serikali iko katika hatua za awali kutekeleza mradi mkubwa wa maji kwa wilaya za Same na Mwanga utakagharimu shilingi bilioni 132.
Inaelezwa katika chaguzi zote alizoshinda Profesa Maghembe aliahidi kushughulikia kero ya maji, lakini kwa miaka zaidi ya 10, hakuweza kutatua kero hiyo hali inayodaiwa ni chanzo cha wana CCM kutaka awekwe pembeni kwa kuwa hana jipya.
Aidha, matatizo mengine sugu katika Jimbo hilo ni ya miundombinu ya barabara kutokana na jiografia ya Jimbo la Mwanga kuwa na sehemu kubwa ya milima ya Tao la Mashariki na ukosefu wa huduma bora za afya na elimu.
Juhudi za Raia Mwema kumpata Profesa Maghembe hazikuweza kufanikiwa, lakini hata Tadayo hakuwa tayari kuthibitisha iwapo atagombea ubunge katika Jimbo hilo katika uchaguzi utakafanyika baadaye mwezi Oktoba mwaka huu.
“Mimi ni mjumbe wa NEC wa wilaya yangu. Napaswa kuwa mfano wa kusimamia kanuni za chama changu. Chama bado hakijaruhusu rasmi mchakato wa uchaguzi, hivyo nasita kuthibitisha kuwa nitagombea,” alisema Tadayo.
Alisema kama ilivyo kwa majimbo mengi nchini Jimbo la Mwanga linakabiliwa na changamoto za kisiasa hasa kuongezeka kwa nguvu za vyama vya upinzani hivyo CCM lazima iwekeze nguvu kuwapata wagombea bora katika nafasi zote za udiwani, ubunge na urais.
“Wa tanzania wa leo wamebadilika sana. Wana uelewa mkubwa katika masuala ya demokrasia. Wanafahamu nani anaweza kuwa kiongozi bora. Hivyo lazima tujizatiti kuwapata wagombea wenye sifa ndani ya chama,” alisema.
Kwa upande wa vyama upinzani inatarajiwa kuwa Chadema watamsimamisha Henry Kileo, ambaye ni Katibu wa chama hicho Mkoani Dar es Salaam na anaelezwa kuwa amekuwa akiendesha harakati za chama hicho tangu mwaka 2011 katika Jimbo la Mwanga.
Katika mahijiano na Raia Mwema Kileo alithibitisha kuwa anatarajia kugombea ubunge katika Jimbo hilo na amejipanga kukabiliana na mgombea yeyote atakayepitishwa na CCM.
“Sina hofu na mgombea yeyote wa CCM. Tumejipanga kukabiliana kwa hoja za kisiasa. Wananchi wa Mwanga wameamka. Wako tayari kwa mabadiliko makubwa ya kiuongozi na hali hiyo inatokana na CCM kushindwa kutatua kero sugu katika Jimbo tangu Uhuru,” alisema.
Kwa mujibu wa Kileo kati ya kero sugu jimboni humo ni pamoja na kero ya maji. Mwanga ni Wilaya yenye matatizo ya maji safi na salama kwa idadi kubwa sana ya maeneo yake. Inaweza kufikia hata asilimia 92 ya wakazi wake hawana maji safi na salama ya kunywa.
“Viongozi wa wilaya hii wameshindwa kutatua kero hii kubwa kwa muda mrefu sana huku wakijua kila kukicha idadi ya watu inaongezeka na maji yanazidi kupungua na tatizo hili Wajerumani waliliona miaka mingi iliyopita kwenye kijiji cha Lwami ambacho sasa kimeingizwa kwenye Mamlaka ya Mji Mdogo wa Mwanga na kuwa Mtaa,” alisema.
Kileo alieleza kuwa Wajerumani hao walishauri vyanzo vya maji viongezwe mapema kabla ya idadi ya watu haijawa kubwa ilikuweza kukidhi changamoto hizo zitakapotokea, lakini viongozi walipuuza ushauri huo na ameshangazwa na Waziri wa Maji Profesa Jumanne Maghembe kudai bungeni kwamba watatoa maji kutoka kijiji cha Kirya na kujenga matenki makubwa ya maji maeneo ya Kivyerenge na Chang’ombe.
“Kijiji anachozungumzia Profesa Maghembe hakina maji. Wakazi wake hununua ndoo moja ya maji kwa kiasi kisichopungua sh 800 mpaka 1,000.
“Maji hayo hutoka Moshi Mjini huletwa na magari makubwa na wafanyabiashara ambao wamegeuza ukosefu wa maji kuwa fursa ya kuvuna fedha,” alisema.
Alisema wilaya hiyo ina vyanzo vingi vya maji kama viongozi, akiwemo Profesa Maghembe, wangekuwa na nia njema ya kuwasadia wananchi kuondokana na kero. Vyanzo hivyo ni pamoja na maporomoko ya Kindoroko.
Aliongeza kuwa wakazi wa Mwanga ni wakulima na wafugaji ila serikali imeshindwa kuwawekea miundombinu wananchi hao kuweza kufaidika na Bwawa la Nyumba ya Mungu pamoja na Ziwa Jipe.
“Bwawa la Nyumba ya Mungu limebeba ukanda mkubwa wa tambarare wenye ardhi nzuri ya kilimo pamoja na ufugaji. Mfano mzuri wa uhalisia wa eneo hilo mifugo ni aina ya mbuzi na kondoo inastawi sana kutokana na kupata maji wakati wote na vile vile kuna magadi ya kutosha ambayo hurutubisha mifugo hiyo,” alisema.
Kileo aliongeza: “Serikali ingelikuwa na mkakati mzuri ingeliweza kufungua viwanda vidogo vidogo kwa ajili ya kusindika nyama na hiyo ingeingiza fedha za kigeni na vile vile kuiongezea Halimashauri mapato ya ndani ambayo kwa sasa Halimashauri ya Mwanga kwa Mwaka mzima hukusanya kiasi cha mapato cha shilingi milioni 200 tu”.
Alisema kero nyingine ni barabara hasa maeneo ya milimani kama Kilomeni na Ngujini ambako pamoja na wakazi wake kujituma kulima viazi na mazao mengine, wameshindwa kupanua kipato chao kwa kukosa miundombinu ya barabara, ambazo ni mbovu na hakuna mfanyabiashara aliyetayari kupeleka gari lake kutokana na ubovu huo.
Kileo aliongeza tatizo la Mwanga ni kuwa na viongozi wa kiserikali wasiojua vipaumbele vya maeneo husika kwa kuwa viongozi hawo hawapo karibu na wananchi, wengi huwafuata wananchi wakati wa kura pekee hivyo wananchi wa Mwanga wamekuwa ni wananchi wa kupewa ahadi hewa zisizotekelezeka kama maji,vituo vya afya,barabara,walimu pamoja na nyumba za walimu. Umasikini unazidi kukithiri kila uchwao badala ya kupungua.


