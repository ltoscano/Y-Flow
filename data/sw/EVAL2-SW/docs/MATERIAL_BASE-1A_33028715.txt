Julio aigwaya Yanga

Imeandikwa na Grace Mkojera

Imechapishwa: 16 Septemba 2016

KOCHA Mkuu wa Mwadui FC Jamhuri Kihwelu ‘Julio’ amesema mchezo wao dhidi ya mabingwa watetezi wa Ligi Kuu Tanzania bara Yanga utakuwa mgumu.

Mwadui itakuwa mwenyeji katika mchezo huo utakaochezwa kesho kwenye Uwanja wa Mwadui Shinyanga.
Akizungumza na gazeti hili jana Julio alisema anaijua Yanga ni timu nzuri na yenye shauku ya kutaka kutetea ubingwa wake, lakini hata wao wanahitaji pointi tatu kwa kutumia uwanja huo wa nyumbani.
“Mchezo wetu wa Yanga hautakuwa rahisi kama unavyojua Yanga ndio mabingwa watetezi na wamekuwa wakifanya vizuri katika michuano iliyopita ya kimataifa, lakini pamoja na ubora wao, ni lazima tupambane kushinda,” alisema.
Alisema wakati mwingine unaweza kuamini kikosi chako kitashinda na kinapoingia uwanjani, hubadilika na kucheza tofauti na matarajio waliyojiwekea.
Alisema katika kuelekea katika mchezo huo ni lazima wapambane kuhakikisha wanapata ushindi na kuwa katika nafasi nzuri.
Kocha huyo wa zamani wa Simba alisema wachezaji wake wanaendelea vizuri kwa maandalizi ya mchezo huo, wakitarajia kubakiza pointi nyumbani kwao.
Mwadui FC mpaka sasa ina pointi nne baada ya kucheza michezo minne na kushinda mmoja dhidi ya Mbao FC bao 1-0, ikipoteza dhidi ya Toto Africans bao 1-0, dhidi ya Kagera Sugar bao 1-0 na kutoka sare ya mabao 2-2 dhidi ya Stand United.
Katika mchezo wa msimu uliopita, Mwadui ililazimishwa sare ya mabao 2-2 dhidi ya Yanga kwenye uwanja wake.


