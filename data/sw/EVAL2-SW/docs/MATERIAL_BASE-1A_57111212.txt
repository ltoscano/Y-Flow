Ngeleja awapiga kijembe wapinzani
Mar 24, 2016

MBUNGE wa Jimbo la Sengerema (CCM), William Ngeleja, amewabeza wabunge wa upinzani wanaosusia mijadala ya Bunge akisema hukimbilia nje ili kupata nafasi ya kupumua baada ya kuelemewa na hoja za wabunge wa chama tawala.
Akizungumza na gazeti hili mjini hapa mwanzoni mwa wiki hii, Ngeleja alisema kimsingi hatua hiyo hufurahiwa na wabunge wa chama tawala – Chama Cha Mapinduzi (CCM) kwa kuwa huwapatia nafuu ya kujadili na kupitisha masuala mbalimbali kwa urahisi zaidi kuliko ambavyo wangetumia muda mwingi kuvutana na wabunge wa kambi ya upinzani.
Lakini kada huyo wa CCM anaona kinachowakera wabunge wa chama hicho tawala ni pale wapinzani wanaposhindwa kuondoka bungeni kistaarabu kiasi cha kuwalazimu askari kuwatoa kwa nguvu.
“Ni jambo la fedheha. Inafikia wakati wanashindwa hoja, wanakata tamaa na wakati mwingine wanaondoka bungeni kususia mjadala. Ni kielelezo cha mkanganyiko, yaani wanaona hawana namna ya kushawishi, hawana support ya kutosha, wanaamua kukimbilia nje kama sehemu ya kupumua kwao.
“Isipokuwa kinachokera ni pale wanapotoka kwa fujo. Kama mtu anaamua kutoka nje atoke kwa ustaarabu, asusie mjadala kistaarabu, asisababishe vurugu mpaka askari waanze kuitwa ili kuimarisha amani na utulivu bungeni,” anasema Ngeleja katika mahojiano maalumu na Raia Mwema jimboni kwake.
Siyo dhambi kususia mijadala
Hata hivyo, mbunge huyo aliyepata kuwa Waziri wa Nishati na Madini katika Serikali ya Awamu ya Nne, anafahamu kwamba kitendo cha baadhi ya wabunge, hususani wapinzani kususia mijadala ya bunge siyo jambo jipya kwani hutokea pia katika baadhi ya mabunge duniani.
“Hilo siyo jambo geni, yako mabunge mengi duniani tunashuhudia wakati mwingine wachache wanaposhindwa kuelewa wanatoka bungeni, wanapoona wanachokitaka hakiendi wanatoka na hiyo siyo dhambi, ndiyo maana wakitoka asubuhi wanarudi jioni shughuli zinaendelea kwa sababu kanuni (za bunge) zinawaruhusu,” anasema.
Kwa upande mwingine, Ngeleja anajivunia idadi kubwa ya wabunge wa CCM wasiohitaji kura ya wapinzani kwa ajili ya kupitisha jambo lolote bungeni kwa maslahi ya taifa na wananchi kwa jumla.
Aidha, anaamini kwamba wingi wa wabunge wa CCM ni kielelezo kwamba Wa tanzania wengi walichuja na kubaini kuwa chama hicho ndicho chenye uwezo wa kuwaletea maendeleo ya kweli.
“Maamuzi yote yanayohitajika pale bungeni sisi wabunge wa CCM hatuhitaji kura hata moja ya mpinzani, siyo kwa ubabe lakini ni kwa sababu ya matokeo ya maboksi (kura) yalivyozungumza kupitia mikono ya Wa tanzania.
“Wananchi wameamua kuwapa wabunge wa Chama Cha Mapinduzi mamlaka na uwezo wa kuamua hatma ya nchi hii kupitia Bunge la Jamhuri ya Muungano wa Tanzania bila kuhitaji msaada wowote wa kura hata moja ya mpinzani.
“Kwa maneno mengine, huo ni uthibitisho kwamba wananchi wanabeza siasa za wapinzani wetu na wanajua kwamba hazina tija na haziwezi kuwasaidia,” anasisitiza Ngeleja.
Hoja yenye tija haipingwi
Kwa kuzingatia ukweli kwamba Bunge limebeba dhamana kubwa ya kusimamia maslahi ya taifa, Ngeleja anasema wabunge wa CCM siku zote wako tayari kuunga mkono hoja yenye tija kwa umma hata kama imetolewa na mbunge wa upinzani.
“Pale (bungeni) tunajadili hoja… hoja yenye mashiko hata kama imeletwa na mpinzani, ilimradi ina faida kwa umma, wabunge wa CCM hatuwezi kukwepa kuiunga mkono kwa sababu pale tunawatumikia Wa tanzania,” anasema na kuongeza:
“Sisi wabunge wa chama tawala hatutasita kuwaunga mkono wapinzani wetu bungeni pale ambapo watakuwa na hoja ya msingi. Lakini wakiwa na hoja za kupinga tu yanayoletwa na wabunge wa Chama Cha Mapinduzi au na Serikali yetu, sisi hatutawaunga mkono na matokeo yake hawataweza kufanya kitu.”
Amuunga mkono Rais Magufuli
Akizungumzia utendaji wa Rais John Magufuli, hususani kasi yake ya kupiga vita wakwepa kodi na wabadhirifu wa mali ya umma, Mbunge huyo wa Sengerema anasema hatua hiyo inalenga kuimarisha uwajibikaji chanya wa serikali kwa wananchi.
Ngeleja anaamini kwamba siku zote haki huambatana na wajibu na hakuna haki isiyokuwa na wajibu, hivyo hatua zote zinazochukuliwa na Rais huyo wa Awamu ya Tano, zimejielekeza katika kudhibiti udhaifu wa kiutendaji na makosa kwa watumishi wa serikali.
“Ninaamini kwamba hii ni serikali sikivu, inawasikia wananchi, mahala ambapo kuna hoja ninaamini kwamba serikali inasikia na itaendelea kuchukua hatua zinazostahili. Mpaka sasa hivi mimi binafsi na kwa niaba ya wakazi wa jimbo la Sengerema, ninamuunga mkono Rais kwa hatua anazochukua kwa sababu zinatoa mwanga wa kuimarisha uwajibikaji wa kila mwenye dhamana ya kuwatumikia Wa tanzania, awe wa kuteuliwa ama wa kuchanguliwa,” anaongeza.


