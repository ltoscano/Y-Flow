Mazingira ya biashara Afrika yaimarika

Imeandikwa na Ikunda Erick

Imechapishwa: 31 Agosti 2016

TAASISI inayoshughulikia Mazingira ya Uwekezaji Afrika (ICF), imezundua ripoti inayoonesha kuimarika kwa mazingira ya kibiashara barani humo tangu mwaka 2007.

Katika uzinduzi wa ripoti hiyo iliofanywa leo Dar es Salaam, Mwenyekiti Mwenza wa Bodi ya ICF, Rais Mstaafu wa Tanzania, Benjamin Mkapa alisema taasisi hiyo imethibitisha kuwa mageuzi ya mazingira ya uwekezaji wanaweza kufanywa kwa haraka kwa kutumia rasilimali kidogo na kuleta ufanisi wa hali ya juu.
Amesema, mafanikio ya taasisi hiyo ni kwamba imewezesha zaidi ya miradi 73 kufanyiwa mageuzi na kuleta tija kibiashara Afrika, na mifano halisi ni pamoja na ujenzi wa mazingira bora ya kufanya biashara kwa urahisi zaidi kwa sasa ukilinganisha na siku za nyuma.
“ICF imewezesha biashara nyingi kusajiliwa, mifumo ya ulipaji kodi barani Afrika nayo imeborshwa, kampuni sasa zinasajiliwa kwa mtandao na kwa muda mfupi, kwa kweli mazingira ya biashara kwa ujumla yameboreshwa”,amesema Mkapa.
Amesema kilichobaki ni nchi zenyewe kuona umuhimu wa kutumia fursa zilizopo na kuongeza uchumi wao huku akisisitiza kuwa jambo muhimu ni kutumia rasilimali kidogo zilizopo kuleta matokeo makubwa na kwa kusihusisha sekta binafsi .
“Ni jukumu la nchi kutambua mfumo huo wa ICF na kuufuata kwa kweka mageuzi ya mazingira ya uwekezaji ambayo yataleta maendeleo na kukuza hali ya maisha kwa watu wake na kushirikisha sekta binafsi kwa sababu zina mchango katika kukuza uchumi,” amesisita Mkapa.
Amesema nchi kama Rwanda imepiga hatua kubwa katika kuweka mazingira mazuri ya biashara na mifumo ya ulipaji kodi kwa sababu walitambua fursa mapema na wao wakaamua kutekeleza, hivyo kwa Tanzania nao hawana budi kutambua fursa na kuchukua hatua.
Naye Ofisa Mtendaji Mkuu wa ICF, William Asiko alisema ICF imeweza kuwajengea uwezo serikali barani Afrika, taasisi za umma na sekta binafsi pamoja na wananchi katika maeneo tofauti ikiwemo kuongeza ujuzi wa biashara na sheria za biashara na viwango vya ubora wa chakula.
ICF inayofanya kazi katika nchi 21 Afrika, ni moja ya mashirika ya maendeleo Afrika yanayolenga kupunguza vikwazo vya kufanya biashara na limejikita kwa asilimia 100 kwenye kuboresha mazingira ya uwekezaji barani Afrika na linaamini mazingira ya uwekezaji wakiboreshwa ajira zitaongezeka na kukuza pato la nchi na kupunguza umaskini.
Taasisi hiyo imejikita kwenye maeneo nane muhimu ambayo ni usajili ya biashara na leseni, kujenga uwezo , usuluhishi wa migogoro ya kibiashara, masoko ya fedha, uwezeshaji wa miundombinu, haki za mali,uboreshaji wa kisasa wa kodi na uwezeshaji wa biashara.


