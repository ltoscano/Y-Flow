
Bajeti ilikuwa kubwa ila kuna dukuduku
NA MOHAMMED MAINA
WAZIRI wa fedha Henry Rotich wiki jana aliwasilisha makadirio ya mapato na matumizi ya pesa za serikali kwa mwaka 2014/2015. Katika makadirio hayo, serikali imepanga kutumia Sh1.77 trilioni kufadhili mipango yake ya maendeleo na matumizi mengine.
Kwa Mkenya wa kawaida matarajio ni kuwa bajeti hii itachochea ukuaji wa uchumi na kumletea nafuu ya gharama ya maisha, kumhakikishia usalama na kubuni nafasi za ajira.
Mkenya tayari amebanwa sana na ukakasi wa gharama ya maisha na athari hasi za mfumko bei.
Wakenya walitarajia Rotich kusimika mikakati na mipango ya kuzimua ukakasi huu, huku usalama wa taifa ukihakikishwa. Hata hivyo, Rotich alikosa moyo wa chuma wa kukabili hali halisi ya taifa na uchumi.
Ama kwa kweli taifa kwa wakati huu linakabiliwa na changamoto kadhaa. Mosi ni uchumi unaosuasua katika hali tete ya usalama. Pili, taifa limeingia katika njia ya vita vya kiuchumi na mataifa ya kimagharibi. Tatu, mashambulizi ya kigaidi yanaitoa serikali pumzi na nne upinazani unaidhubutu serikali kwa namna ya kutisha kabisa.
Waziri alikosa kuelezea wazi namna atakavyogharimia bajeti hii ambayo tayari ina nakisi dukuduku ya 342.6 bn ambayo ni asilimia 7.4 ya pato la taifa. Aidha, hakuweka mikakati ya usimamizi wa fedha kupunguza mfumko wa bei na kudhibiti kupanda kwa bei ya mahitaji ya kimsingi.
Kwa upande mwingine, ingawa waziri aliboresha sera ya taifa ya ununuzi wa umma kupitia kwa ununzi huu kufanyika kwa njia ya mtandao, hakutamka njia za kuziba mianya ya wizi serikalini. Takwimu zinaonyesha kuwa kila mwaka tunapoteza theluthi moja ya bajeti kwa wizi.
Ili kugharimia bajeti hii ni lazima serikali imepanga kisiri kupandisha ushuru na pia kupanua wigo wa ushuru.
Ama sioni namna mamlaka ya ushuru itaafikia malengo yake ya kukusanya Sh1.086 trilioni bila kufanya haya wala haina vyanzo vingine vya mapato.
Hivyo basi, lazima Wakenya wawe tayari kubeba mzigo zaidi wa bei za juu za bidhaa.
Kwa mtazamo wangu, bajeti hii haitakuwa na tija iwapo serikali haitaweka mikakati ya ufuatiliaji, tathmini na utoaji taarafa za utekelezaji wa bajeti yenyewe kutoka kwa kila wizara na idara. Bila hili kufanyika, wafisadi serikalini watazidi kula kwa mikono miwili.
Lazima serikali pia ikabili kiume shari ya kuwa na bakaa kubwa ya fedha zinazotengewa maendeleo na kisha kurejeshwa katika hazina kuu mwishoni mwa mwaka wa fedha.mainamohammed@gmail.com


