
Taasisi 72 zaunganishwa mtandao wa mawasiliano serikalini

Imeandikwa na Sophia Mwambe

Imechapishwa: 21 Oktoba 2016

SERIKALI imeunganisha taasisi 72 katika mtandao wa mawasiliano serikalini kupitia Mkongo wa Taifa zikiwemo wizara zote, idara zinazojitegemea na Wakala wa Serikali.

Akizungumza na wandishi wa habari jana jijini Dar es Salaam, Meneja wa Habari, Elimu na Mawasiliano wa Serikali Mtandao, Suzan Mshakangoto amesema taasisi 77 kutoka mikoa 20 zilizopo chini ya Ofisi ya Rais Tawala za Mikoa na Serikali za Mitaa (Tamisemi) zitaunganishwa kwenye mtandao huo kufikia Desemba mwaka huu.
Taasisi hizo pia zimefungiwa Mtandao wa Ndani wa Mawasiliano (LAN) pamoja na mfumo wa simu zenye itifaki ya intaneti. Mshakangoto alisema mfumo huo wa teknolojia ya mawasiliano wanaotumia wamechukua kutoka India.
Hata hivyo bado wanaendelea na mazungumzo na Rwanda ili kuboresha ufanisi na kufikia maendeleo endelevu.
“Nchi ambayo kwa sasa iko vizuri katika kutumia Tehama (Teknolojia ya Habari na Mawasiliano) na Serikali Mtandao ni Korea, lakini Tanzania imeamua kutumia muundo wa India kwa sababu ina idadi ya watu inayofanana na Tanzania na hata kiwango chake cha umasikini kinaendana na sisi,” alisema. 
Alisema kukamilika kwa miundombinu hiyo kutaipunguzia serikali gharama za mawasiliano zilizokuwa zikitolewa, kutasaidia taasisi kuwa na mawasiliano bora ya kielektroniki, kutaongeza kasi ya masafa ya intanenti, kutawezesha matumizi ya mifumo shirikishi ya Tehama na kuboresha utendaji kazi na kuongeza ubora wa utoaji huduma kwa umma.
“Simu hizi zinatumia intaneti kwa hiyo unaona ni jinsi gani itasaidia kupunguza gharama kwa serikali ambayo ilikuwa ikiipata awali kabla ya kuanza kwa mfumo huu,” alisema.
Aliongeza kuwa taasisi zinazounganishwa katika mfumo huo wa simu zenye itifaki ya intaneti ambazo hufanya kazi kwa ufanisi zitaweza kuwasiliana baina ya taasisi kwa urahisi.
“Mtumishi wa taasisi moja katika taasisi zilizounganishwa anaweza kupiga simu ya mezani ndani ya ofisi moja, pia kutumia mfumo huu taasisi zitaweza kufanya mikutano kwa njia ya simu kutoka manispaa moja kwenda nyingine na wizara moja kwenda nyingine,” alisema.
Alisema ili kufanikisha shughuli hiyo, Ofisi ya Rais, Menejimenti ya Utumishi wa Umma na Utawala Bora wakishirikina na wakala wametoa mafunzo kwa taasisi zilizounganishwa kuhusu uendeshaji na usimamizi wa mtandao wa serikali na matumizi ya simu zinazotumia itifaki kwa wataalamu wa Tehama na makatibu muhtasi kutaka wizara, taasisi zinazojitegemea pamoja na wakala za serikali zilizounganishwa.


