
Namaingo watoa fursa kwa wajasiriamali

September 28, 2016

KAMPUNI ya Namaingo Business Agency wamezindua mradi mkubwa wa ufugaji sungura katika eneo la Majohe, Manispaa ya Ilala mkoani Dar es salaam ambapo, wajasiriamali zaidi ya 1,000 watanufaika.
Akizungumza na waandishi wa habari, Meneja Mawasiliano wa Kampuni hiyo, Augustine Owino, alisema kuwa mradi huo utawahusisha wajasiriamali wadogo na wakubwa na kwamba hawatakuwa na tatizo la soko la ndani na la nje. Alisema wajasiriamali hao ambao kimsingi ni wanachama wa Namaingo hawatakuwa na matatizo yoyote ya soko. 
Aliongeza kuwa kabla ya mjasiriamali kuanza mradi huo atatakiwa kushiriki kwenye mafunzo yanayotolewa na kampuni hadi pale atakapopata uelewa mradi huo masharti na matakwa yake.
Kwa mujibu wa wataalanu wa Namaingo kila mjasiriamali katika mradi huo ataweza kuingiza kipato cha sh. milioni 48 hadi milioni 60 kwa mwaka kwa kutegemeana idadi ya sungura atakaokuwa anafuga.
Walisema sungura watakaofugwa katika kijiji hicho ni aina ya Calfornia na New Zealand ambapo kwa upande wa sungura jike ana uwezo wa kuzaa watoto wanne hadi 12 kila baada ya miezi mitatu huku nyama yake ikiuzwa kwa sh. 8,000 kwa kilo moja. 
Kampuni ya Namaingo iliyoanzishwa mwaka 2012 imejikita katika kilimo, biashara na inatoa huduma ya elimu, ushauri na kumuunganisha mjasiriamali na fursa za kupata mitaji, masoko na utaalamu kwa lengo la kumtoa mwananchi katika umaskini, ambapo hadi sasa ina matawi katika mikoa 11 hapa nchini.


