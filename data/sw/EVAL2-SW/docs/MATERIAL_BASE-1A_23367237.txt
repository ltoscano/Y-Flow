Mchango sekta ya viwanda waongezeka

Imeandikwa na Khatib Suleiman, Zanzibar

Imechapishwa: 04 Novemba 2016

VIKAO vya kupitia taarifa za utekelezaji wa shughuli za Serikali kwa kipindi cha robo mwaka ya kwanza ya mwaka wa fedha 2016-2017 vimemalizika ambapo Wizara ya Biashara, Viwanda na Masoko imewasilisha taarifa yake.

Katika maelezo yake kwa kikao hicho, Naibu Waziri wa Biashara, Viwanda na Masoko, Balozi Ali Abeid Amani Karume, alibainisha kuwa mchango wa sekta ya viwanda katika pato la taifa umeendelea kuimarika zaidi mwaka huu kutokana na kuanza rasmi uzalishaji sukari katika kiwanda cha Mahonda.
Alisema mchango wa sekta hiyo kwa mwaka 2015 ulikuwa asilimia 19.8 kutoka asilimia 16.8 mwaka 2014, huku mchango wa sekta ndogo ya uzalishaji ukifikia asilimia 8.0 mwaka 2015 kutoka asilimia 6.4 mwaka 2014.
Balozi Karume alikieleza kikao hicho kuwa pamoja na kuanza uzalishaji wa sukari katika kiwanda cha Mahonda sababu nyingine za kuongezeka mchango wa sekta ya viwanda katika pato la taifa ni kuimarika kwa uzalishaji katika viwanda vingine viwili vikubwa Zanzibar.
Alivitaja viwanda hivyo kuwa ni cha maziwa cha Azam kilichoko Fumba, kilicho ongeza uzalishaji kutoka lita 360,000 mwaka 2014/2015 hadi lita 3,600,000 mwaka 2015/2016.
Kiwanda kingine ni Zanzibar Milling Coperation ambacho kimeongeza uzalishaji wa bidhaa kutoka tani 34,975 mwaka 2014/2015 hadi tani 42,154 mwaka 2015/2016.
Aidha, alibainisha kuwa kiwanda cha sukari Mahonda ambacho hadi sasa kimeshazalisha tani 350 za sukari na kinatarajia kuongeza uzalishaji huo baada ya kukamilisha ukarabati mkubwa na kuanza utaratibu wa kununua miwa kutoka kwa wananchi.
Balozi Karume alieleza pia kuwa Shirika la Biashara la Taifaâ€“ZSTC hadi kufikia mwezi Septemba mwaka huu, limeweza kununua tani 1,640 za karafuu zenye thamani ya Sh bilioni 22.9 kutoka lengo la kununua karafuu tani 2,810 kwa msimu wa mwaka 2016 zenye thamani ya Sh bilioni 39.4.
Akifunga kikao hicho Rais wa Zanzibar na Mwenyekiti wa Baraza la Mapinduzi Dk Shein alisisitiza umakini katika kuainisha na kupanga vipaumbele katika utekelezaji wa bajeti ili kupata matokeo bora.
Katika kikao hicho, Dk. Shein aliwakumbusha viongozi na watendaji wa wizara na idara za serikali kuhusu uwajibikaji hasa linapokuja suala la kufanya maamuzi makubwa yanayohitaji kuwasilishwa katika vikao vya ngazi ya juu vya maamuzi kama vile Baraza la Mapinduzi.
Katika kikao hicho, Makamu wa Pili wa Rais, Balozi Seif Ali Iddi, alihimiza wizara hiyo kupitia Msajili wa kampuni kuhakikisha kuwa usajili wa taasisi mbalimbali unafanyika kwa umakini mkubwa baada ya kujiridhisha kuwa hakuna kasoro.


