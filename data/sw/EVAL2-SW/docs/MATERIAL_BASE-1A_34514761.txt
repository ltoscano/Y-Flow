Uongozi ni sura ya mtu au ni uwezo wake?
Feb 13, 2015

KITU ninachokikumbuka sana wakati wa Uchaguzi Mkuu wa mwaka 2005, ni sifa ya “Sura” na “Ujana”. Sina tatizo na “Ujana” maana hakuna anayejua ujana unaanzia wapi na unaishia wapi. Tatizo langu ni “Sura”. 
Wakati ule walisema kwamba aliyekuwa mgombea urais kupitia Chama Cha Mapinduzi (CCM), Rais Kikwete ana sura nzuri na Rais wa nchi ni muhimu kuwa na sura nzuri. Kipimo cha sura nzuri ni kipi, na huu ni utata mwingine. Labda nianze na swali: Sura ya “Urais” inafanana vipi? Je urais ni mashindano ya urembo?
Tunaongozwa na sura au tunaongozwa na akili, hekima na busara? Rais wa Kenya, Uhuru Kenyatta, alipoulizwa akienda kwenye kesi yake kwenye Mahakama ya Uhalifu wa Kimataifa kule The Hague, Uholanzi, alijibu kwamba kuna twitter.
Je tunahitaji sura ipi ya kutumia mtandao wa twitter? Au tunahitaji sura ipi ya kuweka misingi ya utawala bora, demokrasia na kufuata katiba ya nchi? Ni sura ya namna gani hiyo?
Ni imani yangu kwamba yale ambayo Kikwete, amefanikiwa kuyafanya si kwa vile ana “sura” nzuri. Atakuwa ameyafanya kwa uwezo wake wa akili na si sura yake. Na kama kuna yaliyomshinda si kwa vile ana sura nzuri, bali atakuwa ameshindwa kama binadamu yeyote yule. Nakataa kuamini kwamba sura ya mtu inaendana na matendo yake mema au mabaya.
Mwalimu, alituonya juu ya jambo hili. Kwamba mtu ana sifa zote, lakini tumkatae kwa vile anatoka kwenye kabila dogo au tunavyoamini sasa hivi kwamba ana sura mbaya? Ana sifa zote za uongozi, lakini sura mbaya? Ana akili nzuri sana, lakini kwa vile ana sura mbaya hawezi kupewa nafasi ya kuongoza?
Enzi ambazo uongozi ulitegemea familia na damu ya watu wateule, hata kama ungekuwa na akili za kupindukia, bila kuzaliwa kwenye ukoo wa kifalme usingepata nafasi ya uongozi.
Lakini leo hii wakati wa demokrasia, wakati wa vyama vingi, wakati wa kuwaingiza viongozi madarakani kwa kura, mtu anawezake kuongea juu ya sura kwenye suala nyeti kama nafasi ya urais ? Huku ni kwenda mbele au ni kurudi nyuma?
Sura hizi nzuri ziko CCM. Kuna wanaoamini hivyo na kusisitiza kwamba Rais wa nchi ni lazima atoke CCM ! Hizi ni sura gani? Maana kama hizo “sura” zinaendana na uongozi, basi Tanzania tungekuwa mbali; tusingekuwa na ufisadi wa kutisha; wimbo wa ufisadi hata mtoto aliyezaliwa leo anaufahamu, hivyo si lazima kutoa mifano.
Tukiacha kuona matatizo ya taifa letu, tukaacha kuona changamoto ya Katiba, changamoto ya muungano wetu, changamoto ya kufuata na kutekeleza mfumo wa demokrasia katika taifa letu, changamoto ya kuondoa umaskini na changamoto ya kupambana na rushwa na ufisadi, basi tutaishia kubaya.
Tukiacha kujadili changamoto ya kupambana na bidhaa bandia, changamoto ya kupambana na madawa ya kulevya, changamoto ya kuondoa msemo wa “ Tutawasaka popote walipo na kuwafikisha mbele ya sheria”, tujue kwamba mwisho wetu utakuwa mbaya.
Tulisikia hivyo kwa Dk. Steven Ulimboka, Absalom Kibanda, Daudi Mwangosi, Kamanda Liberatus Barlow, mabomu ya Arusha, mauaji ya Padri wa Zanzibar na wasichana wazungu waliomwagiwa tindikali.
Hakuna anayekamatwa na kufikishwa mbele ya sheria.. ni misemo ya kutowajibika! “Tutawasaka popote walipo na kuwafikisha mbele ya sheria”.
Badala ya kupambana na kutowajibika na uzembe mwingine katika taifa letu, Tunajadili “Sura”. Je, sura inaweza kupambana na changamoto zote hizo hapo juu?
Uongozi ni mashindano ya urembo? Kwamba mtu kabla ya kugombea ahakikishe anajipamba na kujiremba, kujifunza namna ya kutembea na kuongea kwa madaha? Uongozi unategemea sura ya mtu?
Kwamba awe na sura nzuri? Kusema kwamba vyama vya upinzani havina mtu mwenye sura ya urais, maana yake hakuna mwenye sura nzuri au sura ya urais inafanana vipi? Uongozi ni sura au ni akili, busara na hekima? Uongozi ni mtu kuwa na fikra pevu au kuwa na sura ya kuvutia?
Tanzania sasa hivi iko njia panda na tunapita kwenye kipindi cha mpito. Ni wakati ambapo tunahitaji kiongozi mwenye upeo mkubwa, kiongozi mwenye akili nzuri, kiongozi ambaye hafungamani na upande wowote ule, kiongozi ambaye hafungamani na imani za kidini, kiongozi ambaye hafungamani na “Upuuzi” wa ushabiki wa vyama vya siasa.


