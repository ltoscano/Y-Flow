Tofauti ya Lowassa dhidi ya wengine ni fedha
Jul 08, 2015

CHAMA Cha Mapinduzi (CCM) kipo njia panda. ishara zinaonesha, Edward Lowassa, ndiye mgombea mwenye wafuasi wengi na huenda anaweza kuuzika kirahisi kwa Wa tanzania. Lakini maadili na usafi wake vinatia shaka.
Vinginevyo, CCM wanaweza kutafuta mgombea mwingine safi lakini hilo linaweza kuwagharimu. Gharama ni mbili. Kwanza. Kazi ya kumuuza mgombea mwingine, asiyekuwa Lowassa, itakuwa ngumu zaidi. Pili, hatua ya kumnyima Lowassa tiketi inaweza kuudhi wengi na kupelekea mrejesho mbaya na usiotegemewa kutoka kwa wananchi inaodaiwa walijitokeza kwa wingi kumdhamini. Wanachama na wapenzi wa CCM waliompenda Lowassa wanaweza hata kukiasi kabisa chama hicho.
Lowassa anaweza kuwa njia rahisi ya CCM kushinda uchaguzi wa mwaka huu ambao unafanyika katika kipindi ambacho wananchi wamekatishwa tamaa na utendaji ulioshindwa kufikia matarajio yaliyojengwa mwaka 2005 wakati wananchi walipoichagua Serikali ya Rais Jakaya Kikwete kwa mara ya kwanza.
Ukiangalia historia ya Lowassa, ukichanganya na hali ya siasa katika miaka kumi iliyopita ya utawala wa Rais Kikwete, ni rahisi kuelewa umaarufu alionao sasa. Umaarufu wake umejengwa kutokana na mtindo na mapungufu ya Rais Kikwete. Wawili hawa, Kikwete na Lowassa, pamoja na uswahiba wao unaotajwa kuanza tangu wakiwa vijana, ni watu tofauti sana.
Kikwete kama nilivyotaja hapo awali alijenga matumaini makubwa sana ya Wa tanzania wakati akingia madarakani. Tuliambiwa katika kauli mbiu, ‘Maisha bora kwa kila Mtanzania Yanawezekana’ kisha tukaambiwa tena ‘Ari Mpya, Nguvu Mpya, Kasi Mpya’.
Kutegemeana na mtazamo wako juu ya nini maana ya mafanikio, unaweza kuamua kama maisha bora kwa kila Mtanzania yamewezekana na kama nguvu, ari na kasi ya utendaji wa Kikwete na timu yake ya wasaidizi ilikuwa mpya kihivyo!
Ni kweli kuwa Kikwete amejenga miundo mbinu hususani barabara, katekeleza baadhi ya ahadi za kuondoa kero fulani fulani za wananchi, lakini kashindwa kupambana na ufisadi na madawa ya kulevya na mbaya zaidi amekuwa nyondenyonde katika kutatua migogoro. Wapo hata wanaomtuhumu kuwa ni mdini! (binafsi siamini hilo).
Ni katika muktadha huu wa hali ya nchi ndio Wa tanzania tunaelekea katika uchaguzi mkuu wa mwaka 2015, na si ajabu basi na inaingia katika mantiki, kuona Wa tanzania wanataka rais mwenye sifa za kiutendaji tofauti na zilizo kinyume kabisa na za Kikwete.
Kwa maoni ya wengi, inavyosadikika, Rais huyo ni Edward Lowassa. Mwanasiasa mwenye doa la kashfa ya Richmond lakini, kwa namna ya ajabu kabisa, ameonekana ndio shujaa, mwokozi wa taifa. Bila shaka rekodi yake ya utendaji inachangia kuwafanya Wa tanzania waweke matumaini kwake. Nakumbuka wakati akiwa Waziri Mkuu, Lowassa alisifika kwa maamuzi ya haraka haraka. Tit for tat, kama wasemavyo wazungu.
Mengi yameandikwa kumhusu Lowassa na utendaji wake unaotajwa kuwa ni wa kutukuka. Inatajwa kuwa akiwa Waziri wa Maji aliwatetea wananchi wa Kahama na Shinyanga wavutiwe maji kutoka Ziwa Victoria, akiwa Waziri Mkuu, inaelezwa kwamba Lowassa alisimamia ujenzi wa shule za sekondari za kata Tanzania nzima na Mwanza na alipambana na matajiri waliotumia fedha kupora viwanja vya umma.
Pia Lowassa anasifiwa kuwa alikuwa jasiri na kuwafukuza nchini kampuni ya City Water waliposhindwa kutimiza masharti yaliyokuwamo kwenye mkataba, alisimamia watendaji na kuwasimamisha baadhi yao kwa maslahi ya wananchi, alipambana na njaa ya mwaka 2006/07 na kuhakikisha hakuna mwananchi analala na njaa. 
Hadithi za umahiri wa Lowassa ni nyingi katika magazeti, majarida, mitandao, tovuti, televisheni, redio na hata kupitia redio mbao mitaani. Na hili linatupeleka katika sababu ya pili ya mafanikio ya Lowassa. Uwekezaji katika vyombo vya habari. Pesa.
Wapo watendaji waliofanya makubwa katika orodha ya waliorudisha fomu za kuwania nafasi ya urais kupitia CCM. Kwa mfano, John Pombe Magufuli katika ujenzi wa barabara, Profesa Sospeter Muhongo katika umeme na Dk. Harrison Mwakyembe katika uchukuzi na hata kwa kiasi Mwigulu Nchemba katika wizara ya fedha, tena baadhi yao wamefanya makubwa katika kipindi kifupi tu cha utendaji wao serikalini.
Lakini wapo wengine. Mama wa Kizanzibari, Amina Salum Ali, na hata Mzanzibari mwingine, Jaji Augustiono Ramadhani, ambaye ameonesha umahiri wake katika mhimili wa Mahakama, wakati alipokuwa Jaji wa Mahakama za juu za nchi na wakati hata akiwa Ofisa wa Jeshi, huku akisifiwa kwa rekodi iliyotukuka ya maadili.


