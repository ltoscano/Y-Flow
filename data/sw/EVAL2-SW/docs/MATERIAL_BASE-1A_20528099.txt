
Atakayekabidhi barabara mbovu kutolipwa

Imeandikwa na Sifa Lubasi, Dodoma

Imechapishwa: 30 Septemba 2016

MKURUGENZI wa Halmashauri ya Manispaa ya Dodoma, Godwin Kunambi amesema hatalipa mkandarasi atakayekabidhi barabara iliyo chini ya kiwango na atasimamia ubora wa barabara ili ziwe na hadhi ya makao makuu ya nchi.

Alisema hayo juzi baada ya Waziri wa Nchi, Ofisi ya Rais, Tawala za Mikoa na Serikali za Mitaa (Tamisemi), George Simbachawene, kufungua mkutano wa tano kati ya Tamisemi, Bodi na Mfuko wa Barabara na wadau wa barabara za Mamlaka za Serikali za Mitaa. 
Kunambi alisema atasimamia ubora wa barabara zote zitakazojengwa katika mkoa wa Dodoma, ili ziwe na hadhi ya makao makuu ya nchi.
“Sitamlipa mkandarasi atakayejenga barabara chini ya kiwango, “ alisema.
Alisema wakati huu ambapo Dodoma inajiandaa kuwa makao makuu ya nchi, barabara zinatakiwa kujengwa kwa kiwango kinachokubalika.
Alisema mpango uliopo sasa ni kuunganisha vijiji, kata na mitaa ili barabara zake ziwe na hali inayokubalika. Kunambi alisema barabara nyingi za halmashauri zimekuwa zikitengewa fedha kidogo, yaani asilimia 30 ya bajeti, huku bajeti ya wakala wa barabara ikiwa asilimia 70.
Alisema hali hiyo imekuwa ikifanya barabara zinazosimamiwa na halmashauri kujengwa katika viwango vinavyoendana na fedha iliyopo.
Aidha, baadhi ya wakurugenzi wa halmashauri nchini walisema kwa nyakati tofauti kuwa uamuzi wa Serikali kuongeza fedha kwa ajili za halmashauri unaonesha ni jinsi gani imedhamiria kuleta maendeleo.
Mkurugenzi Mtendaji wa Halmashauri ya Songwe, Elias Nawela, alisema Serikali imetenga fedha za kutosha kwa ajili ya ujenzi wa barabara za Halmashauri na kwamba ni wazi barabara zitajengwa kuanzia kwenye vijiji, kata, wilaya na mkoa. 
“Songwe kuna vivutio vingi lakini uwekezaji unakuwa mgumu kutokana na kuwepo kwa barabara zisizo na viwango,” alisema Nawela.
Kwa upande wake, Mkurugenzi wa Halmashauri ya Mbulu, Hudson Kamoga, alisema mitandao ya barabara kwa Mbulu si mizuri sana na inapitika kwa kiwango cha changarawe.
Kwa mujibu wa Waziri wa Nchi, Ofisi ya Rais, Tamisemi, George Simbachawene, Serikali iliongeza fedha za matengenezo ya barabara kwa zaidi ya mara 10 kutoka Sh bilioni 23.3 hadi Sh bilioni 247.6, lengo likiwa kuimarisha barabara zilizo chini ya halmashauri nchini.


