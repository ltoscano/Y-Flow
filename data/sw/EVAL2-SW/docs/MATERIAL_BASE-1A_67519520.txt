
Mongella kula sahani moja na watumishi hewa
Twalad Salum, Mwananchi tsalum@mwananchi.co.tz
Misungwi. Mkuu wa Mkoa wa Mwanza, John Mongella ameapa kula sahani moja na watumishi hewa waliobainika na wote waliohusika na hujuma hiyo kwa kuwafikisha mahakamani ili iwe fundisho kwa wengine.
Akizungumza kwenye kilele cha sherehe za Siku ya Wafanyakazi Duniani zilizofanyika kimkoa wilayani hapa juzi, Mongella alisema uchunguzi wa awali umebaini kuwapo kwa ushirikiano wa wafanyakazi wa umma na taasisi binafsi zikiwamo za kifedha katika kufanikisha hujuma hiyo.
“Kazi ya kuhakiki inaendelea kwenye wilaya zote za Mkoa wa Mwanza ambao awali ulibaini watumishi hewa 334 kabla ya idadi hiyo kuongezeka baada ya uhakiki unaohusisha timu maalumu inayojumuisha vyombo vya dola,” alisema Mongella.
“Wapo watumishi 2,500 katika wilaya za Ilemela, Sengerema, Magu na Ukerewe hawajajitokeza kuhakikiwa. Nitumie fursa hii kuwahimiza kila mmoja akahakiki taarifa zake kabla hatua za kisheria hazijaanza kuchukuliwa.”
Katika uhakiki unaoendelea, mkuu huyo wa mkoa alisema baadhi ya watumishi, hasa wa sekta ya elimu wako nje ya vituo vyao vya kazi kwa zaidi ya miaka miwili. Wafanyakazi bora 340 walipewa zawadi ya fedha taslimu na vyeti wakati wa sherehe hizo. 


