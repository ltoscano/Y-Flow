
Malumbano haya ya kisiasa ni hatari kwa nchi
Na CHARLES WASONGA
Malumbano NASHABIKIA hatua Mkurugenzi wa Mashtaka ya Umma (DPP) Keriako Tobiko, ya kuagiza kwamba wanasiasa 12 wa Cord na Jubilee wachunguzwe kwa lengo la kushtakiwa kwa uchochezi na unezaji wa chuki miongoni mwa Wakenya.
Naamini hatua hiyo imetokana na onyo alilotoa Rais Uhuru Kenyatta punde tu baada ya mashambulizi ya Mpeketoni, kwamba wanasiasa wanaoeneza chuki watalazimishwa kuwajibikia matamshi yao.
Rais alisema serikali yake haitavumilia wanasiasa wenye lengo la kuchochea uhasama wa kikabila na kisiasa na hivyo kutoa mwanya kwa wahalifu kuwaumiza raia wasio na hatia.
Ningependa Idara ya Upelelezi wa Jinai (CID) iharakishe uchunguzi dhidi ya wanasiasa kama vile Johnstone Muthama, George Aladwa, Jakoyo Midiwo, James Orengo, Maina Kamanda, Mary Wambui na wengine ambao wamesikika wakitoa matamshi ya chuki.
Yeyote atakayepatikana na hatia ashtakiwe ili awe funzo kwa wengine wenye tabia kama hiyo.
Lakini sitachelea kusema kuwa Rais Kenyatta na Kinara wa Upinzani Raila Odinga pia wanafaa kulaumiwa kwa kupandisha joto la siasa nchini.
hatari kwa nchi Mbona niseme hivyo? Bw Odinga amenukuliwa mara kadha akiahidi Wakenya "Tsunami" serikali isipokubali kukutana na Cord kujadili hali inayokumba nchi.
Raila pia amenukuliwa akisema rais "atanyolewa bila maji" asipotii amri.
Siku moja baada ya shambulizi la Mpeketoni, Rais Kenyatta alikuwa mwepesi kudai wanasaisa wa Cord walichangia kupitia mikutano yao ya hadhara.
Kwa jumla, matamshi ya Rais Kenyatta na Bw Odinga pamoja na wanasiasa kutoka miungano yao yamepandisha joto la kisiasa nchini kando na kuzua uhasama wa kikabila.
Wafuasi wa Rais Kenyatta sasa wanaamini kuwa muungano wa Cord, chini ya Bw Odinga unapania kutwaa uongozi wa taifa hili kimabavu.
Nao wafuasi wa Odinga wanashikilia kuwa rais alikosea kwa kuhusisha Cord na mashambulizi ya Mpeketoni na kwamba nia yake ni kunyamazisha upinzani.
Kwa maoni yangu, malumbano kati ya wanasiasa yafaa kukomeshwa. Wachochezi wa chuki wachukuliwe hatua kwa mujibu wa sheria na Rais Kenyatta na Bw Odinga wawe mstari wa mbele kuhubiri injili ya maridhiano kwani Wakenya wahitaji uthabiti sio ghasia. 
cwasonga@ke.nationmedia.com


