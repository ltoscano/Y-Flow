
Kichanga chapatikana kwenye jengo Nairobi
Kikosi cha uokoaji kikiendelea kuokoa watu waliofukiwa kwenye kifusi cha jengo la Huruma baada ya kuporomoka mjini Nairobi wiki iliyopita.
Nairobi. Kikosi cha uokoaji nchini Kenya kimempata mtoto mchanga anayedaiwa kuwa na mwaka mmoja akiwa hai kwenye kifusi cha jengo lililoporomoka wiki iliyopita jijini Nairobi.
Jengo hilo ambalo Serikali ilisema halikuwa na kibali lilikuwa la ghorofa sita liliporomoka katika mtaa wa Huruma baada ya mvua kubwa kunyesha.
Kwa mujibu wa gazeti la Daily Nation, kichanga hicho kilitolewa kwenye kifusi saa kumi usiku na kukimbizwa hospitalini kwa ajili ya matibabu.
Kamanda wa kitengo cha taifa cha kudhibiti majanga Pius Maasai alisema hali ya mtoto huyo ni nzuri, kwa mujibu wa gazeti hilo.
Katika tukio hilo watu 22 walithibitishwa kufariki na wengine zaidi ya 90 hawajulikani walipo.
Juhudi za uokoaji bado zinaendelea siku ya tano baada ya tukio hilo la kusikitisha kutokea wiki iliyopita. Mpaka sasa, watu 136 waliokolewa.
Polisi walisema wamiliki wa jumba hilo, ambalo maofisa wa baraza la jiji walisema halikufaa kuishi watu, walikamatwa na wanazuiliwa na polisi.


