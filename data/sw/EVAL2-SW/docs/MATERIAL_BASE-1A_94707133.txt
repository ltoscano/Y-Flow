
Imechapishwa: Wed, Apr 27th, 2016

Wapinzani wanapoinasa migongeo ya Dilma Rouseff

HII ni mara ya kwanza tangu nianze kuandika safu hii kugusia mada moja mara mbili lakini si kwa marudio, bali ni mwendelezo wa mada iliyopata moto zaidi ya ilivyotarajiwa tangu sakata lilipoanza.
Kama tukinasibisha matukio yanayojiri nchini Brazil na maandalizi ya mlo basi wapinzani wa Rais Dilma Rousseff wameamua ‘kumpika’ kwa hatua mbalimbali, walimchemsha kisha wakamweka viungo na sasa wanamkaanga ili kumkamilisha awe asusa itakayotafunwa na mustakabali wa siasa tatanishi za Taifa hilo.
Kama umeanza kufuatilia hivi karibuni sakata hilo inawezekana umegubikwa na mvuto wa yanayojiri sasa lakini nikuhakikishie kuwa moto wa mambo hayo ulianza muda mrefu uliopita. Awali nilipoandika kuhusu sakata la Rais huyo mwanamama nililinganisha na kandanda, kwamba joto la sasa lilikolea zaidi baada ya Dilma kucheza migongeo na Rais mstaafu Luis Lula Da Silva sawa na kinachofahamika zaidi kwenye soka kama ‘kampa, kampa tena’.
Wapinzani wake wakiwamo wanasiasa wanaounda Serikali yake akiwamo makamu wake wakaungana kama safu ya mabeki, wakainasa migongeo (pasi) za Dilma na Rula wakidhamiria kushinda mechi kwa kufanya mashambulizi ya kustukiza.
Lakini baada ya Bunge la awali (Congress) kuidhinisha kwa kura zinazohitajika kuanzisha mchakato wa kushtakiwa na Senate (Bunge la juu) ili kumuondoa madarakani, Mwanamama Dilma ameapa kupambana huku akitamba kuwa ana nafasi ya kujitetea mbele ya Senate lakini pia akilaani hatua hiyo kuwa ya kidhalimu akiilinganisha na Mapinduzi.
“Kama ninayoshutumiwa kuhusika nayo yaliwahi kufanywa na viongozi waliopita na kuonekana halali iweje mimi nishikiwe bango kiasi hiki!?” Moja kati ya hoja anazotoa Rais Dilma katika kujitetea huku akijinasibu kuwa atatumia mbinu zilizomvusha katika kipindi cha mateso ya utawala wa kidikteta nchini humo kustahimili anachopitia sasa.
Kiutaratibu kama Seneta itapiga kura ya kukubaliana kuendesha mchakato huo wa kumuondoa madarakani, atalazimika kukaa kando kwa miezi sita wakati tuhuma dhidi yake zikichunguzwa na hilo likitimia inawezekana wakati wa ufunguzi wa michezo ya Olimpiki, atakuwa sio Rais kwa wakati huo.
Lakini yanayotokea sasa nchini humo yanakanganya kwa kiasi kikubwa, kutokana na wanaotaka Dilma ang’oke nao kuhusishwa na tuhuma zinazofanana na wanazomshutumu Rais wao.
Spika wa Bunge la Congress aliyesimamia kura za kuunga mkono kuanza kwa mchakato wa kumg’oa Rousseff, Eduardo Cunha, naye anatuhumiwa kwa ulaji rushwa hivyo inaelekea anatumia nafasi hii kuziba yanayomkabili kwa kushikia bango yanayomhusu Dilma.


