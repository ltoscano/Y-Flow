
Mdau atoa ya moyoni sakata la Rehema

Imeandikwa na Basil

Imechapishwa: 24 Oktoba 2016

KUNA watoto wengi nchini wanaoshindwa kuendelea na masomo, kutokana na umaskini wa wazazi, ingawaje halmashauri zinatengewa fedha kwa ajili ya kutoa msaada kwao.

Hayo yamesemwa na mdau wa elimu nchini, John Kalaghe alipotoa maoni yake binafsi jana kuhusu suala la Rehema Mwilu (16), mkazi wa Mtoni Kijichi jijini Dar es Salaam, aliyeshindwa kuendelea na masomo kutokana na umaskini wa wazazi wake.
Rehema alihitimu elimu ya msingi katika shule ya Mtoni Kijichi mwaka 2013 na alifaulu na kuchaguliwa kujiunga na kidato cha kwanza katika shule ya sekondari ya Kibada. 
Hata hivyo, Rehema alishindwa kuanza masomo hayo kutokana na ugumu wa maisha wa wazazi wake, hivyo kusababisha aendelee kukaa nyumbani hadi leo, ingawaje ana ndoto za kusoma na kuwa mwalimu.
Kuhusu maisha kuwa magumu, Kalaghe ambaye ni Mkurugenzi Mtendaji wa Shirika la HakiElimu, alisema sio jambo jipya kwa watoto kushindwa kuanza ama kuendelea na masomo.
Alisema halmashauri zinatakiwa kutambua hilo na kulitafutia ufumbuzi.
“Wapo watoto wengi wa aina hiyo nchini, Rehema ni mmoja wao, lakini nafahamu kama ipo sheria inayozitaka halmashauri kutenga kiasi fulani ili kwamba waweze kusaidia masuala kama hayo,” alisema Kalaghe. Alisisitiza kuwa hayo sio maoni ya Hakielimu, lakini ni ya ujumla.
Alisema kuna umuhimu halmashauri kujua wameweza kusaidia wangapi, kwa kuwa zimekuwepo programu kadha wa kadha za kusaidia watoto, wanaoshindwa kuendelea na masomo.
Kwa miaka yote mitatu, Rehema amekuwa nyumban akiwaza kuwa ipo siku atasoma; na hiyo ni moja ya sababu ya yeye kukataa kuozwa, kwa kuwa anaamini ipo siku atasoma na elimu hiyo itakuwa mkombozi kwake. 
Katika kuhakikisha anatimiza ndoto hiyo, Rehema alipiga simu na kuwasiliana na viongozi wa Kampuni ya Magazeti ya Serikali ya TSN katika gazeti hili, akiamini kuwa kiu yake ya elimu itafanikiwa.


