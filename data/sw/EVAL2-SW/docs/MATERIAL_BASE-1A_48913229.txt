Nyerere aliwatisha, leo tunatishwa
Nov 14, 2014

UNA mambo kadhaa muhimu ya kutafakari wakati huu ambao umoja wa nchi zisizofungamana na upande wowote (Non – Aligned Movement – NAM) zikitarajia kufanya mkutano wake wa 17 jijini Caracas, Venezuela, mwakani (2015).

Ndiyo, NAM itafanya mkutano wake wa 17 baada ya ule wa 16 uliofanyika jijini Tehran, nchini Iran kuanzia Agosti 26 hadi 31, mwaka 2012.

Kama nilivyoeleza, yapo mengi ya kutafakari tangu kuanzishwa kwa NAM jijini Belgrade mwaka 1961 – Belgrade ni makao makuu ya Serbia. NAM sasa iko chini ya uenyekiti wa Iran, iliyotwaa uenyekiti huo kutoka Misri.

Tanzania haiwezi kukaa kando katika tafakari hii ya NAM kwa kuzingatia vihoja kadhaa vinavyoendelea duniani, miongoni mwa vihoja hivyo vikiilenga Tanzania moja kwa moja kiasi cha kujengeka mwelekeo wa kutaka kuichagulia nchi marafiki, iwe ni urafiki katika ufadhili, misaada au uwekezaji.

Umri wa NAM unafanana na umri wa uhuru wa iliyokuwa Tanganyika na kwa hiyo, ni sahihi kujiuliza ni kwa namna gani ndoto za waasisi wa NAM – Rais Sukarno wa Indonesia, Jawaharlal Nehru wa India, Josip Broz Tito wa Yugoslavia, Gamal Abdul Nasser wa Misri na Kwame Nkrumah wa Ghana, zimefanikiwa? Kama ndoto hizo zimefanikiwa je, ni kwa kiwango gani?

Ni kweli katika uhai wa NAM misukosuko mingi imejitokeza, ikiwamo iliyovuruga baadhi ya nchi wanachama ndani ya umoja huo. Mifano michache ya misukosuko hiyo ni pamoja na ule wa uhasama kati ya nchi wanachama kama, India na Pakistan au Iran na Iraq.

Kimsingi, NAM si umoja wa kubezwa na bila shaka, umakini wa mataifa yanayotishiwa na uimara wa NAM yanatambua suala hili na pengine si ajabu kusikia kuna juhudi za chini kwa chini kuvuruga au kudhoofisha umoja huu. 

Kuna sababu kuu mbili zinazoweza kuthibitisha uimara wa NAM unaweza kuwa hatari zaidi kwa maslahi ya mataifa makubwa duniani. Kwanza, ni ukweli kwamba NAM ni umoja unaohusisha theluthi mbili ya nchi wanachama wa Umoja wa Mataifa (UN). Pili, idadi ya watu katika nchi za NAM inatajwa kufikia asilimia 55 ya watu wote duniani – tukumbuke watu ni mtaji muhimu.

Katika mwendelezo wa mjadala huu wa leo, tunaweza pia kujiuliza ni kwa nini hasa kumepata kuibuka migogoro kati ya nchi wanachama wa NAM? Je, ni ‘mkono’ wa nani umekuwa ukichochea migogoro hiyo? Je, wakuu wa nchi za NAM wamekuwa makini kuchambua viini vya migogoro hiyo kwa mfano, Iran na Iraq au Pakistan na India – au tu tunashabikia sababu zinazotangazwa na vyombo vya habari vya mataifa makubwa?

Nini hasa kilizisukuma nchi za Malta na Cyprus kufuta uanachama wake NAM mwaka 2004 kisha kujiunga na Umoja wa Ulaya (EU) huku Belarus ikibaki pekee katika Ulaya kuendelea kuwa mwanachama wa NAM? Je, udhaifu au hujuma zilizozisukuma Malta na Cyprus kufuta uanachama wake NAM zina mianya ya kuendelezwa?

Na je, kwa nini NAM ipoteze nguvu zake licha ya vigezo hivyo viwili nilivyovibainisha hapo awali, yaani kuundwa na theluthi mbili ya nchi wanachama wa UN lakini pia kuwa na idadi ya jumla ya watu inayounda asilimia 55 ya watu duniani na zaidi ya hapo, NAM kwa vyovyote vile na hasa kwa msimamo wao wa kutojiunga na kambi yoyote wakati wa vita baridi ni umoja uliopata umaarufu mkubwa duniani – hapa ikumbukwe umaarufu unapoendelezwa kimkakati ni mtaji mkubwa kisiasa, kiuchumi na kidiplomasia.

Ni dhahiri, kwa kuzingatia vigezo kadhaa vikiwamo hivyo nilivyobainisha awali uimara wa NAM ni tishio. Ni tishio ambalo pia linaongezeka nguvu zaidi unaporejea misingi ya uanzishwaji wa NAM na hiyo sera yake ya kutofungamana na upande wowote.

Ni tishio hata kwa baadhi ya misimamo ya shaka ya mataifa makubwa kama Marekani kupitia mwavuli wa Umoja wa Mataifa (UN).

NAM inaweza kutikisa UN na katika kusimamia hoja nzito na makini NAM ingeweza kuibadili dunia kuwa sehemu salama zaidi ya kuishi binadamu na viumbe vingine. Kwa sasa kuna msukumo na ushindani mkubwa wa nchi za Magharibi kuwekeza katika nchi zinazoendelea ambazo nyingi zimo ndani ya NAM, lakini kasi hii ya ushindani wa uwekezaji na uzoaji faida za kiuchumi kutoka nchi hizi, bila shaka, unawekewa mifumo ya kulindwa na nchi kubwa bila kuwapo kwa nguvu ya kimataifa ya udhibiti – nguvu ambayo ingeweza kupatikana kama NAM ingekuwa imara.


