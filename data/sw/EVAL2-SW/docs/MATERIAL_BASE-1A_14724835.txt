
DRC yaridhishwa uwezo Bandari ya Tanga

Imeandikwa na Waandishi Maalumu, Tanga

Imechapishwa: 27 Oktoba 2016

SERIKALI ya Jamhuri ya Kidemokrasia ya Kongo (DRC), imeeleza kuridhishwa na uwezo wa Bandari ya Tanga ambayo itatumika kupokea mafuta yatakayosafirishwa na bomba la mafuta kutoka Hoima, nchini Uganda. 

Hayo yamethibitishwa wakati wa kikao baina ya Waziri wa Nishati na Madini wa Tanzania, Profesa Sospeter Muhongo na Waziri anayeshughulikia masuala ya mafuta na gesi wa DRC, Profesa Ngoyi Mukena kilichofanyika jijini Tanga na kuhudhuriwa pia na wataalamu kutoka katika nchi hizo mbili. 
Waziri huyo na ujumbe wake walifanya ziara katika bandari hiyo baada ya DRC kuonesha nia ya kusafirisha mafuta yake kwa bomba hilo linalotoka Uganda hadi Tanga, baada ya kugundua mafuta katika Ziwa Albert ambapo itakuwa ikisafirisha mapipa 30,000 hadi 100,000 kwa siku.
Profesa Muhongo amesema kuwa ujumbe huo utarudisha taarifa hiyo nzuri kwa Serikali ya nchi yao.
Amesema, DRC imeahidi kuwashauri wafanyabiashara wao kuendelea kuitumia Bandari ya Tanga na Dar es Salaam kwa shughuli za usafirishaji mafuta.
Pia, Muhongo amesema kuwa ujumbe huo umepata fursa ya kutembelea eneo la Chongoleani ambako inatarajiwa kujengwa gati itakayotumika kupakia mafuta ghafi kwenye Meli baada ya kutoka Hoima nchini Uganda.
Aidha, walitembelea bohari ya kuhifadhi mafuta ya Kampuni ya GBP na kueleza kuwa, wafanyabiashara wa Kongo wataendelea kutumia huduma za kampuni hiyo.
Mbali na kuonesha nia ya utumiaji wa Bandari ya Tanga, ujumbe wa DRC ulifika jijini Tanga kwa lengo la kuomba serikali hizo mbili kushirikiana katika utafiti na uchimbaji wa mafuta na gesi Ziwa Tanganyika.
Katika kikao hicho mawaziri hao walikubaliana kuwa wataalamu wa pande mbili wanaosimamia sekta hiyo wakutane kwanza kwa lengo la kufahamishana taarifa mbalimbali za Ziwa Tanganyika kuhusu rasilimali za gesi na mafuta.
Vilevile, Profesa Muhongo alieleza kuwa, baada ya wataalamu hao kukutana, kitafuata kikao cha mawaziri wa sekta husika kwa ajili ya kuweka makubaliano ya namna ya kuendelea na utekelezaji wa shughuli za utafiti na uchimbaji wa mafuta Ziwa Tanganyika.


