
Kituo cha Afya Makole kuwa hospitali ya wilaya

Imeandikwa na Sifa Lubasi, Dodoma

Imechapishwa: 20 Septemba 2016

SERIKALI inakusudia kukibadilisha Kituo cha Afya cha Makole katika Manispaa ya Dodoma kuwa hospitali ya wilaya ili ihudumie kwa ukamilifu wananchi wengi zaidi, ikielezwa kuwa serikali ikishahamia Dodoma mahitaji ya afya yataongezeka.

Hayo yalisemwa jana na Naibu Waziri, Tawala za Mikoa na Serikali za Mitaa (Tamisemi), Selemani Jafo wakati alipofanya ziara ya kushtukiza katika kituo hicho. 
Kituo hicho cha afya kilichoanzishwa mwaka 1978 kina uwezo wa kuhudumia wastani wa wagonjwa 300 hadi 350 kwa siku.
Alisema wakati serikali itakapohamia Dodoma, mahitaji ya afya yatakuwa mengi zaidi hali inayoilazimu serikali kubadilisha kituo hicho kuwa hospitali ya wilaya na mchakato huo umeanza ikiwa ni pamoja na mpango wa kujenga majengo mapya.
Alisema kuna mambo ya kufanya ili kukidhi vigezo vya kuwa hospitali ya wilaya.
Alisema kituo hicho kitakapokuwa hospitali ya wilaya bajeti yake itaongezeka ili kuhudumia wananchi wengi zaidi kwa ukamilifu wake.
Pia Naibu Waziri huyo aliagiza kituo hicho cha afya kiwe kimeanza kukusanya mapato kwa njia ya kielektroniki ifikapo Oktoba 15, mwaka huu na atafanya ziara nyingine Oktoba 16 ili kuangalia kama agizo hilo limetekelezwa. 
“Maeneo hayo sehemu nyingi ni ulaji wa watu, sehemu nyingine watu wanatengeneza vitabu vya risiti,” alisema na kuongeza kuwa maeneo ambayo mashine hizo zimefungwa makusanyo yameongezeka hadi mara sita hali inayodhihirisha fedha nyingi zilizokuwa zikikusanywa zilikuwa zikienda mifukoni mwa watu.
Alisema si sahihi kituo hicho ambacho kinahudumia watu wengi kukusanya Sh milioni saba hadi nane kwa siku. 
Akisoma taarifa ya kituo hicho cha afya, Mganga Mfawidhi, Dk Sauda Mutabazi alisema kituo hicho kinahudumia wagonjwa 300 hadi 350 kwa siku huku kikiwa na watumishi 110.
Alisema kinatoa huduma za kujifungua kwa akinamama wajawazito na wastani wa wajawazito wanaojifungua kwa siku ni 10 sambamba na kutoa huduma ya upasuaji wa dharura kwa akinamama wanaoshindwa kujifungua kwa njia ya kawaida tangu Oktoba mwaka jana ambapo mpaka sasa akinamama 123 wamepatiwa huduma hiyo.
Alisema upatikanaji wa dawa muhimu umefikia asilimia 90, lakini dawa zinazotoka Bohari ya Madawa (MSD) hazikidhi mahitaji ya kituo hivyo shehena kubwa ya dawa hizo inanunuliwa kwa kutumia mapato mbalimbali ya kituo.
Pia alisema taratibu za kupata vifaa vya uchunguzi kama ultrasound na Xray kutoka Mfuko wa Taifa wa Bima ya Afya (NHIF) zinaendelea.
Alisema hatua ya kwanza ya kufunga mfumo wa kielektroniki imekamilika na shughuli nzima ya kuweka mfumo huo itagharimu Sh milioni 33.5 na unatarajia kuanza kutumika Oktoba 15, mwaka huu.


