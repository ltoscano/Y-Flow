Wimbi la tatu la mapinduzi laja Afrika
Jun 25, 2014

WIMBI la kwanza la mabadiliko ya kidemokrasia katika nchi za Afrika ni mapambano ya uhuru. Miaka 1950, Waafrika waliotawaliwa kimabavu kwa miongo kadhaa waliamka na kudai haki ya kujitawala na uwezo wa kujiamulia mambo yao wenyewe katika mataifa yao.
Uamsho wa Waafrika ulikuja baada ya wachache wao kutembea duniani na kushiriki katika Vita Kuu za Dunia, ya Kwanza na ya Pili, na kuona udhaifu wa wazungu. Tusisahau pia mchango wa wasomi wa kwanza wa kiafrika waliotumia ujuzi wao kuhamisisha na kuongoza mapambano dhidi ya wakoloni.
Miongoni mwao, ambao baadaye walishika hatamu na kutawala nchi zao, wapo ambao kazi yao ilikuwa nyepesi akiwamo Julius Nyerere kwa sababu Tanganyika halikuwa koloni kamili la Uingereza bali walikabidhiwa na Umoja wa Mataifa wa wakati huo ukiitwa ‘The League of Nations’, baada ya kushindwa kwa Ujerumani katika Vita ya Kwanza ya Dunia.
Hata hivyo, baadhi ya nchi za Afrika, ikiwemo Kenya, Zimbabwe, Msumbiji na Angola kazi kubwa zaidi ilibidi ifanyike katika kuwaongoza watu katika mapambano, ikiwemo ya silaha kudai uhuru.
Mara nyingi mapambano makubwa yalitokea katika nchi ambazo wakoloni walikuwa na maslahi makubwa zaidi ya kiuchumi na katika mataifa ambayo wakoloni waliyapenda hadi, baadhi yao, wakiitwa ‘ma settlers’ wakaamua kuhamia na kujenga makazi ya kudumu.
Uhuru ulipatikana huku Waafrika wakiwa na matumaini makubwa sana kuwa hatimaye si tu wapo huru bali ukombozi wa kiuchumi utafuatia. Katika nchi kadhaa, matumaini yao yalianza kuyeyuka miaka michache tu ya mwanzo baada ya uhuru.
Watawala wapya waliokuwa wakihubiri uhuru, haki, amani, maendeleo, neema, demokrasia, udugu, usawa wengi waligeuka wakatenda kinyume na walivyoahidi kiasi kwamba ikaonekana kama ilikuwa wakoloni Weupe wanatoka na kuingia Weusi. 

Miaka kadhaa baada ya uhuru sheria kali za kudhibiti wapinzani wa watawala zilitungwa kwa hoja ya kujenga umoja wa taifa na kila aina nyingine za hoja.
Ni miaka hii hii ndipo ambapo Vita Baridi nayo ilishika kasi kati ya mataifa mawili makubwa ya Marekani na Urusi, kila moja kati ya mataifa hayo likitaka kuongeza eneo la ushawishi duniani. Katika hali hiyo, mataifa hayo hayakujali kuhusu namna unavyotawala, bali ushirikiano unaoweza kutoa kwao katika kudumisha maslahi yao.
Muda ukapita, Afrika ikishuhudia utawala wa kibabe katika nchi mbalimbali, tawala ambazo nyingine hazikudumu kutokana na mapinduzi ya kijeshi.
Kufikia miaka ya 1980, Vita Baridi ikafikia mwisho huku nchi nyingi zikiishia kuangukia mataifa ya Magharibi na taasisi zao za fedha kwa ajili ya misaada ya kujikwamua kiuchumi. Uchumi wa mataifa mengi uliyumba sana kutokana na sera mbovu.
Wakati huohuo, ni katika miaka hiyo hiyo ya 1980 makundi ya watu na taasisi zilijitokeza kudai demokrasia ya vyama vingi, kama ile ya nchi za Magharibi, katika nchi mbalimbali. Ni harakati hizi za mapambano wasomi wa sayansi za siasa wameziita wimbi la pili la kudai mabadiliko ya kidemokrasia, la kwanza likiwa lile tulilolitaja mwanzo la mapambano dhidi ya ukoloni.
Huku Vita Baridi ikiwa imeisha, mataifa ya Magharibi, Marekani, Uingereza, Ufaransa an mengineyo yalikuwa katika nafasi nzuri ya kudengua na kuweka masharti watakayo ya kiuchumi, kisiasa na kijamii.


