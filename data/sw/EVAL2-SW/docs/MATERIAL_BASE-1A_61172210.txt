
Hasara ya kuteketea msitu ni mil 226/-

Imeandikwa na Peti Siyame, Sumbawanga

Imechapishwa: 03 Oktoba 2016

IMEELEZWA kuwa hasara halisi iliyosababishwa kwa kuteketea kwa moto eneo lenye ukubwa wa ekari 185 lililopandwa miti la Hifadhi ya Msitu wa Mbizi katika Manispaa ya Sumbawanga mkoani Rukwa, ni zaidi ya Sh milioni 226.

Moto huo unadaiwa kuwashwa na watu wasiofahamika usiku wa kuamkia Septemba 19, mwaka huu. Msitu huo wenye ukubwa wa ekari 1,260 ambao umepandwa miche ya miti mwaka 2014, unasimamiwa na Mamlaka ya Huduma za Misitu nchini (TFS).
Akizungumzia umuhimu wa msitu huo katika kikao cha 30 cha Kamati ya Ushuri ya Mkoa wa Rukwa, Meneja wa Hifadhi ya Msitu wa Mbizi , Mohamed Kiangi alisema msitu huo ni chanzo kikubwa cha maji cha wakazi wa Mji wa Sumbawanga na vitongoji vyake kwa asilimia 80. 
Alisema ushirikiano wa kutosha unahitajika katika kuulinda msitu huo ambao licha ya kuwa chanzo kikubwa cha maji, pia ndio uhai wa Ziwa Rukwa ambapo vijito vingi vinavyotiririsha maji kwenye ziwa hilo vinaanzia kwenye msitu huo.
“Vijito vingi vinavyoanzia kwenye Hifadhi ya Msitu wa Mbizi na kutiririsha maji yake kwenye Ziwa Rukwa ambayo yanatumika katika kilimo cha umwagiliaji katika Bonde la Ziwa Rukwa wilayani Sumbawanga. Pia msitu huo ni makazi ya mbega wekundu,” alieleza.
Akichangia Mwanasiasa mkongwe nchini, Dk Chrisant Mzindakaya alitahadharisha kuwa siasa zimekuwa chanzo cha uharibifu wa mazingira mkoani humo vikiwemo vyanzo vya maji .
“Wabunge hawawezi kukemea hili katika maeneo yao kwa sababu watawaudhi wapiga kura hivyo kukosa kura zao, rai yangu serikali yenyewe iwe mbele katika kutekeleza sheria vinginevyo nchi itaanguka,” alisisitiza. 
Mwenyekiti wa kikao hicho , ambaye pia ni Mkuu wa Mkoa wa Rukwa Zelothe Steven ameonya kuwa wote waliohusika na hujuma hiyo , watasakwa popote walipo ili sheria ichukue mkondo wake.
Akizungumza na gazeti hili, Kamanda wa Polisi mkoa wa Rukwa, George Kyando alisema kuwa, hadi sasa hakuna aliyekamatwa kuhusiana na tukio hilo .


