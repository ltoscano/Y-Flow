
Uwezekano wa kupata Katiba mpya kabla ya 2015 ni sifuri
Jul 24, 2014

MCHAKATO wa Katiba mpya kwa kweli uko katika hali mbaya na uwezekano wa mchakato huu hatimaye kutufikisha kwenye Katiba hiyo itakayoweza kutumika wakati wa Uchaguzi Mkuu wa 2015 ni sifuri.
Tukiangalia mambo mbalimbali ni rahisi kuweza kuona kuwa kinachoendelea sasa na ambacho tayari kimekwishakutokea ni matumizi makubwa ya fedha ya walipa kodi katika mchakato wa kitu ambacho hakitakuwapo na ambacho kinaweza kabisa kisiwe sehemu ya Katiba mpya ambayo Wa tanzania wanaitamani.
Kuna vikwazo vingi sana ambavyo tayari vimesimama na ambavyo kwa mchakato ulivyoandaliwa ni lazima vitasimama na kuvishinda vyote kabla ya Uchaguzi Mkuu inahitaji uongozi uliotukuka, kipaji cha pekee na bahati iliyopitiliza.

Nitajaribu kuonyesha mambo machache tu ambayo naamini yanasimama kama kuta kubwa zilizojipanga ambazo Wa tanzania wanatakiwa waziruke ili hatimaye wawe katika eneo salama la kufikia Katiba Mpya.
Mosi; Suala la Muungano: Kama watu wanaamini malumbano ya Bunge la Katiba na ya Rasimu ya Katiba yalikuwa makali basi hawajaona yaliyoko mbele. Suala la Muungano kwa makosa – na nilishalisema hili katika makala zangu kadhaa huko nyuma – halikupaswa kuwa sehemu ya mchakato wa Katiba mpya.
Suala la Muungano ni kubwa mno na lilitakiwa litatuliwe kwanza kabla hatujaamua kuwa na Katiba mpya. Kwa sababu hii basi uhusiano wa Zanzibar na Tanganyika ulitakiwa uamuliwe kwanza ili kwamba Katiba mpya iakisi uamuzi huo.
Bahati mbaya sana sasa hivi Zanzibar ina nafasi kubwa sana katika mchakato wa Katiba mpya wakati Tanganyika haina. Tanganyika haina wawakilishi kwenye Bunge la Katiba, rais wake hajahusishwa katika kuunda tume wala kuhusishwa kwa namna ya mchakato wa Katiba kwa sababu rais huyo hayupo.
Pili; ni Katiba ya Tanganyika:

Mojawapo ya matatizo makubwa ya mchakato huu ni kuwa hata Katiba mpya ikikamilika – kitu ambacho ni kigumu sana – bado itabidi tutafute utaratibu na muda wa kupata Katiba ya Tanganyika na vyombo vinavyotokana na Katiba hiyo kabla ya Uchaguzi Mkuu.
Ina maana, kwa mfano, Katiba mpya ikipatikana na ikakubalika kuwa iundwe serikali ya Tanganyika basi Serikali ya Tanganyika itahitaji kuwa na Katiba yake. Ili iwe na Katiba yake ni lazima viwepo vyombo na utaratibu wa kuhakikisha kuwa Katiba hiyo inapatikana.
Ni nani atahusika kuandika Katiba mpya ya Tanganyika? Je, ni Bunge la Muungano la sasa au Bunge hilihili la Katiba litatumika – vyote havina uhalali wa kuwapatia Watanganyika Katiba yao. Au Bunge la Muungano itabidi likae na kutunga sheria itakayotumika Tanganyika kuelekea Katiba mpya?
Mamlaka ya kufanya hivyo yatatoka wapi wakati Katiba ya sasa haijabadilishwa bado? Nani atawateua wajumbe au wabunge wa Bunge la Katiba la Tanganyika?
Mabadilikoya Sheria Mbalimbali
Kati ya matatizo makubwa ambayo tayari yametokea na yataweza kutokea ni uwezekano wa kubadilisha sheria mbalimbali zinazohusiana na uchaguzi kwa kuakisi kuwapo Katiba mpya.
Tayari kuna rasimu ya mabadiliko ya Sheria ya Uchaguzi ambayo kwa kiasi inajaribu kutangulia Katiba mpya. Hata hivyo, rasimu hiyo ikikubalika na kuwa muswada wa sheria na hatimaye sheria kabla ya Katiba mpya inaweza ikalazimisha mabadiliko ya sheria hiyo ili ilingane na matakwa ya Katiba mpya.
Vyovyote vile ile ilivyo, inaonekana baadhi ya sheria hasa zinazohusiana na mambo ya uchaguzi, usalama, muundo wa serikali na hata utendaji kazi wa vyombo mbalimbali ; – vya Muungano hasa – itabidi zipitiwe upya.
Hili ni kweli zaidi hasa kama Serikali ya Tanganyika itakuwapo. Tukumbuke kuwa ikiundwa Serikali ya Tanganyika haitakuwa na sheria yake hata moja isipokuwa kama itatajwa kuwa sheria Fulani za Muungano zitatumika kama sheria za Tanganyika.
Vinginevyo, Bunge au Baraza la Wawakilishi la Tanganyika litahijika kufanya kazi ya ziada kujadili na kupitisha sheria mbalimbali ambazo zitatumika upande wa Tanganyika.
Inawezekana itabidi Tanganyika inakili sheria zinazotumika Zanzibar au utaratibu fulani ili kuhakikisha kuwa vyombo vinavyotajwa kuwa vitakuwa ni vya Tanganyika vinaundwa na vinakuwepo kwa mujibu wa sheria. Huu muda na utaratibu wakufanya hili kabla ya uchaguzi mkuu nao inaonekana haupo hata kama tukitaka sana.
Sheria hizi nyingi ambazo zinaunda taasisi mbalimbali kama tutakubali ufanyike utaratibu wa sasa wa kuwashirikisha wadau mbalimbali ni wazi kuwa itakuwa ni mjadala mwingine mrefu na sijui kama itawezekana kufanya hivyo.
Mfumo wa Bunge la Katiba ni mbovu
Hili sihitaji kulisema sana kwani tayari tumeshaliona. Magenius wetu walipoamua kuwaweka wabunge wote, wawakilishi wote kuwa ni wengi zaidi (majority) kwenye Bunge la Katiba waliweka kimsingi kikwazo kikubwa zaidi cha kufikia Katiba mpya.
Bunge la Katiba na Bunge la Muungano hayawezi kukutana kwa wakati huohuo kwani mkutano wa chombo kimoja unaathiri moja kwa moja mkutano wa chombo kingine.
Hili lilinachekesha zaidi hasa ukizingatia kuwa Spika wa Bunge la Muungano ni mjumbe wa Bunge la Katiba wakati Waziri ni Mwenyekiti wa Bunge la Katiba! Magenius wetu hao!
Tumeshaona malumbano na migongano ambayo imesababisha kuzaliwa kwa UKAWA ambavyo vyote ni matokeo tu ya mfumo huu wa ukichaa uliobuniwa na magenius wetu! Fikiria tu kuwa walitumia karibu siku 40 kujadiliana kanuni! Na hawajapitisha ibara hata moja ya rasimu, maana hata hawajakubaliana kama wajadili hiyo rasimu au bunge linaweza kuja na rasimu yake!

Vikwazo hivi vine tu vikubwa vinatosha kabisa kuchelewesha upatikanaji wa Katiba mpya. Na hapo hatujaangalia vikwazo vingine ambavyo navyo vinaweza kabisa kusababisha mgogoro na ucheleweshaji. Ndiyo maana kwa maoni yangu badala ya kupoteza fedha za umma na kuumizana vichwa viongozi wetu wakae chini na wakubaliane na hali halisia (reality) kuwa uwezekano wa kupata Katiba mpya haupo.
Hivyo, waamue kuufutilia mbali mchakato huu na kuacha jukumu hilo liwe kwa uongozi ujao baada ya Uchaguzi Mkuu.

Wakiamua kufanya hivi wataliepusha taifa na msongo wa mawazo usio wa lazima na badala yake watu waendelee na siasa nyingine za kuelekea Uchaguzi Mkuu.

Hii itatoa nafasi sasa hivi ya kufanyia marekebisho sheria mbalimbali za uc haguzi na vyama vyama vya siasa bila kuwa katika hali ya kugongana na masuala ya Katiba mpya.
Kitu pekee ambacho wanaweza kuamua kukifanya sasa na ninaamini kinawezekana kwani hakihitaji Katiba mpya ni wananchi wa Zanzibar kupewa nafasi ya kuamua hatima yao ndani ya Muungano. Hili naamini linaweza kufanywa hata kabla ya mwaka huu au mapema mwakani kwa Wazanzibar kupiga kura kama wanataka kubakia ndani ya Muungano au kutoka. Wakiamua hilo basi Uchaguzi Mkuu ujao utakuwa ni sehemu ya kuamua uwepo wa Zanzibar na Tanganyika kama mataifa mawili huru.

Hilo linawezekana.


