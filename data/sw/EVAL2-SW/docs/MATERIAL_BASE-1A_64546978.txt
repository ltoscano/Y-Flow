
Gairo kurudisha mnada wa mifugo

Imeandikwa na John Nditi, Gairo

Imechapishwa: 11 Oktoba 2016

HALMASHAURI ya wilaya ya Gairo, mkoa wa Morogoro inatarajia kufungua tena mnada wa mifugo uliopo kijiji cha Meshugi, kata ya Mkalama baada ya kubaini mifugo mingi inasafirishwa kwenda minada ya mikoa ya Manyara, Arusha na Dodoma na hivyo kukosa mapato.

Mkurugenzi Mtendaji wa Halmashauri ya wilaya hiyo, Agnes Mkandya, alisema hayo juzi katika kijiji hicho wakati wa upigaji chapa ngâ€™ombe, shughuli iliyohudhuriwa na Mkuu wa wilaya hiyo, Siriel Mchembe pamoja na Mkuu wa Mkoa wa Morogoro, Dk Kebwe Stephen.
Hatua hiyo imetokana na wafugaji wa kijiji hicho kuwasilisha kilio chao kwa uongozi wa Halmashauri ya wilaya ya Gairo na kutaka mnada wa Meshugi uliokuwepo tangu miaka mingi urejeshwe upya kwa manufaa yao na wilaya.
''Halmashauri ya wilaya inasimamia kikamilifu uanzishwaji wa mnada huu wa Meshugi ambao ni maarufu kwa wafugaji wa kutoka mikoa ya Dodoma, Arusha na Manyara wakiwemo pia wa ndani ya mkoa huu ili kuingiza mapato ya halmashauri na wafugaji wenyewe ... '' alisema.
Kabla ya kurejeshwa tena kwa mnada huo, aliwataka wananchi wa kijiji hicho kuchimba choo na kukijenga kwa ajili ya matumzi wakati wa shughuli za uendeshaji wa mnada huo ili kujikinga na magonjwa ya kuambukiza.
Ofisa Mifugo mkoa wa Morogoro , Dk Gasper Msimbe, aliwataka wafugaji hao kuwa na subira wakati wakisubiri kufunguliwa kwa mnada huo na kuutaka uongozi wa wilaya ya Gairo kuzingatia vigezo vya wizara yenye dhamana, kabla ya kufungua mnada huo na mingine.
Akijibu hoja za wananchi wa kijiji hicho, Mkuu wa mkoa huo, Dk Kebwe, ambaye alifanya ziara katika wilaya hiyo aliuagiza uongozi wa wilaya na halmashauri kurejesha mnada huo ndani ya kipindi cha mwezi moja wa Novemba mwaka huu .


