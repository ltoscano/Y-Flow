Upande wa pili wa shilingi, Kupaza alimuua Mwivano?
Apr 09, 2015

ILIKUWA Julai 30, mwaka 1999, mwanamke mmoja aliyetajwa kwa jina la Brenda Dement nchini Marekani, aliyekuwa akiishi mji wa Barabo Wisconsin, kaskazini mwa Marekani, alikuwa mandari (picnic) na wanawe pamoja na marafiki zake wawili kandokando ya mto Wisconsin.
Wakiwa hapo, aligundua mabaki ya mwili wa binadamu yaliyokuwa yamefungwa kwenye mifuko ya nailoni ya kuhifadhi uchafu.
Baada ya uchunguzi zaidi, mwanamke huyo aligundua kuwa katika eneo lile ilikuwepo mifuko mingi iliyokuwa na mabaki ya mwili wa binadamu uliokuwa umekatwakatwa mithili ya nyama ya ng’ombe buchani.
Polisi walifahamishwa kuhusu kupatikana kwa mabaki yale ya mwili wa binadamu na walipofika kwenye eneo la tukio, walichukua mabaki yote lakini miguu haikupatikana, ili kwenda kuifanyia uchunguzi zaidi.
Uchunguzi wa awali ulithibitisha kwamba yale mabaki yalikuwa ni ya mwanamke mwenye asili ya Afrika, ingawa hawakuweza kutambua sura yake kutokana na kichwa chake kuchunwa ngozi yote kiasi cha kutotambulika.
Pamoja na wataalamu wa maiti kuyachunguza kwa makini mabaki ya mwili ule, lakini walishindwa kabisa kugundua sababu ya kifo cha mtu yule. Ili kutambua kwamba mwili ule ni wa nani, ilibidi polisi waanze kuchunguza kesi zaidi ya 2,000 za wanawake walioripotiwa kupotea katika Jimbo la Wisconsin lakini hakuna mtu yeyote aliyefananishwa na mabaki ya mwili ule. Wakati mabaki yale yanapatikana yalikuwa na siku tatu tangu kutupwa mtoni lakini iliwachukua polisi miezi sita kutambua kwamba mwili ule ulikuwa ni wa nani. Na ili kuutambua mwili huo, ilibidi polisi waombe msaada kutoka kwenye kitengo maalumu cha uchunguzi wa kutumia teknolojia ya kisasa katika kutengeneza taswira kilichopo katika mji wa Milwaukee.
Polisi walituma picha za kichwa cha mwili ule kwenye kitengo hicho, walizoiga kwa kutumia mashine maalumu inayotumia kompyuta iitwayo Computer Tomography Scan, maarufu kama TC Scan. Jopo la wataalamu hao wakiongozwa na mtaalamu wa mafuvu ya binadamu, Profesa Robert Crockett, walitengeneza sura nne za mtu mmoja zinazofanana.
Muonekano wa sura hizo nne ulipelekwa kwa wataalamu wengine walioko Jimbo la Kentucky ambapo waliiboresha na kuifanya ionekane ni ya msichana aliyekuwa mwonekano tofauti tofauti.
Mwonekano wa kwanza ulikuwa wa msichana aliyekuwa na nywele ndefu, wa pili ulikuwa ni wa msichana aliye na nywele fupi, wa tatu aliyekuwa amefunga kitambaa kichwani na muonekano wa nne ulikuwa ni wa msichana aliyevaa miwani, aina zote nne za mwonekano zilikuwa zimebeba sura ya mtu mmoja.
Picha zile zilisambazwa katika majimbo yote ya Marekani ili kuomba msaada kwa mtu yeyote atakayeweza kumtambua mtu mwenye sura ile. Hazikupita siku nyingi mwanamke mmoja aliyejulikana kwa jina la Shari Goss alikwenda kituo cha polisi na kuwajulisha kwamba zile picha zilizosambazwa zinafanana kabisa na za msichana aitwae Mwivano Mwambashi Kupaza, ambaye alikuwa binamu wa mume waliyetalikiana aitwaye Peter Kupaza, mhamiaji kutoka Afrika Mashariki, nchini Tanzania. 
Alipoonyeshwa mabaki ya mwili ule, mwanamke yule alizidi kuthibitisha kwamba hata ile mifuko iliyohifadhia yale mabaki ya ule mwili ambayo ni ya duka moja maarufu liitwalo Woodman’s Grocery, ni duka ambalo Peter Kupaza alikuwa akifanyia ununuzi wa bidhaa zake kila siku na alikuwa na kawaida ya kuhifadhi ile mifuko.
Januari 31, 2000, polisi walikwenda katika eneo la Middleton kwenye majengo yaliyoko katika barabara ya Pleasant View mahali alipopanga Peter Kupaza ili kumhoji. Kupaza aliwaeleza polisi kwamba Mwivano alirejea nyumbani nchini Tanzania, tangu April 25, 1999.
Alisema ana uhakika kwamba Mwivano alishafika nchini Tanzania baada ya kupiga simu nchini Tanzania na kuzungumza na baba yake Mwivano. Kupaza alizidi kuwaeleza polisi kwamba Mwivano alipanda basi kuelekea Jimbo la Iowa ambako huko angekutana na mtu aliyemtaja kwa jina la Shadrack, ambaye wangesafiri pamoja kurejea nchini Tanzania.
Kupaza alikiri kutofahamu ubini wa Shadrack na namna ya kuwasiliana naye, kwani hakuwa na anuani yake na wala namba yake ya simu.
Aliendelea kuwaeleza wapelelezi wa polisi kwamba kabla Mwivano hajaondoka nchini Marekani alikuwa akiishi pale pale Jiji la Madison, lakini katika eneo jingine akiishi pamoja na rafiki zake wa Kikorea ambao alikuwa akisoma nao, na siku alipoondoka, waliondoka pamoja kupitia katika jimbo la Iowa.
Alieleza kwamba, siku Mwivano anaondoka alimpa dola za Marekani 1,500, kama gharama za usafiri. Awali Kupaza aliwaeleza polisi kwamba Mwivano hakuwahi kufika wala kuishi pale alipokuwa akiishi, lakini baadaye katika mahojiano hayo Kupaza alikiri kwamba Mwivano aliwahi kufika pale nyumbani kwake mara kwa mara.


