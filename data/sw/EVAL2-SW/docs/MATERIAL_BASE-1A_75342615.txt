
Madhehebu ya Bohra yasaidia waathirika tetemeko la ardhi Kagera

Imeandikwa na Mwandishi Maalum

Imechapishwa: 13 Oktoba 2016

JUMUIYA ya Madhehebu ya Dawoodi Bohra imetoa Dola za Marekani 250,000 sawa na Sh milioni 545 kusaidia waathirika wa tetemeko la ardhi lililotokea mkoani Kagera Septemba 10, mwaka huu.

Kiongozi Mkuu wa Madhehebu ya Bohra Duniani Dkt. Syedna Mufaddal Saifuddin amekabidhi mchango huo kwa Rais John Magufuli, walipokutana na kufanya mazungumzo leo Ikulu Jijini Dar es Salaam.
Kati ya fedha hizo Dola za Marekani 100,000 zimetolewa na Dkt.Syedna Mufaddal Saifuddin mwenyewe, Dola za Marekani 100,000 zimetolewa na Viongozi wengine wa Madhehebu ya Bohra na Dola za Marekani 50,000 zimetolewa na wanajumuiya ya Bohra wa Tanzania.
Pamoja na kutoa mchango huo, Dkt. Saifuddin ameahidi kuwa Jumuiya hiyo ambayo inamiliki hospitali kubwa zilizopo maeneo mbalimbali duniani ikiwemo India, itajenga hospitali hapa nchini kwa ajili ya kutoa huduma za matibabu.
Pia Dkt. Saifuddin ameahidi kuwa Jumuiya ya Bohra itatoa udhamini wa masomo ya udaktari kwa vijana wa Tanzania na pia itadhamini matibabu kwa wagonjwa 20 watakaopelekwa nchini India kwa ajili ya kupatiwa matibabu.
Kwa Upande wake Rais Magufuli, amemshukuru Dkt. Saifuddin na Jumuiya nzima ya Dawoodi Bohra kwa mchango walioutoa kwa waathirika wa tetemeko la ardhi Mkoani Kagera na pia kwa kufanyia mkutano wao wa mwaka hapa nchini uliowaleta wageni takribani 31,000 kutoka mataifa mbalimbali duniani. 
“Dkt. Saifuddin nakushukuru sana kwa kuja hapa nchini kwetu na kutuletea mkutano huu mkubwa, ujio wenu umeimarisha uhusiano kati ya Bohra na Tanzania na pia umechangia uchumi wa nchi yetu. “Nakushukuru pia kwa nia yenu ya kujenga hospitali hapa nchini, kuwasomesha madaktari na kudhamini matibabu ya wagonjwa huko India, naomba nikuhakikishie kuwa mchango mlioutoa utatusaidia sana na pia mkijenga hospitali na kufundisha madaktari mtakuwa mmesaidia kuokoa fedha nyingi ambazo Serikali ingetumia” amesema Rais Magufuli.
Aidha, Rais Magufuli amewaalika wanajumuiya ya Dawoodi Bohra kuja kuwekeza hapa nchini katika sekta mbalimbali zikiwemo viwanda, kilimo, usafirishaji, madini na uvuvi na amewahakikishia kuwa Serikali itawaunga mkono wote watakaokuwa tayari kuja kuwekeza Tanzania. 
Jumuiya ya Madhehebu ya Dawoodi Bohra Duniani imeadhimisha mwaka mpya wa Kiislam na kumbukumbu ya kifo cha Mjukuu wa Mtume Muhammad (S.A.W) aitwaye Imamu Hussein ambapo maadhimisho yake ya kidunia yaliyoambatana na tamasha la zaidi ya wiki mbili yamefanyika hapa nchini kuanzia Oktoba 1 hadi 11, mwaka huu.


