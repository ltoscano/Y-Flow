CUF yataka Wa tanzania kutetea, kulinda Katiba

Imeandikwa na Mwandishi Wetu

Imechapishwa: 05 Septemba 2016

CHAMA cha Wananchi(CUF) kimewataka watanzania wote bila ya kujali itikadi za vyama vyao, kusimama imara kutetea misingi ya uongozi wa Taifa, kwa kuilinda na kuihifadhi Katiba na sheria za nchi na kuhakikisha zinaheshimiwa, zinafuatwa na kuhifadhiwa na kila mmoja.

Aidha kimewahakikishia watanzania wote kwamba, daima kitaendelea kusimama imara na kuwaunganisha watanzania wote ili kuimarisha umoja na mashirikiano baina yao na kudai haki sawa kwa wote na demokrasia ya kweli kwa maslahi mapana ya Taifa.
Mwenyekiti wa Kamati ya Taifa ya Uongozi CUF, Julius Mtatiro aliyasema hayo jana jijini Dar es Salaam wakati akitoa msimamo wa CUF juu ya kauli alizozitoa Rais, John Magufuli wakati akizungumza na wananchi Zanzibar.
“Tumewaiteni na kuomba kuzungumza nanyi kwa lengo la kujibu kauli zilizotolewa na Mwenyekiti wa CCM, Rais Magufuli, Septemba 2 na 3 katika mikutano ya hadhara aliyoifanya katika kisiwa cha Pemba, uwanja wa Gombani na Unguja katika uwanja wa demokrasia (Kibandamaiti)” alisema.
Alisema, Mwenyekiti wa CCM, alizungumza mambo mengi na pia alitoa kauli kuhusu CUF na Katibu Mkuu wa chama hicho, Maalim Seif Sharif Hamad.
“Ifahamike kwamba CUF ni taasisi kubwa ya kisiasa nchini iliyo na wawakilishi wa kuchaguliwa na wananchi kutoka kila kona ya nchi na CUF ina wabunge 18 kutoka Pemba, ina wabunge wanne (4) kutoka Unguja, ina wabunge 10 kutoka Tanzania Bara,” alisema.
Aidha alisema stahiki zote anazopewa Maalim Seif, zipo kisheria kwa mujibu wa Katiba ya Zanzibar na ile ya Jamhuri ya Muungano wa Tanzania, kama wanavyopewa viongozi wastaafu wengine nchini na si hisani inayotoka mfukoni mwa kiongozi yeyote, ni fedha za Wa tanzania zinazotokana na makusanyo ya kodi zinazolipwa na wananchi.
Pia Mtatiro alisema, CUF na vyama vingine ambavyo vinapigania mabadiliko hapa Tanzania, vitaendeleza mipango imara ya kupigania kuwepo kwa Tume Huru ya Uchaguzi Zanzibar na Tanzania Bara (NEC na ZEC).


