Maasi ya Kijeshi – Luteni Kanali Ilogi aomba msaada Umoja wa Mataifa
Jul 03, 2014

LEO tunaendelea na sehemu ya saba kuhusu maasi ya kijeshi ya usiku wa Januari 19, mwaka 1964, kwa kuangalia masuala mbalimbali yaliyojiri kwa wakati huo. Masuala hayo ni pamoja na mawasiliano yaliyofanyika kwenda Umoja wa Mataifa (UN).
ORODHA ya mashahidi ilikuwa ya kutosha ambayo pia ilimhusisha Private Alex Tobias. Private Tobias ni kati ya walioshawishiwa kushiriki kuandaa maasi siku moja kabla ya kikao rasmi cha kundi zima lililoazimia maasi lililokutana mtoni, Januari 19, mwaka 1964, yaani Januari 18.
Huyu katika ushahidi wake mahakamani alieleza namna alivyokutana kwa mara ya kwanza na Koplo Moses, ambaye ni kati ya watuhumiwa wa maasi hayo. Alieleza kwamba Koplo Moses alikutana naye na kumshawishi kujiunga na kundi la askari wenye malengo ya kuwang’oa maofisa wa kijeshi wazungu.
Aliieleza Mahakama kwamba mchana wa Januari 18, 1964 alialikwa nyumbani kwa Koplo Moses. Akasema;
“Koplo Moses alinieleza kwamba lengo kuu la kundi hilo maalumu la askari ni kuwaondoa kambini na jeshini maofisa wazungu kwa sababu hawafanyii kazi malalamiko ya askari.”
Alidai kwamba Koplo Moses aliendelea kumshawishi kwamba watoto wa maofisa hao wazungu wamekuwa wakipelekwa shuleni kwa malori ya jeshi ilihali watoto wa askari Waafrika wakienda shuleni kwa miguu.
Baada ya ushawishi

Baada ya ushawishi, Private Tobias alikubali na hapo akaelezea mahakamani akisema; “Kisha nilikubali kuwa sehemu ya kundi la askari hao na tulifanya kikao chetu cha kwanza rasmi cha pamoja Januari 19, ndani ya Mto Mbezi (Colito) ambao haukuwa na maji, uliokuwa umbali wa takriban maili moja kutoka kwenye kambi ya kijeshi Colito (sasa Lugalo).”
Alisema mkutano huo rasmi wa siri ulianza saa tisa mchana na kukamilika saa 11 jioni, askari 13 wakihudhuria.
Akiwa mahakamani hapo akiendelea kutoa ushahidi, Private Tobias aliweza kuwatambua watuhumiwa wanane ambao walihudhuria mkutano huo mtoni.
Alisema katika mkutano wao walipanga namna ya kutekeleza mkakati wa kuwang’oa maofisa wazungu, namna watakavyoteua maofisa jeshi wa kiafrika bila kusahau namna ya kujiongezea mishahara.
“Baada ya kukubaliana namna tutakavyotekeleza mpango huo, tulitawanyika lakini tukikubaliana kukutana tena kwenye duka la mfanyabiashara wa kiasia usiku wa manane,” alisema.
Askari 70 wahudhuria dukani

Katika mkutano wao huo wa usiku wa manane kwenye eneo la duka la mfanyabiashara wa kihindi, Private Tobias anasema askari zaidi ya 70 walihudhuria na kuridhia kile walichoamua katika kikao cha saa tisa hadi saa 11 mtoni.
Baada ya mkutano huo, askari walianza kutekeleza mpango wa maasi. Walinzi wa zamu (sentries) walikamatwa na kuwekwa kizuizini. King’ora cha hadhari ya hatari kilipigwa na askari maofisa walifika kambini na bila kuchelewa nao waliwekwa chini ya ulinzi na kutiwa kizuizini.
Private Tobias aliieleza Mahakama kwamba alimwona kwa mara ya kwanza Sajenti Francis Hingo Ilogi ambaye hakuwapo kwenye kikao cha dukani usiku wa manane. Akasema asubuhi (Januari 20) aliona malori mawili ya kijeshi na gari binafsi yakiingia kwenye kambi ya Colito pamoja na Sajenti Hingo.
Alisema katika gari binafsi alimwona Waziri wa Mambo ya Nje na Ulinzi, Oscar Kambona na raia wengine kadhaa. Sajenti Ilogi aliwaeleza askari waasi kwamba amemleta Kambona kambini kwa ajili ya kusikiliza malalamiko ya askari.
Katika ushahidi wake, Private Tobias alieleza Mahakama kwamba maasi hayo yalipangwa kufanywa kistaarabu bila vitendo vya kihuni, lengo likiwa ni kufanya Jeshi liwe na taswira ya Uafrika (Africanise) kwa kupachika maofisa waandamizi Waafrika jeshini. Akasema majadiliano yao wakati wa kupanga maasi hayakuhusisha mipango ya uporaji au mauaji ya Waarabu.
Shahidi mwingine, Luteni Francis Kirahi naye alieleza namna alivyolazimishwa sambamba na maofisa wengine wawili kwenda kutiwa kizuizini usiku huo wa maasi.
Mashahidi wengine kadhaa vile vile walitoa ushahidi wao mahakamani kuhusu maasi hayo ya usiku wa Januari 19 na siku iliyofuata, yaani Januari 20, mwaka 1964.
Mbele ya Mahakama Maalumu ya Kijeshi, waliohusishwa na maasi hayo na kutoa ushahidi mahakamani hapo ni pamoja na Koplo Alick, Lance Koplo Andrea Dickson, Private Jonas Chacha, Lance Koplo Baltazar, Private Pius Francis, Private Hamidu, Sajenti Francis Ilogi, Private Patrick Said John, Koplo Moses Kawanga na Sajenti Lucas.
Wengine ni Koplo Mahara Magoru; Koplo Peter Mbasha; Private Abdallah Mpata; Private Erneo Msafiri; Private Roger Mwanayola; Private Geradi Raphael; Private Dominicus Said; Koplo Kamaka Mashambi na Koplo Benito Malauga.
Mawasiliano kwenda UN

Katika mfululizo wa kesi hiyo ya maasi, Mahakama ilielezwa kwamba Sajenti Francis Ilogi alifanya mawasiliano na Katibu Mkuu wa Umoja wa Mataifa kumjulisha kuhusu maasi hayo, kumbuka Sajengi Hingo Ilogi ndiye aliyekuwa kinara wa maasi hayo.


