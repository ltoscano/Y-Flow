Majimbo yatakayogawanywa haya
May 13, 2015

MAJIMBO ya Ubungo, Kigamboni, Ukonga na Temeke yana uwezekano mkubwa wa kugawanywa na Tume ya Taifa ya Uchaguzi (NEC) kwenye Uchaguzi Mkuu wa mwaka huu.
Majimbo hayo yana idadi ya watu inayozidi 325,000 ambayo tayari imetangazwa na NEC kuwa ndiyo idadi ya mwisho inayotakiwa kwa eneo kutangazwa kuwa jimbo la uchaguzi (pamoja na sababu nyingine) kwa majimbo ya mijini.
Usomaji wa taarifa mbalimbali uliofanywa na Raia Mwema mara baada ya taarifa hiyo ya NEC kutoka, ilionyesha kuwa jimbo ambalo ni lazima ligawanywe ni lile la Ubungo ambalo kwa sasa mbunge wake ni John Mnyika wa Chadema.
Kwa mujibu wa makadirio ya Ofisi ya Taifa ya Takwimu (NBS) yaliyotolewa hivi karibuni, Jimbo la Ubungo linakadiriwa kufikisha wapiga kura 575,366 mnamo Oktoba mwaka huu na hivyo kulifanya kuwa lenye idadi kubwa ya wapiga kura kuliko lingine lolote hapa nchini.
Idadi hiyo ya wapiga kura ni takribani mara kumi ya wapiga kura walio katika majimbo kama vile Pangani mkoani Tanga na Mchinga mkoani Lindi, na hivyo jimbo hilo sasa linalazimika kugawanywa.
NEC inaweza kuamua kuligawanya kwa kuwa na jimbo moja katika eneo la Manzese, Sinza na Ubungo huku jimbo lingine likiwa na maeneo kama Kimara, Mbezi na Goba.
Jimbo lingine la mkoa wa Dar es Salaam ambalo lina idadi kubwa ya watu ni lile la Kigamboni ambalo kwa sasa linashikiliwa na Dk. Faustine Ndungulile ambaye anatoka katika Chama Cha Mapinduzi (CCM).
Kwa mujibu wa makadirio ya NBS, jimbo hilo litakuwa na wapiga kura 478,530 na hivyo kuwa jimbo la pili kwa kuwa na idadi kubwa ya wapiga kura hapa nchini.
Kwa sasa, jimbo hilo linaundwa na maeneo ya Kigamboni, Mbagala na Mtoni Kijichi na ni wazi kuwa kama hatimaye NEC itafanya uamuzi wa kuligawanya, Kigamboni inaweza kubaki yenyewe huku Mbagala na Kijichi ambazo zinapakana zikawa na mbunge mmoja.
Jimbo lingine linalofuata kwa kuwa na idadi kubwa ya wapiga kura kuliko idadi ya mwisho inayokubalika na NEC ni Temeke ambayo makadirio ya NBS yanaonyesha kuwa itakuwa na wapiga kura 417, 612 ifikapo Oktoba mwaka huu. Jimbo hilo kwa sasa liko chini ya mbunge Abbas Mtemvu kutoka CCM.
Idadi kubwa ya wakazi wa Temeke inapatikana katika maeneo ya Keko, Mtoni, Kurasini, Tandika, Chang’ombe na Temeke na ugawanyaji wa jimbo hilo unaweza kufuata ukaribu wa maeneo husika ambapo upande mmoja ukiwa na Chang’ombe, Kurasini na Keko huku upande mwingine ukiwa na Temeke, Tandika na Mtoni.
Jiji la Dar es Salaam pia lina Jimbo la Segerea ambalo kwa sasa linaongozwa na Dk. Makongoro Mahanga ambaye anatoka CCM. Kwa mujibu wa NBS, jimbo hilo litakuwa na wapiga kura 411,620 na hivyo linahitaji kugawanywa.
Jimbo hili linaweza kugawanywa kwa kuwa na mbunge mmoja kwa ajili ya kata za Buguruni na Tabata huku kata za Vingunguti, Kipawa na Kiwalani zikiwa na mbunge mwingine.
Katika majimbo ya mikoani, Jimbo la Busanda lililoko mkoani Geita ndilo linaloonekana kuwa na idadi kubwa ya wapiga kura kufikia Oktoba huu ambapo makisio ya NBS yanaonyesha kuwa litakuwa na wapiga kura 226,785.
NEC imetangaza idadi ya mwisho kwa majimbo ya vijijini kuwa ni watu 225,000 na hivyo haionekani kama linaweza kugawanywa. Kwa sasa mbunge wa jimbo hilo ni Lolensia Bukwimba wa CCM.
Jimbo la Musoma Vijijini mkoani Mara ambalo limekuwa likitajwa kuweza kugawanywa katika uchaguzi huo limekadiriwa na NBS kuwa na wapiga kura 202,394 ifikapo Oktoba.
Kwa sasa jimbo hilo linashikiliwa na Nimrod Mkono wa CCM ingawa inaelezwa kuwa aliyekuwa Waziri wa Nishati na Madini, Profesa Sospeter Muhongo, anaweza kujitosa kuwania ubunge huko.
Hata hivyo, kwa mujibu wa NEC, idadi kubwa ya watu si kigezo pekee cha kusababisha jimbo kugawanywa, kwani kuna sababu nyingine zinazoweza kuamua suala hilo.
Baadhi ya sababu hizo ni upatikanaji wa huduma za mawasiliano kutoka sehemu moja hadi nyingine ndani ya jimbo, hali ya kijiografia, hali ya kiuchumi, ukubwa wa eneo la jimbo husika, mipaka ya kiutawala, jimbo moja lisiwe ndani ya wilaya au halmashauri mbili, mpangilio wa maeneo ya makazi ya watu, uwezo wa ukumbi wa Bunge kumudu idadi ya wabunge na idadi ya wabunge wa viti maalumu.


