Rais wa Magongo atembelea TOC

Imeandikwa na Mwandishi Wetu

Imechapishwa: 22 Septemba 2016

UONGOZI wa juu wa Shirikisho la mchezo wa Magongo la Dunia (FIH) na Afrika umetembelea ofisi za Kamati ya Olimpiki Tanzania na kukutana na Katibu Mkuu wa TOC, Filbert Bayi.

Ujumbe huo ukiongozwa na Rais wa FIH, Leandro Negre pamoja na Rais wa mchezo huo wa Afrika, Seif Ahmed wa Misri ulijadili mambo mbalimbali ya michezo na jinsi ya kuisaidia Tanzania katika mchezo huo.
Pia walikuwepo wenyeji wao ambao ni Mwenyekiti wa Chama cha Magongo Tanzania (THA), Abraham Sykes pamoja na Katibu wake, Kaushik Doshi.
Negre aliitaka TOC kuisaidia THA kupata udhamini wa mafunzo kutoka Kamati ya Olympic Solidarity ili kupata mafunzo zaidi kwa walimu wa mchezo huo hapa nchini.
Mchezo wa Magongo kwa mara ya kwanza ulichezwa katika Olimpiki mwaka 1908 iliyofanyika jijini London, ambapo awali ulichezwa katika viwanja vyenye majani.
Katika miaka ya 1970 walibadilisha mchezo huo kuanza kuchezwa katika uwanja wa bandia na kuufanya kuwa wa haraka zaidi ya huko nyuma ulipokuwa ukichezwa katika viwanja vya majani.
Uongozi huo wa FIH juzi ulikutana na Waziri wa Habari, Utamaduni, Sanaa na Michezo Nape Nnauye na kuahidi kuijengea Tanzania uwanja wa kisasa wa mchezo huo.


