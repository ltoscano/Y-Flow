
Serikali ijipange kudhibiti
Mhariri, Wataalamu wa afya na wadau wengine wa sekta hii nchini wameelekeza nguvu katika magonjwa mengine kama vile Ukimwi, malaria na kifua kikuu na kuuacha ugonjwa wa homa ya ini.
Siyo mara ya kwanza mwaka huu kuelezwa kuwa homa ya ini inaelekea kuwa tishio nchini na duniani kwa ujumla, lakini kila zinapotolewa takwimu huishia katika vyombo vya habari.
Sijasikia kampeni endelevu za kutoa elimu au kutoa chanjo zikifanyika nchini kote.
Huu ni udhaifu ambao umefanya ugonjwa huu uendelee kuenea nchini.
Serikali ibebe jukumu lake la kuhakikisha inatoa elimu na chanjo kwa wananchi wake kwa kuwa hakuna tiba ya ugonjwa huu.
Wizara ya afya ione haja ya kutoa chanjo kwa watu wote nchini ambao hawajaambukizwa ili kupunguza uwezekano wa tatizo kuwa kubwa zaidi ya hapa.
Tusisubiri tatizo liwe kubwa, kinga ni bora kuliko tiba. 
Isaya J Dar es Salaam


