Ni wakati sasa kina Warioba, Dk. Salim kujiondoa CCM!
Oct 30, 2014

WAKATI wa wiki ya kumbukumbu ya kifo cha Baba wa Taifa, Mwalimu Nyerere, nilitaraji kusikia tukio nadra la kuwaona baadhi ya viongozi waadilifu waliochipukia enzi zake wakichukua hatua za dhati za kumuenzi Mwalimu, lakini hawakuthubutu.
Tangu Mwalimu Nyerere alipotishia kuirudisha kadi ya chama hicho kutokana na matukio na mitazamo iliyo kinyume na maadili ya chama chake na msimamo wake, hakuna kiongozi mwingine wa ngazi za juu aliyewahi kurudia kitendo kile cha Mwalimu. Hakuna mwenye uthubutu huo.
Mengi yamezungumzwa tangu Mwalimu Nyerere alipoamua kujibainisha kuwa yeye si kama wengine ndani ya CCM. Wapo waliosema kuwa kama Mwalimu angeunda chama chake, umma wa Wa tanzania lazima ungemfuata. Wapo pia waliodai kuwa kwa uzito wa hoja za Mwalimu, hakuna aliyekuwa na ubavu ndani ya CCM na serikali yake kukubali arudishe kadi. 
Kwa hiyo, wiki ya kumkumbuka Mwalimu ilipoisha bila hata kigogo wa zamani au wa sasa ndani ya CCM, serikali na hata wabunge kuchukua hatua hiyo ili kumuenzi, nikajua kwamba kweli hatuna viongozi wenye msimamo wenye maslahi kwa wananchi wengi.
Nilitarajia kuwa, kutokana na hali ya kisiasa na ufisadi ilivyo sasa angalau watu 10 maarufu kitaifa, kimkoa na wilaya wangetikisa CCM kwa kusema wanarudisha kadi zao! Lakini hilo halikutokea.
Kutokana na kupindishwa kwa Katiba mpya tarajiwa kulikofanywa na lililokuwa Bunge Maalumu la Katiba lililojaaa wana CCM, kutokana na kupindishwa kwa Katiba ya Zanzibar mwaka 2010, kutokana na kukosekana kwa msimamo wa kichama ndani ya CCM kuhusu ‘kujivua gamba’, na hasa vita dhidi ya ufisadi na rushwa (zingatia kashfa za EPA, Escrow, za uwindaji haramu, madini na nyingine nyingi) , kutokana na viongozi kujilimbikizia mali kusiko na uwiano na pato la Wa tanzania walio wengi, tulitaraji kuwe na watu ambao wangeonesha kwa vitendo kutoka kwenye sakafu ya mioyo yao kuwa wanamuenzi Nyerere. 
Yaani wangetishia na kurudisha kadi zao za CCM siku ya Oktoba 14. Na kama hilo lingefanyika, ungekuwa mwanzo wa mageuzi ya kichama na serikali ambayo Mwalimu aliyatabiri kabla ya kifo chake akiwa kwenye ukumbi wa CCM Dodoma.
Joseph Sinde Warioba, Salim Ahmed Salim na Joseph Butiku ni miongoni mwa watu mashuhuri waliofanya kazi na Mwalimu na ambao niliwataraji wangerudisha kadi za CCM siku hiyo. Wangefanya hivyo, nina hakika kule kaburini aliko Nyerere angeitikia kwa kutikisa kichwa – ishara ya kukubaliana nao!
Nawazungumzia watu kama Ibrahim Kaduma na wengine wengi ambao enzi zile wakati Nyerere akizungumzia kuhusu kuporomoka kwa maadili ndani na nje ya chama, walikuwa wakiafiki kwa kutikisa vichwa vyao. Ikumbukwe kuwa kuna tofauti kati ya mtu anayeitikia kwa kichwa (to nod) na yule anayepiga makofi. Mara nyingi wanaopiga makofi hawatafakari kabla na wakati wa kupiga makofi hayo.
Naelewa kwa nini marais wastaafu Benjamin Mkapa, Ali Hassan Mwinyi na wale wa Zanzibar wasingeweza kurudisha kadi za CCM. Wao wanahusika moja kwa moja au kwa kiasi fulani na hali iliyopo sasa ndani ya CCM na serikalini. Watarudishaje kadi wakati baadhi yao waliasisi baadhi ya mambo machafu ikiwemo ya kuondoa maadili ya viongozi bila kuweka aina nyingine ya kuwadhibiti viongozi? 
Jamani, hata tunu za taifa na maadili ya viongozi yalipopuuzwa na Bunge Maalumu la Katiba (lililosheni wana CCM) kuingizwa kwenye Katiba pendekezwa hakuna wa kurudisha kadi ya CCM kupinga kitendo hicho? Hivi Mwalimu angekuwa hai wakati hayo yakitokea, si angelikuwa wa kwanza kuirejesha kadi yake ya CCM?
Hivi kitokee nini tena ili kina Warioba, Dk. Salim, Butiku, Kaduma nk wang’amue sasa kwamba CCM hii imeshindikana kubadilika na kamwe haiwezi kuwa ni CCM ya zama zile za Mwalimu iliyoheshimu miiko na maadili ya uongozi?
Hakika, sielewi kwa nini akina Warioba, Salim, Butiku, Kaduma na wengine wengi wanaosifika kisiasa na kimaadili kuwa ni “watoto wa Nyerere” kushindwa kurudisha kadi zao wakati kuna uvundo mkali ndani ya CCM na Serikali; huku wao wakiushuhudia na kulalamika kwa maneno ya mkato mkato.
Nyerere hakuweka mkato alipotaka kulisema jambo, na ndiyo maana wananchi walimheshimu kama mtu mwenye msimamo (principled person) kutokana na tabia yake ya kutositasita kuukemea uovu na utovu wa maadili.


