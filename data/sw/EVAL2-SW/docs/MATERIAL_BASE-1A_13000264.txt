kweli Vincent aliuwa familia yake? – 3
Jul 01, 2015

AKIZUNGUMZIA uhusiano wa Vincent na Joanie, Janea alisema kwamba katika kipindi ambacho Joanie alikuwa mjamzito wa mtoto wao wa tatu, Vincent alikuwa akimletea mkewe chakula maalumu hapo shuleni.
“Wote tulifurahi kuona wanandoa hawa vijana jinsi walivyokuwa wanapendana,” alisema Janea Davis.
Kwa mara ya mwisho Junea alionana na wanandoa hao wiki mbili kabla ya Julai 4, wakiwa nyumbani kwao. “Walionekana kuwa na furaha na walikuwa wakizungumzia mpango wao wa kujenga nyumba kubwa zaidi,” alisema Janea.
Janea alidhani Vincent alikuwa anaishi na mkewe katika nyumba hiyo muda wote na hata marafiki wengine wa Joanie waliohudhuria sherehe yao ya harusi huko Las Vegas, hawakujua kama wanandoa hao walikuwa wameachana mwaka mmoja ulipita na hiyo ilikuwa ni ndoa yao ya pili.
Kitendawili ambacho wapelelezi wa kesi hiyo walitakiwa kukitegua kilikuwa ni kuthibitisha kama Vincent alikuwa Bakersfield California, wakati mauaji ya familia yake yakitokea au alikuwa Ohio kama alivyodai.
Polisi walikuwa na uhakika kabisa kwamba Vincent ndiye aliyehusika na mauaji ya familia yake mwenyewe, na hiyo ilitokana na taarifa waliyoipata kutoka kwa jirani yake mmoja aliyedai kwamba alimuona Vincent akiwa nje ya nyumba inapoishi familia yake hapo Bakersfield muda yalipotokea mauaji. 
Kwa kuanzia, askari wa upelelezi walianza kufuatilia safari ya Vincent kutokea Barksfield hadi Columbus Ohio. Askari hao waliamini kwamba Vincent alipanga safari hiyo makusudi ili kutengeneza mazingira kwamba wakati mauaji hayo yanatokea alikuwa hayupo katika mji huo (Alibi). Waligundua kwamba Vincent alisafiri kwa ndege hadi Ohio mnamo tarehe 2, Julai 2003 ambapo alikodi gari aina ya Dodge Neon katika kampuni moja inayoitwa Doller Rent –A-Car. Polisi walipofuatilia kampuni hiyo waligundua kwamba wakati gari hilo likiwa mikononi mwa Vincent liliendeshwa umbali wa maili 5,400, umbali ambao unatosha kabisa kwa Vincent kwenda Bakersfield na kurudi Ohio na ziada. Pia Polisi hao walibaini kwamba Vincent aliendesha gari hilo kwa umbali wa maili 4,500 kwa siku tatu. Lakini Vincent alizidi kusisitiza kwamba hakuwahi kutoka nje ya Ohio.
Mwakilishi wa kampuni ya kukodi magari ambayo ndipo Vincent alipokodi gari waliwaeleza polisi kwamba wakati mwingine wafanyakazi wa kampuni hiyo wanacheza mchezo mchafu wa kuchezea kifaa kinachorekodi umbali wa gari lilipotembea hususan kipindi cha mwishoni mwa juma. Kwa mfano, kwa mujibu wa rekodi zilizochukuliwa katika gari hilo lililotumiwa na Vincent ilionyesha kwamba mtu aliyekodi gari hilo aina ya Dodge Neon kabla ya Vincent aliendesha umbali wa maili 20 tu, wakati kwenye gari ilionyesha aliendesha umbali wa maili 1,800. Hata hivyo rekodi za watu wengine waliokodi gari hilo za umbali ambao gari hilo lilitembea zilichunguzwa na polisi.
Mtu mwingine aliyekodi gari hilo baada ya Vincent alidai aliendesha gari hilo kwa masaa kadhaa katika viunga vya Virginia. Askari hao walilichukua gari hilo kwa uchunguzi zaidi. Hata hivyo kifaa cha kuchunguza umbali wa gari lilipotembea (Odometer) kilionyesha kwamba gari hilo lilitembea umbali wa maili 8,552, na mita ya gari hilo haikuonyesha kuchezewa. Kwa mujibu wa rekodi za kampuni hiyo ya kukodisha magari zilionyesha kwamba Vincent aliendesha umbali wa zaidi ya maili 5000 akiwa na gari hilo.
Lakini Vincent alidai kwamba mnamo tarehe 2, Julai 2003, aliondoka Bakersfield kwa basi hadi Los Angeles ambapo alipanda ndege hadi Ohio kumtembelea kaka yake aitwae Melvin, hata hivyo alidai kwamba alipokuwa hapo Ohio alikuwa amegawa muda wake mara mbili ambapo kuna wakati alikuwa akitumia muda wake kuwa kwa kaka yake Melvin na muda mwingine kwa kaka yake mwingine aitwae Troy.
Vincent alidai kwamba wakati mauaji yanatokea alikuwa umbali wa zaidi ya maili 2, 300, ingewezekana vipi awepo katika mji wa Bakersfield mchana wa tarehe 6, Julai, 2003 aiuwe familia yake na kisha arudi Ohio jioni ya tarehe 7, Julai, wakati hata kaka yake anakiri kwamba siku hiyo ya mauaji alikuwa Ohio?
Iliwachukua polisi takriban miaka mitatu kukusanya ushahidi wa kumtia hatiani Vincent. Askari wawili wa FBI walikuwa na uhakika kabisa wanaye mtu sahihi aliyehusika na mauaji hayo na hakuwa mwingine bali ni Vincent, lakini ugumu ilikuwa ni namna gani watathibitisha kwamba Vincent alikuwa Bakersfield Califonia siku yalipotokea mauaji na si Ohio.
Askari wa upelelezi wa FBI walipata wazo la kupeleka rejeta na air filter ya kuchujia hewa ya gari alilokuwa amekodi Vincent alipokuwa Ohio kwenye kituo cha uchunguzi wa wadudu cha Bohart Museum Entomology, ambapo Profesa Lynn Kimsey aliongoza kazi hiyo ya uchunguzi ambao ndio uliotegua kitendawili hicho.
Wapelelezi hao wa FBI waliamini kwamba Profesa Kimsey angeweza kuwambia aina ya wadudu waliokuwa wamenasa kwenye rejeta na air filter na wanapatikana wapi hapo nchini Marekani. Kwa kawaida wadudu hutambuliwa na wataalamu kutokana na chimbuko lao (Species) na eneo wanaloishi kijiografia.


