
Kisukari sababu ya wengi kupata ulemavu

Imeandikwa na Basil

Imechapishwa: 28 Septemba 2016

WIZARA ya Afya ya Serikali ya Mapinduzi ya Zanzibar, imesema ugonjwa wa kisukari ni tatizo kubwa kwa afya za wananchi wa Zanzibar na umechangia kuwepo kwa idadi kubwa ya walemavu wa viungo. 

Hayo yamesemwa na Waziri wa Afya, Mahmoud Thabit Kombo, wakati akijibu swali la Mwakilishi wa Viti Maalumu (Wanawake), Zaina Abdalla Salum, aliyetaka kujua mikakati ya serikali kudhibiti ugonjwa wa kisukari pamoja na kuimarisha kitengo cha viungo bandia.
Amesema ugonjwa huo ni tatizo kubwa kwa wananchi wa Zanzibar na kwamba wizara imejipanga kwa ajili ya kuanzisha kliniki itakayotoa huduma na ushauri wa Afya kwa wananchi pamoja na kitengo cha viungo bandia.
Ko mbo amesema, yapo mahitaji makubwa ya viungo bandia kwa watu walioathirika na ugonjwa wa kisukari baada ya kupata matatizo ya ugonjwa huo na kupoteza viungo vyao.
Alieleza katika kipindi cha miaka mitano jumla ya wananchi 480 walipata huduma za viungo bandia katika kitengo kilichopo kwenye hospitali ya Mnazi Mmoja.
Alisema kazi kubwa inayochukuliwa na Wizara ya Afya kwa sasa ni pamoja na kuimarisha kitengo hicho ambacho kinakabiliwa na upungufu mkubwa wa wataalamu na madaktari bingwa katika eneo hilo.
Aidha alisema lipo tatizo kubwa la ukosefu wa madawa yanayotumika katika kutengeneza vifaa bandia ikiwemo miguu.


