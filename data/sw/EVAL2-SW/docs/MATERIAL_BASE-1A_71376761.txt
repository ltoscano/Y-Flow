
Bunge la Katiba sasa lashtukiwa

April 3, 2014

ASASI za kiraia zipatazo 16 zimeungana na kuzindua kampeni ya kusambaza uelewa nchi nzima kuhusiana na Rasimu ya Pili ya Katiba nchi nzima, kutokana na hofu kuwa mchakato huo mzima unaweza kutekwa na watu wenye uchu wa madaraka. Hatua hiyo inalenga kuhakikisha kuwa Katiba inayopatikana ni ile ambayo wananchi wamependekeza kupitia maoni yao na si kufuata matakwa ya wanasiasa. Akizungumza wakati wa uzinduzi wa kampeni hiyo, Mkurugenzi Mtendaji wa Kituo cha Sheria na Haki za Binadamu (LHRC), Hellen Kijo-Bisimba, alisema hofu waliyonayo juu ya Wa tanzania kuachia suala la katiba mikononi mwa wachache wenye maslahi binafsi, hasa wanasiasa ambao nia zao kubwa ni uchu wa madaraka. Alisema hicho kimewapa woga wa kurudi kueneza elimu kupitia kampeni hiyo ili kila mmoja aone umuhimu wa kupigania katiba mpya. Alisema katiba ndio mwelekeo wa kubadili maisha ya Wa tanzania, hivyo ni umuhimu kuwajengea uelewa mkubwa wananchi ili busara zitumike kupitisha rasimu na mchakato wote wa katiba. Akizungumza wakati wa uzinduzi wa kampeni hiyo iliyoandaliwa na LHRC jijini Dar es Salaam jana, Makamu Mwenyekiti wa Tume ya Haki za Binadamu na Utawala Bora, Mahfoudh Hamid, alisema ufanisi mkubwa wa uwepo na utekelezaji wa Katiba iliyo bora unatokana na wananchi. Alisema katiba ni dira na urithi wa vizazi vijavyo ikiwa pia ni utambulisho wa watu na taifa lao katika kuaksi matakwa ya maendeleo ya kiuchumi, kijamii na kitamaduni. Kwa msingi huo alisema ni vyema waliopewa dhamana ya kusimamia hatua za mchakato huo wakiwemo wajumbe wa Bunge la Katiba kuelewa kuwa wanatakiwa kupigania maslahi ya wananchi kwa mustakabali wa taifa lao. Alisema ni jukumu la wananchi kuridhia katiba iliyopendekezwa kisha kupitia kura ya maoni, hivyo wigo wa uelewa wa wananchi juu ya hatua hizo ni muhimu ili maamuzi yote yaweze kufanyika kwa amani, utulivu na uvumilivu . Aliwataka wa bunge wa Bunge Maalum la Katiba kuelewa kuwa Katiba ni sheria inayostahili kuheshimiwa hivyo haki ya wananchi ya kutoa maoni ambayo wameitumia katika hatua mbalimbali hadi kufikia rasimu ya pili isikiukwe. Kwa upande wake Jaji Mstaafu, Thomas Mihayo, alisema Serikali kama muhimili wa dola inapaswa kusimamia mchakato wa katiba huku akihimiza vyama vya siasa na taasisi za dini kuhimiza wawakilishi wao kujali maslahi ya taifa na kuacha kutumia nafasi kubwa waliyonayo kuchochea uvunjifu wa amani katika mchakato huo. “Wajumbe waliopo kwenye bunge maalumu waelewe kuwa upatikanaji wa katiba mbovu ni fedheha kwao na vizazi vijavyo kwani kupitia wawakilishi mbalimbali wakiwemo wanasiasa na taasisi za dini wanawajibu wa kupigania maslahi ya taifa na kuacha bora liende, kisha kutumia nguvu waliyonayo kwa umma kuchochea uvunjifu wa amani katika mchakato huu,” alisema.


