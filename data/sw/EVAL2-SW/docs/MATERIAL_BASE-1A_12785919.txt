
Kodi, rushwa vikwazo sekta binafsi

Imeandikwa na Mwandishi Wetu, Bagamoyo

Imechapishwa: 24 Oktoba 2016

VIWANGO vya kodi, usimamizi wa kodi na rushwa vimeelezwa kuwa vikwazo vikubwa vinavyosababisha ugumu kwa wafanyabiashara katika sekta binafsi kuendesha na kukuza shughuli zao. Aidha ugumu mwingine upo katika umeme na fursa ya kupata fedha. 

Hayo yamo katika ripoti ya Mtazamo wa viongozi wafanyabiashara juu ya mazingira ya uwekezaji Tanzania kwa mwaka 2015 iliyozinduliwa mjini hapa na Mkurugenzi Mtendaji wa Taasisi ya Sekta Binafsi Tanzania (TSPF), Godfrey Simbeye.
Utafiti huo ambao ni wa sita kupata mtazamo wa wafanyabiashara nchini, umebaini kwamba hadi kufikia mwaka 2015 umeme daima ulikuwa ni tatizo kubwa lakini kwa sasa tatizo la usimamizi wa kodi limepanda na kuwa kubwa.
Pia utafiti huo ambao ni muhimu kwani mtazamo wa wafanya biashara hao ndio unaoweza kushawishi maamuzi ya uwekezaji, pia umeonesha kwa nafasi ya juu kuhusu kiwango cha kodi.
Katika utafiti huo, ambapo viongozi hao wafanyabiashara waliulizwa mazingira wezeshi, mambo yanayosababisha ugumu wa wa kufanya biashara, urasimu, sheria na maoni kuhusu uwajibikaji wa serikali; suala la rushwa ambalo lilishuka mwaka 2010 limeshika nafasi ya nne kwa kero huku fursa za fedha ikishika nafasi ya tano.
Akizungumza baada ya kuzindua ripoti hiyo, Simbeye alisema japo kuna mabadiliko katika masuala ya nishati na hali kutengemaa zaidi suala la kodi viwango na utawala wake ni tata na linatoa fursa ya rushwa kushamiri. Alisema wao kwa msaada wa Best-Dialogue wameandaa taarifa hiyo kwa lengo la kushawishi watengeneza sera na watawala kuangalia mazingira bora ya biashara ili kuwepo na maendeleo ya uwekezaji.
Alisema bila mazingira sahihi ya uwekezaji hakutakuwa na viwanda, hakutakuwa na ajira na hakutakuwa na kodi.
Aidha, alisema pamoja na shaka iliyokuwapo awali kuhusu uhusiano wa serikali na sekta binafsi mara tu baada ya awamu ya tano kuingia madarakani, sasa wamekuwa na uhakika kutokana na taasisi za umma kuanza kuwa na nidhamu ya kushughulikia masuala yanayofikishwa katika meza zao.


