
Gavana aapa kuwashtaki wachochezi
Na OSCAR KAKAI
GAVANA wa kaunti ya Pokot Magharibi, Simon Kachapin ameapa kuwapeleka mahakamani viongozi wanaowachochea wakazi juu ya miradi inayotekelezwa na serikali ya kaunti hiyo.
Gavana huyo alisema kuwa atawachukulia hatua kali viongozi hao ambao wanachochea wakazi .
“Tuko na ushahidi wa kutosha juu ya wale wanafanya uchochezi,alisema.
Haya yanajiri huku baadhi ya viongozi kutoka eneo la Pokot Kaskazini wakitishia kuenda mahakamani kulalamikia kuajiriwa kwa wafanyikazi wa kaunti hiyo wakisema watu wa eneo lao walitengwa. 
Kachapin ameshtumu vikali wanaokashifu serikali yake na kueneza propaganda na kuchochea wakazi.
“Kuna bodi ya kuajiri watu na wala sio mimi na hii inalingana na vile mtu amefuzu na hatuwezi kuajiri watu ambao hawana vyeti,” alisema.
Kachapin alitoa wito kwa viongozi wa eneo hilo kuwa na utulivu na kuacha kujuhusisha na siasa ambazo huenda zikatatiza maendeleo katika eneo hilo.
“Kuna wale wanazunguka wakisema kaunti imeiba pesa na hakuna kitu kama hicho, kazi yetu ni maendeleo,”alisema.
Huku haya yakijiri baadhi ya wakazi wa eneo la Kopoch wamekuwa wakipinga ujenzi wa jaa la kisasa la kurusha taka ambalo linajengwa na serikali ya kaunti hiyo.
Kiongozi huyo alisema kuwa kuna watu ambao wana masuala ya kibinafsi na hawafai kuruhusiwa kuingilia masuala ya kaunti hiyo huku akiwataka kushiriki katika masuala ya maendeleo na wala sio fitina.
“Hakuna haja ya watu kushiriki kwa kupigana vita ambavyo havina maana,” alisema.


