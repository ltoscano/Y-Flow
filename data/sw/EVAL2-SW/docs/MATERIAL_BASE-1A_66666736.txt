Vyombo vya habari katika mchakato wa Katiba Mpya III
May 15, 2014

WIKI iliyopita, pamoja na mambo mengine nilijadili dhana nyingine mbili zilizoainishwa na wanazuoni, zinazoelezea kwa nini nchi mbalimbali hutofautiana katika aina na hatua ya demokrasia, leo tunaendelea na dhana nyingine.
Dhana ya tatu, kwa mujibu wa Huntington, ni Replacement. Hapa wananchi waliochoka na utawala wa chama kilichopo madarakani wanaamua kuwaondoa watawala kwa nguvu na kuweka utawala mpya kama ilivyotokea Tunisia na Misri mwaka 2011.
Dhana ya nne ni: Foreign Intervention, yaani, pale nguvu ya mabadiliko inapotoka nje. Kwa maneno mengine, ni kama vile wahisani walivyolazimisha nchi zetu kuwa na mfumo wa vyama vingi au la kuziwekea vikwazo vya kiuchumi na kisiasa na mwisho watawala wa nchi hizi wakawa wapole na kuruhusu mabadiliko, japo, kwa shingo upande.
Uainishaji huu pamoja na kutoa mwanga unaotusaidia kuainisha aina za mabadiliko yaliyotokea katika nchi zetu kipindi cha vuguvugu la demokrasia, unatoa pia maelezo ya umuhimu wa sababu zilizojificha kama vile maslahi ya kisiasa, kiuchumi na kiutamaduni ya mataifa makubwa (mabeberu) au hata zilizo wazi kama vile uchumi wa nchi husika, tofauti za matabaka, makabila, dini, rangi, utamaduni na hata historia ya nchi husika katika kukomaza demokrasia.
Udadisi mwingine kuhusu siasa za mpito katika nchi zetu unabainisha kuwa baada ya kuingiza mfumo wa soko huria kama sehemu muhimu ya demokrasia hii pandikizi kumekuwa na mshikamano wa karibu kati ya fedha na siasa. Kwa vile kushika madaraka sasa kumeonekana kama mradi au mtaji basi michakato ya uchaguzi imekuwa na gharama kubwa, hasa zile zinazoelekezwa katika kununua wapiga kura.
Matokeo yake, kwa vile kuchaguliwa na kuchagua ni biashara, pale anapochaguliwa mbunge au diwani ni kama vile anakuwa amemalizana na wapiga kura wake. Kwa maneno mengine, unapokwenda dukani kununua bidhaa, unatoa fedha kwa muuzaji dukani na yeye anakupa bidhaa uliyoihitaji. Baada ya hapo mnaachana pale pale na kila mmoja anaendelea na changamoto zake. Uchambuzi huu hauhitimishi kwamba hivi ndivyo ilivyo katika nchi zote, kwa wanasiasa wote na kwa wakati wote. Uchambuzi huu unaelezea tu zile changamoto muhimu katika demokrasia changa kama zinavyoainishwa na wataalamu.
Dhana hii ya siasa na biashara, kama nilivyoandika Aprili mwaka jana, aliieleza vema Profesa Samuel Mushi katika kitabu cha REDET kiitwacho: Changamoto za Siasa Huria na Mustakabali wa Taifa (2009). Akaiita ni “Ubiasharishaji wa Siasa na Usiasishaji wa Biashara”. Kwamba ama wanasiasa wanaingia katika siasa wakafanye biashara (kwa sababu sasa wana rungu la maamuzi kuhusu tenda na mikataba) au wafanya biashara wanaingia katika siasa ili, kutokana na rungu la maamuzi, waendeleze biashara zao. Lakini pia kumekuwapo na mshikamano wa kusaidiana baina ya wanasiasa na wafanyabiashara. Wafanyabiashara wakifadhili sana wanasiasa katika michakato ya kununua kura na wanasiasa wakiwalipa wafanyabiashara kwa kuwaunganishia tenda, kuwapa misamaha ya kodi na kuwalegezea masharti ya sheria katika biashara zao. 
Haya yanatokea katika nchi nyingi zilizo katika mpito, na kwa kiasi fulani, hata katika demokrasia zinazoitwa komavu. Lakini hatari kubwa kwa demokrasia zinazoitwa changa ni kwamba dhana hii inajenga matabaka mawili hasimu na yenye nguvu. Tabaka moja ni la watu wachache wa daraja la kwanza (walalahai) na tabaka jingine ni la wananchi walio wengi (walalahoi) ambao kazi yao kubwa ni kutumika katika michakato ya kuchagua viongozi wao, kulipwa vocha au pilau, na kisha kutelekezwa. Yaliyotokea Tunisia, Misri na Libya mwaka 2011 yalidhihirisha kilele cha uhasama unaokuwa umejengeka baina ya tabaka la walalahai na walalahoi kwa muda mrefu huku ukifunikwa na mfumo wa kiimla.
Lakini ipo mifano pia ya jinsi walalahai, kwa kuhofia matokeo ya uhasama huu, wanavyoamua kutafuta njia za kuwachonganisha walalahoi ili wasipate muda kujiona kama wamoja halafu wakawa na nguvu. Matokeo yake, walalahoi hujikuta wakielekezwa kumtafuta mchawi wao – siyo katika mfumo tawala bali – katika tofauti zao za kikabila, kidini, kirangi, kihistoria. Hata pale yanapokuwa yanajadiliwa masuala mazito ya mustakabali wa nchi – kama vile kutengeneza katiba mpya – walalahoi huelekezwa katika kufikiria tofauti zao wenyewe kwa wenyewe kama tatizo na si tofauti zao na walalahai, kama ilivyokuwa Kenya mwaka 2007. Machafuko kadha wa kadha yanayotokea leo hii katika nchi mbalimbali Afrika ni matunda ya kilimo cha watawala kilichojikita katika kupanda mbegu za uhasimishaji miongoni mwa wananchi wao ili tu wawatawale kirahisi. Haya, na mengine, ni masuala ambayo mchakato wa katiba mpya hauna budi kuyapatia ufumbuzi.


