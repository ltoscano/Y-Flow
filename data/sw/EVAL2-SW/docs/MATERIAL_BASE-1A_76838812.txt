
Kisu cha Guardiola kukata shingo sita
Munich, Ujerumani. Licha ya kusubiri Julai ili kuanza kibarua kipya akiwa Manchester City, lakini kocha Pep Guardiola amedhamiria kuondoa wachezaji sita katika mageuzi makubwa kwenye kikosi hicho msimu ujao.
Guardiola ambaye ameshindwa kuiachia Bayern taji la ubingwa wa Ligi ya Mabingwa Ulaya ana ndoto ya kuiwezesha City kufanya vyema Ulaya msimu wake wa kwanza.
Manchester City ilichechemea kwa kiasi kikubwa kwenye mchezo wa marudiano dhidi ya Real Madrid kwenye Uwanja wa Santiago Bernabeu.
Udhaifu huo ni ushahidi mwingine wa kwa nini Guardiola lazima apitishe panga kwenye kikosi hicho kwa kuongeza wachezaji wapya. Hadi sasa, wachezaji sita wanatajwa kuwamo kwenye orodha ya kupunguzwa ya Guardiola na nafasi zao kujazwa na wengine wapya. Miongoni mwao ni kiungo Yaya Toure aliyeshindwa kuhimili vishindo dhidi ya Real, Jumatano usiku.
Kipa Joe Hart, mshambuliaji nyota Sergio Aguero pamoja na nahodha Vincent Kompany wao wanaweza kujihesabia maisha chini ya Guardiola, ingawaje wa Kompany si kwa kiasi kikubwa kutokana na kusumbuliwa na maumivu ya mara kwa mara. Mwingine anayeweza kuachwa ni David Silva ambaye hakucheza Bernabeu. Beki Gael Clichy anaweza kuondolewa, sawa na Samir Nasri. Nafasi ya beki wa kulia imetengwa kwa Aaron Cresswell kutoka West Ham. Guadiola anawataka kwenye kiungo, Ilkay Gundogan kutoka Dortmund na Paul Pogba kutoka Juventus.
Wakati huohuo, Manchester City ina kibarua cha kuilaza Arsenal kesho, Jumapili kwenye Uwanja wa Etihad ili kupigania kumaliza kwenye nne bora, ambako inashindana na Manchester United, ambayo inacheza na Norwich leo. 
United imebakisha mechi mbili ambazo zinaweza kuipaisha zaidi ya vijana wa Manuel Pellegrini, wote wasisaka nafasi ya kucheza Ligi ya Mabingwa Ulaya msimu ujao.


