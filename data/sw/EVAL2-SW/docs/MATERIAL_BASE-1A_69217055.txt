Hii ndiyo Tanzania
Nov 03, 2015

KUNA usemi wa wahenga kwamba, majaribu yasipokuua yanakuimarisha zaidi, Tanzania kama taifa, limepita na kwa namna fulani, bado lipo katika majaribu.
Tangu kuanza kwa kampeni za Uchaguzi Mkuu, kupiga kura na kutangaza matokeo, pamoja na kutarajia kuchagua viongozi watakaoongoza katika kipindi cha miaka mitano ijayo, Wa tanzania walikuwa na mtihani mwingine muhimu, lakini ambao haukuwa dhahiri sana.
Ushindani mkubwa miongoni mwa wagombea, hamasa na wakati mwingine jazba zilizotokana na kampeni za uchaguzi huu ziliwafanya baadhi ya watu ndani na nje ya nchi, kuanza kuamini kwamba huenda ile sifa ya Tanzania kuwa “kisiwa” cha amani inaweza kuwa historai, taifa hili lilikuwa mtegoni.
Jambo ambalo hawakulijua waliokuwa na hisia hizo ni kwamba hii ni Tanzania ya Wa tanzania. Pamoja na yote yaliyojitokeza, uchaguzi kuwa na ushindani mkubwa pengine kuliko wakati mwingine wowote katika historia ya nchi, Tanzania kwa kiasi kikubwa imeendeleza utamaduni wake wa amani na utulivu.
Wa tanzania kwa kutambua kwamba utanzania wao hautokani na mipaka tu ya kijiografia iliyowekwa na wakoloni, bali uhusiano wa kidugu na upendo miongoni mwao uliojengwa juu ya misingi imara ya utu wa binadamu, walijitokeza kistaarabu na kwa utulivu mkubwa kwenda kupiga kura na wameendelea kuwa wavumilivu wakati wa kusubiri matokeo rasmi yatangazwe na Tume ya Taifa ya Uchaguzi (NEC).
Kwa kufanya hivyo, Wa tanzania siyo tu wameendelea kuwaenzi wasisi wa taifa hili, ambao kwa namna ya pekee waliwekeza juhudi kubwa kujenga taifa lenye mshikamano na umoja miongoni mwa raia wenye imani, itikadi na kabila tofauti tofauti, lakini pia wameidhihirishia dunia kwamba taifa hili linaweza kuhimili majaribu na maisha yakaendelea.
Hamasa ya jumuiya ya kimataifa na vyombo vya habari vya nje kuja kufuatilia uchaguzi huu, ilikuwa ni pamoja na kuona kama Wa tanzania wanaweza kuvuka salama katika mazingira yaliyokuwa na uchaguzi wenye ushindani kwa kiwango hiki.
Ukiondoa dosari ndogo ambazo zimejitokeza katika uchaguzi huu, jambo moja la msingi ni kwamba dunia imethibitishiwa kwamba bado hali ya mshikamano imeendelea kuenziwa miongoni mwa Wa tanzania.
Tunawapongeza Wa tanzania kwa kulinda heshima yao na heshima ya taifa lao, wameonyesha ukomavu mkubwa wa kisiasa ambao unastahili pongezi. Kama kaulimbiu ya Gazeti hili la Raia Mwema inavyosema; “Muungwana ni kitendo,” Wa tanzania wameonyesha uungwana miongoni mwao kipindi hiki cha uchaguzi na bila shaka, wameendelea kuwa mfano kwa nchi nyingine katika kuendesha mchakato wa uchaguzi kwa njia ya utulivu, licha ya kasoro za hapa na pale ambazo, hata hivyo, haziwezi kubatilisha sura ya jumla ya utulivu wa taifa.


