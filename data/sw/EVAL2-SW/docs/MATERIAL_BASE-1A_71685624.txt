
Dau aapishwa Balozi Malaysia

Imeandikwa na Basil

Imechapishwa: 15 Septemba 2016

RAIS John Magufuli amemwapisha Dk Ramadhani Dau kuwa Balozi wa Tanzania nchini Malaysia.

Kabla ya kuteuliwa kuwa Balozi, Dk Dau alikuwa Mkurugenzi Mkuu wa Shirika la Taifa la Hifadhi ya Jamii (NSSF).
Kwa mujibu wa taarifa ya Ikulu jana kwa vyombo vya habari, Balozi Dk Dau anajaza nafasi iliyoachwa wazi na aliyekuwa Balozi wa Tanzania nchini Malaysia, Dk Aziz Mlima ambaye kwa sasa ni Katibu Mkuu wa Wizara ya Mambo ya Nje na Ushirikiano wa Afrika Mashariki.
Dk Dau aliteuliwa kuwa Balozi Februari 15, mwaka huu pamoja na waliokuwa mawaziri katika Serikali ya Awamu ya Nne, Mathias Chikawe na Dk Asha-Rose Migiro.
Aprili 13, mwaka huu, Chikawe aliteuliwa kuwa Balozi wa Tanzania nchini Japan, wakati Dk Migiro aliteuliwa kabla yake kuwa Balozi wa Tanzania nchini Uingereza.
Wakati huo huo, Rais John Magufuli, amewaapisha makatibu tawala wa mikoa mitatu aliowateua mwishoni mwa wiki iliyopita.
Walioapishwa ni Eliya Ntandu anayekuwa Katibu Tawala wa kwanza wa Mkoa mpya wa Songwe ulioanzishwa rasmi Februari 2016; Adoh Mapunda anayekuwa Katibu Tawala wa Mkoa wa Mara na Tixon Nzunda anayekuwa Katibu Tawala Mkoa wa Rukwa.
Wawili hao wanachukua nafasi za Benedict Ole Kuyan na Symthies Pangisa waliostaafu.
Baada ya kuapishwa, Balozi Dau na makatibu tawala wote watatu wamekula Kiapo cha Ahadi ya Uadilifu kwa Viongozi wa Umma kilichoongozwa na Kamishna wa Maadili Jaji mstaafu Salome Kaganda na kushuhudiwa na Rais Magufuli. Matukio yote yalifanyika Ikulu jijini Dar es Salaam.


