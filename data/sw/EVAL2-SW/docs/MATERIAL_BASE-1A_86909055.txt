
Chadema yakerwa viongozi wake kukamatwa

Imeandikwa na Lucas Raphael, Tabora

Imechapishwa: 13 Septemba 2016

CHAMA cha Demokrasia na Maendeleo (Chadema) Kanda ya Magharibi kimetahadharisha wakuu wa mikoa na wilaya, makamanda wa Polisi na wakuu wa vituo vya Polisi kote nchini kuacha chuki na kamatakamata kwa viongozi wake kwa kisingizio cha uchochezi.

Tamko hilo limetolewa leo na Ofisa wa chama hicho Kanda ya Magharibi, Daudi Ndelwa wakati akizungumza na vyombo vya habari ofisini kwake mjini Tabora kutokana na kile alichodai ni vitendo vya chuki na kamatakamata vinavyozidi kuwakumba viongozi wao. 
Ndelwa alisema jambo linalofanywa na watendaji hao wa serikali ni uonevu na hawawatendei haki viongozi hao kwani wanashindwa kufanya kazi za kuhudumia wananchi kwa uhuru na amani, hivyo kudhoofisha upinzani nchini. 
Alidai tangu kutangazwa kwa operesheni Ukuta kumekuwepo na kamakamata isiyokuwa na tija kwa jamii na taifa ikiwa ni pamoja na vitisho na kuwafikisha mahakamani viongozi wao pasipo sababu ya msingi.
Alitaja idadi ya viongozi waliokwishakamatwa kuanzia Agosti 20, mwaka huu katika mikoa ya Kigoma, Katavi na Tabora kuwa imefikia takribani 15 na kufunguliwa kesi.
Alisema baadhi ya viongozi wamepata dhamana, lakini wengine wanaendelea kusota rumande akiwemo Mwenyekiti wa Chadema Mkoa wa Kigoma, Ally Kisara, Mratibu wa Vijana, Diwani Maligimbi, Katibu wa Wilaya ya Kigoma Mjini, Frank Luchesha na Mwenyekiti wa Mwanga Sokoni, Moses Bilataya.
Waliokamatwa katika mkoa wa Katavi ni Katibu wa Kanda ya Magharibi Reuben Kaduna, Mwenyekiti wa Mkoa Laurent Magweshi, Katibu wa Mkoa wa Katavi, Almas Ntije ambao alisema walikamatwa wakiwa wanaendesha vikao vya ndani na kuhojiwa na Polisi kwa kuhusishwa na uchochezi.


