
Gor Mahia yasajili wachezaji Olunga, Santos na Sentongo
Na PHILIP ONYANGO
BAADA ya kuwapoteza wachezaji wao watatu hodari Dan Sserenkuma, David Owino na Godrey Kizito, timu ya Gor Mahia imeji satiti na kuwasajili wachezaji hodari ambao wanatarajiwa kuleta msisimuko katika mashindano ya Kimataifa yajao.
Kulingana to Ludovick Aduda ambaye anashugulika na usajili wa wachezaji katika timu hiyo, Gor Mahia imemsajili mshambuliaji matata wa Thika United Mike Olunga ambaye ametia sahihi mkataba wa mwaka mmoja. 
Pia mchezaji wa kimataifa Jerry Santos ambaye hapo awali alikuwa akiichezea timu ya Simba ya Tanzania ametia sahihi mkataba wa mwaka mnoja.
K’Ogalo pia imevuka mipaka na kuwasajili wachezaji wenye vipawa vya juu kama vile Farouk Sentongo ambaye anaichezea timu ya taifa ya Uganda, Khalid Aucho, vile vile mchezaji wa timu ya taifa ya Uganda na Pierre Kwiizera ambaye ni raia wa Burundi na ambaye amekuwa akisakata soka yake katika nchi jirani ya Tanzania na timu ya Simba.
Aduda aliambia Taifa Leo kuwa tayari pia wame makubaliana na mlinda lango wa kitaifa Bonface Oluoch ambaye ameihama timu ya Tusker na kujiunga na Gor Mahia na mlinzi Martin Werunga kutoka timu ya Talanta.
“Naweza kusema kuwa kama ofisi tume jaribu sana kuwaleta wachezaji wenye mchezo wa hali ya juu katika timu yetu.Iliobaki sasa ni Mkunfunzi Frank Nutall kukabidhiwa wachezaji hao wote ili aanze kazi ya kuwanoa”, alisema Aduda.
Msemaji huyo pia alitangaza kutimuliwa kwa wachezaji watano kutoka kikosini kwa kukosa makali lakini akayabana majina yao hadi mkufunzi ajulishwe. “Kuna wachezaji ambao hawakuisaidia timu yetu kwenye msimu uliopita, kwa hivyo tumeonelea tuachane nao ili watafute vilabu vingine”, alisema Aduda.
Aduda pia alichukua nafasi hiyo kumshukuru kiongozi wa kitaifa wa soka nchini kwa kuziruhusu timu za Gor Mahia na Sofapaka ambazo zitashiriki mechi za kimataifa kusajili wachezaji saba wa kigeni badala ya wa tano, akisema jambo hilo litaisaidia timu hizo kuwa na wachezaji wengi wenye tajriba ya hali ya juu.


