
Domayo aikosa Simba, Kipre arejea
Dar es Salaam. Kiungo wa Azam, Frank Domayo ataendelea kuwa nje ya uwanja kwa wiki mbili kutokana na maumivu ya kifundo cha mguu, lakini mshambuliaji Kipre Tchetche yuko fiti kuivaa Simba leo.
Domayo ambaye katika siku za karibuni amerudi kwenye ubora wake aliumia kifundo cha mguu katika mchezo wa nusu fainali ya Kombe la Shirikisho (FA) dhidi ya Mwadui uliofanyika wiki iliyopita.
Kocha wa Azam, Stewart Hall alisema atamkosa Domayo leo kutokana na majeruhi, lakini anashukuru Kipre ambaye naye alikosa michezo kadhaa kutokana na majeruhi ya kifundo cha mguu, amerejea na yuko fiti kuongeza nguvu katika mchezo wa leo dhidi ya Simba kwenye Uwanja wa Taifa, Dar es Salaam. “Kipre yuko vizuri na tunafurahi amerejea na kutuongezea nguvu kwani wimbi la majeruhi limeiandama timu yangu hivi sasa.
“Domayo bado hali yake na atakuwa nje ya uwanja kwa wiki mbili ziadi akiendelea na matibabu kutoka kwa madaktari wetu na ninaamini baada ya muda huo atajiunga na wenzake,”alisema Hall.
Wachezaji wengine ambao wapo katika hatihati ya kuukosa mchezo wa leo dhidi ya Simba ni beki Pascal Wawa, mshambuliaji Allan Wanga, Waziri Salum na Lacine Diouf.
Kiungo Himid Mao ataukosa mchezo huo kutokana na kuendelea kutumikia adhabu ya kadi nyekundu aliyopata katika mchezo dhidi ya Mtibwa Sugar na tayari alikosa mchezo uliopita dhidi ya Majimaji ya Songea ambao Azam ilishinda kwa mabao 2-0. 


