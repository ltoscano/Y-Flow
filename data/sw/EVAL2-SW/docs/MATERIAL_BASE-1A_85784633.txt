

DHAMBI ya kuona kuwa Wa tanzania hawataweza na kuamini kuwa wanaotoka nje ndio wanaweza kama ambavyo Rais John Pombe Magufuli alivyobainisha hivi karibuni kuwa ndio kanuni ambayo imekuwa ikitumiwa na wapanga sera na wafanya Uamuzi na hilo halina ubishi.
Ukichokonoa katika mtazamo wa kina licha ya Rais kusema kuna kuoneana wivu katika masuala ya uwekezaji upande wa pili wa shilingi unaonesha kuwa kukwama kwa wazawa kupata fursa au kupewa kipaumbele kunasababishwa na rushwa.
Ukweli unabakia kuwa hakuna mwekezaji mzawa atakayekubali kutoa rushwa ya kiwango kinachotolewa na wawekezaji kutoka nje na kwa kasumba ya kuoneana wivu mpokeaji atataja kiwango cha kukatisha tamaa.
Mazingira ya aina hiyo yanaonesha kuwa ile kanuni mahiri ya ‘Rushwa ni adui wa haki sitapokea wala kutoa rushwa’ imekuwa haiwasuti wala kuwakeresha tena wapanga sera na Uamuzi, zaidi ya kuukumbatia uliberali kwa kujineemesha na kusahau maslahi mapana ya jamii ambayo inaundwa na wavuja jasho.
Lakini katika kuthibitisha kuwa rushwa ndio inayokwamisha wazawa katika kupata fursa za kuwekeza Benki ya Dunia imeliweka hilo wazi katika tafiti ambazo imekuwa ikifanya na kuchapisha ripoti jinsi hali ya biashara katika nchi mbalimbali imekuwa ikiathiri uwekezaji.
Tafiti hizo zimekuwa zikifanywa kwa kuwapeleka watafiti katika nchi kadhaa duniani ambao huzungumza na watu mbalimbali hususani wawakilishi wa kampuni za biashara kuhusu vikwazo wanavyopata katika kuwekeza vitega uchumi katika nchi husika.
Mwaka 2006 kwenye utafiti wake zaidi ya kampuni 67,000 katika nchi tofauti 103 zilizohojiwa kujua maoni yao kuhusu hali ya uwekezaji katika nchi husika.
Kwa Tanzania mwaka 2006 utafiti huo ulihusisha kampuni 419 zilizohojiwa ili kubaini mtazamo wao kuhusu hali ya uwekezaji na biashara kwa jumla hapa nchini. Kabla ya utafiti huo wa mwaka 2006 utafiti mwingine kama huo ulifanyika mwaka 2003.
Tafiti hizo za Benki ya Dunia huwa ni muhimu kwa sababu zinasaidia kampuni na wawekezaji duniani kwa jumla kufanya tathmini na uamuzi pale wanapotaka kwenda kuwekeza katika nchi za nje.
Kigezo kimojawapo kinachotazamwa katika tafiti hizo ni suala zima la rushwa. Kampuni zinazohojiwa huulizwa kama wanalazimika kutoa rushwa ili kupata vibali vya kufanya biashara ama kuwekeza katika nchi fulani. Vile vile huulizwa kiwango cha rushwa wanachotoa ili kuruhusiwa kuwekeza.
Kilichojitokeza ni kwamba kampuni nyingi zilidai kuwa zimekuwa zinatoa rushwa ili kuruhusiwa kuwekeza katika miradi mikubwa ya Serikali nchini Tanzania.
Malipo hayo ni yale yasiyokuwa rasmi na hayaingii kwenye kumbukumbu za Serikali kwa mfano pale mwekezaji anapopaswa kutoa zawadi ama kiasi fulani cha fedha kwa kiongozi fulani wa Serikali ili amsaidie kufanikisha azma yake ya kuwekeza. Vile vile pale ambapo wawekezaji wanalazimika kutoa chochote ama waweze kupata misamaha ya kodi au kupunguziwa kodi.
Wawekezaji wengine wanadai kuwa kila wanapokutana na wakaguzi wa kodi huwapa chochote ili mahitaji yao ya uwekezaji yaweze kutekelezwa kama walivyotarajia.
Kwa mujibu wa ripoti hiyo Benki ya Dunia kiwango cha rushwa kinachotegemewa kutolewa ili kupata uwekezaji katika miradi ilikuwa ni asilimia 2.94 mwaka 2006 na kwa jumla wawekezaji walikuwa wakitarajia kutoa kiasi cha asilimia 2.7 ya mradi kama rushwa na malipo mengine yasiyokuwa rasmi ili mambo yaweze kuwanyookea.
Hiki kiwango cha asilimia 2.7 kilikuwa juu ya wastani wa rushwa kama hiyo katika nchi za Kusini mwa Jangwa la Sahara, ambayo ilikadiriwa kufikia asilimia 2.14 ya mradi.
Wakati wa utafiti kama huo uliofanyika mwaka 2003 kampuni zilidai kuwa kiasi cha rushwa walichokuwa wakitoa ili mambo yao yaweze kwenda vizuri kilikuwa ni asilimia 2.90 ya mradi. Hii ilikuwa chini ya kidogo ya asilimia 2.94 iliyoripotiwa mwaka 2006.


