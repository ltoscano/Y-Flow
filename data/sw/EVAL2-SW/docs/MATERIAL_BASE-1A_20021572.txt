
Chanjo zilizoadimika zaanza kuwasili

Imeandikwa na Mwandishi Wetu

Imechapishwa: 05 Oktoba 2016

SERIKALI imetangaza kuwa chanjo ambazo zilikuwa zimeadimika nchini zimeanza kuwasili juzi na nyingine zitawasili leo.

Aidha imesema kwamba chanjo hizo zitaanza kusambazwa wiki hii.
Kauli ya kuwasili kwa chanjo hizo imetolewa na Mkuu wa Kitengo cha Mawasiliano Serikalini – Afya, Nsachris Mwamwaja.
Alisema katika taarifa yake kwamba: “Wizara ya Afya, Maendeleo ya Jamii, Jinsia, Wazee na Watoto inapenda kuwafahamisha wananchi kwa ujumla kwamba chanjo ambazo zilikuwa zina upungufu za pepopunda (T.T) na kifua kikuu (BCG) zimewasili Oktoba 3, 2016 na Oktoba 5, 2016 tutapokea chanjo za polio (OPV).
Chanjo hizi zitaanza kusambazwa wiki hii.” Alisema kuwasili chanjo hizo,
wanategemea upungufu huo wa chanjo katika baadhi ya sehemu za nchi utakwisha na wazazi na walezi wanaombwa kuwapeleka watoto wale ambao hawajapata chanjo wakakamilishe. 
Septemba 15, mwaka huu, Waziri wa Afya, Maendeleo ya Jamii, Jinsia, Wazee na Watoto, Ummy Mwalimu alikiri upungufu wa baadhi ya chanjo nchini. Alizitaja chanjo zilizopungua kuwa ni kwa ajili ya kukinga ugonjwa wa surua na rubella (MR), kifua kikuu (BCG), polio (OPV) na pepopunda (TT).
Kwa mujibu wa Ummy, chanjo hizo zinatumika kwa ajili ya watoto wanapozaliwa hadi miaka miwili na wajawazito kulingana na mwongozo wa chanjo, uliotolewa na wizara ili kuwakinga na magonjwa hayo.
Alisema ili kukabiliana na upungufu huo, wizara imekwishanunua na inategemea kupokea chanjo ya polio dozi milioni mbili zilizotarajiwa kuwasili Septemba 19, mwaka huu, chanjo ya pepopunda dozi 1, 240, 000 na chanjo ya kukinga kifua kikuu kiasi cha dozi milioni mbili.


