Rais ajaye aweje?
Sep 25, 2014

INAHUSU nchi yetu na mustakabali wake. Hii ni nchi yetu. Ni nchi yetu sote. Tanzania, nchi tuliyozaliwa, nchi tunayoipenda.
Kuna wengi sasa wenye kujadili sifa za rais ajaye. Lakini, kwa bahati mbaya, hatujadili sifa za chama kinachopaswa kushika dola kwenye uchaguzi ujao. Kwamba hatujadili sera wala itikadi za vyama. Tunajadili zaidi majina ya watu. Ndivyo tulivyo.

Inasemwa, kuwa mti mmoja haufanyi msitu. Hivyo, rais pekee kama mtu hawezi kufanya miujiza kama nyuma yake hana chama makini, chenye sera na itikadi za kumkomboa mwananchi. Chama chenye miiko, kanuni na taratibu zinazofuatwa. Chama chenye adhabu zinazotekelezwa kwa wenye kukiuka miiko, kanuni na taratibu za chama husika.

Nilikuwa mtoto mdogo sana wakati Azimio la Arusha linazaliwa. Ni mwaka 1967. Nina bahati ya kukulia katika vuguvugu la Azimio. Miaka kumi baada ya Azimio la Arusha nilikuwa na akili timamu kulishuhudia na kulielewa tukio kubwa la kwanza la kisiasa nililopata kulishuhudia katika historia ya nchi yetu Tanzania; kuzaliwa kwa Chama cha Mapinduzi (CCM) Februari 5, 1977.

Februari 5, 1977 nilikuwa ni mmoja wa watoto waliokaa chini pale Ofisi ya TANU Ilala Bomani kando ya Barabara ya Uhuru. Nilikwenda pale na watoto wenzangu kutoka Mtaa wa Iringa, Ilala. Tulikwenda kushuhudia bendera ya TANU ikishushwa, na ya CCM ikipandishwa.
Barabara ile ilifungwa na watu walikuwa wengi. Kulikuwa na gwaride la chipukizi, ngoma na kwaya ( Kwaya ya Mzee Makongoro (sasa marehemu).
Kaka yangu, Grey, alikuwapo pia kucheza halaiki na kikundi chao cha ‘ Manyanda’. Alisoma Shule ya Msingi Boma. Pale Ilala Bomani niliona nyuso za watu wazima zilizojaa imani. Ni imani kwa viongozi wao na imani kwa Taifa. TANU kilikuwa chama cha wananchi, hakikuwa chama cha wanachama wa TANU au kikundi kidogo cha watu ndani ya TANU.
Vivyo hivyo, CCM ilizaliwa ikiwa ni chama cha wananchi, si chama cha wanachama wa CCM au kikundi kidogo cha watu ndani ya CCM. Mwaka ule wa 1977, hata kwa macho ya utoto, niliiona imani ile ikiambukizwa kwetu tuliokuwa watoto enzi hizo.
Tulijawa na matumaini kwa chama chetu kipya, CCM, Chama cha Mapinduzi, kwa wananchi wa Tanzania, hivyo basi, Chama Cha Wananchi.

Naam, ilihusu imani. Siasa ni jambo zuri na siasa ni imani. Siasa ndiyo inayoendesha nchi. Kuna umuhimu mkubwa wa kuwapo kwa imani ya wananchi kwa siasa ya nchi, kwa wanasiasa na viongozi wao.

Maana, leo mazingira ya Mtanzania wa kawaida kushiriki siasa za majukwaani yamefanywa kuwa magumu mno. Wenye sifa na vipaji vya uongozi hawapati nafasi za kushiriki uongozi kwa vile tu hawana fedha mifukoni au watu wa kuwafadhili kupata uongozi.
Ni kuanzia hata ngazi ya udiwani kwenda mbele. Zimepita, tena kwa masikitiko makubwa, enzi za katibu tarafa kusimama jukwaani akajieleza na kupata ubunge kwa kumshinda profesa wa chuo
kikuu.
Hii leo, mtu akitangaza kuwa ana dhamira ya kugombea udiwani, achilia mbali ubunge, kuna watakaomtazama kwa kumtilia shaka. Watajiuliza ni wapi
ameyatoa mamilioni ya shilingi ili agharamie kampeni zake ikiwamo kuwahonga wapiga kura.
Si wote wenye kugombea nafasi za siasa siku hizi wanaolazimika kuhonga wapiga kura, lakini kuna wengi wanaofanya hivyo. Naamini, kuwa inawezekana tukawa na Katiba itakayotoa nafasi kwa Wa tanzania wenye sifa za uongozi kushiriki uongozi bila kulazimika kutumia fedha nyingi, bila kulazimika kuhonga.
Ndiyo, tunaweza tukaandaa Katiba itakayoziba nafasi kwa kikundi kidogo cha watu kuwa na nguvu kubwa za kimaamuzi kwa nchi yetu na hata kufikia hatua ya kuamua nani awe kiongozi na nani asiwe.Uwezo hata wa kununua uongozi.
Mustakabali wa nchi yetu unahusu mabadiliko pia ya kizazi katika uongozi wa nchi. Ndiyo maana kuna umuhimu mkubwa wa kuona ni kwa jinsi gani walio madarakani sasa wanaandaa mazingira ya kukabidhi madaraka kwa kizazi kinachofuatia bila kuathiri vibaya mustakabali wa nchi yetu hata baada ya wao kuondoka duniani.
Haipendezi kabisa, na ina ladha mbaya, pale baadhi yao wanapoumiza vichwa vyao, si kwa maslahi ya Wa tanzania bali yao binafsi, familia na jamaa zao. Viongozi wetu wa wakati huo, Mwalimu Julius Nyerere na wenzake, waliumiza vichwa vyao kwa ajili yetu.


