Nazalí komítúna sɔ́kí Ema asílí amelí kɔ́pɔ ya masanga. Ndéngé níni yĕ azalí koloba míngi míngi boye@ Kási na monɔkɔ nandimí maloba ma yĕ, "Mokili mozalí mpási míngi, tósála ko bóní@"

"Mpé bísó mɔ̆kɔ́ tozalí kobákisa naíno."

"Likambo tɛ́. Sikáwa nalingí nákɛndɛ. Otíkala malámu."

"Kási ókɛndɛ sikáwa ndéngé níni@ Ndáko ya ngáí ezalí áwa pɛnɛpɛnɛ. Okoyâ̂ kotála ndáko ya ngáí tɛ́@"

"Tɛ́. Natíkí bána o ndáko bangó mɔ̆kɔ́. Bamamá ba bangó bazalí tɛ́."

Zóba na ngáí mobáli. Mpɔ̂ níni nakoyébisa mwăsí óyo te băsí ba ngáí bazalí tɛ́. Makambo ma ndáko ya ngáí matálí yĕ tɛ́. Nzókandé nabákísí, "Mamá wa Didye akeí mbóka, mosúsu azalí o lopitalo. Nakɛndɛ́kí kúna na ntɔ́ngɔ́."

"Yangó wâná ko! Osílí oyébísákí ngáí te băsí bazalí tɛ́. Bôngó moto mɔ̆kɔ́ akozila yɔ̆ o ndáko azalí tɛ́. Náni akoswánisa yɔ̆ sɔ́kɔ́ ozóngí nɔkí tɛ@ Yáká kotála ndáko ya ngáí."

Áwa azalí koloba bôngó, mongóngó mwa yĕ mokoyébisa ngáí 'te mwăsí óyo, motéma mwa yĕ mosílí mokómí mosika. Kási ngáí mobáli, zóba monɛ́nɛ. Nandimí maloba ma yĕ mpé nalandí yĕ. Tozalí na lisoló lya makambo ma kala téé tokómí o esíká ndáko ya yĕ ezalí. Motéma mwa yĕ sé kobɛ́tɛ nɔkí nɔkí. Azalí •kodendaka• wâná lokóla mwăsí akeí komɛlɛ masanga. Esíká tokómí, atíyélí ngáí kíti o libosó lya ndáko. Atíyí molangi, mpé tomɛlí bísó na yĕ.

Áwa tozalí na lisoló boye, likoló libándí koyinda mpé mopɛpɛ moyéí makási. Eúmélí tɛ́, matanga ma mbúla mabándí kokita. Ntembe tɛ́, mbúla makási ezalí koyâ̂. Tokimí mbúla mpé tokóbí lisoló lya bísó o káti ya ndáko. Kɔ́pɔ tomɛlɛ́kí o libándá ezalí ná likambo tɛ́, kási áwa tokímákí o káti ya ndáko mpé tobéndí kɔ́pɔ mosúsu, zabolo atíyélí bísó motámbo. Ná mbúla boye nakokí kokɛndɛ nɔkí tɛ́. Nasololí míngi mpenzá na moníngá wa ngáí mwăsí. Ngáí ná yĕ toyókí ɛlɛngí na kokundola makambo ma bomwána bwa bísó. Nakokí kobimisa makambo mánsɔ tɛ́, nakotúna bobɛ́lɛ́ bínó, bandeko ba ngáí babáli. Esíká yangó ebongí ná ngáí@ Bótála likambo liye. Ngáí navándí wâná ná moníngá mwăsí. Moníngá azalí ná mobáli tɛ́, azalí sé kolinga ngáí lokóla kala. Sé bísó míbalé o ndáko ya yĕ. Mpé kúna o ndáko ya ngáí mɔ̆kɔ́, moto akotúna ngáí ngonga ya bozóngí azalí tɛ́. Bínó mɔ̆kɔ́ bókátela ngáí likambo. Makambo masúkákí malámu to tɛ́@

Nabálákí băsí míbalé na ntína 'te nákima nzelá ya moyíbi. Nzelá ya moyíbi elekí mabé. Nzókandé sikáwa nayébí 'te, sɔ́kɔ́ obálí băsí míbalé mpé oyébí kokanga motéma tɛ́, ndózalí sé moto wa mobulu.