Kwanini CCM inatawala kama vile siyo chama tawala?
Apr 17, 2014

KATI ya maneno yanayonukuliwa sana na watu hasa ndani ya CCM kuhusu Mwalimu Nyerere ni kauli yake kuwa “Bila CCM madhubuti nchi yetu itayumba”.

Binafsi maneno haya sikuwahi kuyapa uzito mkubwa kiasi hicho kwani mara nyingi nimeyachukulia kama ni maneno ya kisiasa tu.

Hata hivyo, matukio ya kwenye Bunge la Katiba yamenithibitishia kuwa CCM si tu imepoteza umadhubuti ambao ilidhaniwa inao na sasa imekuwa ni kama chama butu kinachotawala.
Mwitikio wa uongozi wa CCM wa changamoto za kwenye Bunge la Katiba umenifanya nihoji kama CCM inajiona ni chama tawala au inatawala kama chama kisichojiona!
Chama cha siasa kinaposhinda uchaguzi kinakuwa kimepewa madaraka (mandate) ya kufanya mambo fulani na mojawapo au jambo kuu zaidi ni kutawala. Kutawala huku kunaendana na kutekeleza sera zake na mipango yake mbalimbali.
Hii ndiyo sababu vyama vinagombea nafasi ya kuongoza; yaani vipate nafasi ya kutimiza mipango yake mbalimbali ya kisiasa.
CCM iliuteka mchakato wa Katiba mpya na kimeutengeneza ili ukidhi mahitaji yake. Hata hivyo tukiangalia jinsi ambavyo baadhi ya mambo yamekuwa yakifanyika huko Bunge la Katiba kunatufanya tuhoji kama CCM bado inauthabiti, uthubutu na ushawishi ambao kiliwahi kuwa nao.
Tumeliona hili kwenye suala la kuamua namna ya upigaji wa kura wa kupitisha vifungu mbalimbali vya rasimu ya Katiba ili view kwenye Katiba itakayopendekezwa kwa wananchi ili wapigie kura ya maoni. Kwa karibu wiki tatu walishindwa kuamua kama watapiga kura ya siri au ya wazi!

Hii baadhi yetu ilitushangaza; hivi kulikuwa na ugumu gani kupiga kura ya siri kuamua jambo hili na uamuzi wowote uwafunge wote?
Matokeo yake wamekuja na mojawapo ya sera za ajabu sana za kila mjumbe kuamua kupiga kura anavyotaka – ya wazi au ya siri kwenye jambo lile lile moja!
Lakini hili ni moja tu; jambo jingine ni jinsi gani CCM na wingi wake wote inaonekana kushindwa kuonyesha mwelekeo wa maono katika Bunge la Katiba!
Hoja zinazotolewa na baadhi ya makada wake zimekaa kinamna ya ajabu sana hadi inabidi kujiuliza kama hawa ni kweli wana CCM au la!
Mwitikio wa suala la Hati ya Muungano na hata hoja ya uhalali wa Muungano umeshangaza. Jinsi gani hotuba ya Rais Kikwete ilivyoshambuliwa inashangaza!
Matokeo yake tumeo na baadhi ya watu wakimshambulia Jaji Joseph Warioba – Mwenyekiti wa Tume ya Mabadiliko ya Katiba – kiasi inashangaza kama walikuwa wana maana gani.
Baada ya kutafakari sana naweza kuona mambo mawili japo yanaweza kuwapo na mengine. Naamini kwanza kwamba CCM imekosa uongozi madhubuti wa kifikra (ideological leadership). 
Sijui kama kuna mtu yeyote ndani ya CCM ambaye anaweza kuonekana kama ni kiongozi wa kifikra kama wale tunaowaona katika Upinzani.
Leo hii na kwa haki kabisa tunaona wapinzani wakimwaga sera zao vizuri zaidi na fikra zao zikigusa fikra za wananchi kwa hoja – hata kama hoja hizo zikiangaliwa kwa karibu, zina matobo mengi!
Lakini Mtanzania wa kawaida anaweza kuvutiwa na namna ya ushawishi unaofanywa na viongozi wa Upinzani kuliko ule wa CCM.
Hata Rais Kikwete alipopewa nafasi ya kuzungumza alibakia kuonekana anatoa mipasho na hotuba isiyooonyesha msimamo thabiti wa kile anachosimamia au kuamini!
Lakini jambo la pili ambalo ninaamini ni la kweli zaidi na muda utaamua ukweli wake ni kuwa CCM hawakuwa na mpango wa kutaka Tanzania ipate Katiba mpya kabla ya 2015.
Hili nimelifikiria hasa baada ya kupoteza karibu mwezi mzima kwa kujadiliana kanuni tu na sasa wiki zinaisha wakiwa wamejifunga kwenye kujadiliana Sura ya Kwanza na Sura ya Sita ya Rasimu!

Na kwa vile tayari uongozi wa Bunge umeonakana kuomba muda zaidi uongozwe ni wazi kuwa kazi hii haitaisha ndani ya muda uliowekwa.
Hii ni kweli kwa sababu ya ujio wa Bunge la Bajeti na baadaye mwaka huu uchaguzi waSerikali za Mitaa ambao sidhani kama unaweza kufanyika chini ya Katiba mpya.
Na endapo mchakato huu utaahirishwa kama inavyotarajiwa uwezekano wa kumaliza kuandika Katiba mpya mwaka huu na kufanya kura ya maoni kwa kweli ni finyu kama haupo kabisa.
Na hapo hatujaangalia endapo wananchi watapitisha rasimu ya serikali tatu vipi ujio wa Serikali ya Tanganyika, na Katiba yake na uchaguzi wa viongozi wake vitafanyika lini na vipi!


