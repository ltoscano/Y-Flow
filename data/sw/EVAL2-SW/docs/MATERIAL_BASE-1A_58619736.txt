
SERIKALI YATUA MZIGO DENI LA MAKANDARASI
Mwanza. Waziri wa Ujenzi, Uchukuzi na Mawasiliano, Profesa Makame Mbarawa amesema Serikali imekamilisha kulipa deni la Sh1.1 trilioni iliyokuwa ikidaiwa na makandarasi wakubwa na wadogo nchini.
Aliyasema hayo juzi mjini hapa alipokuwa akifungua mkutano wa Mashauriano wa Bodi ya Usajili wa Makandarasi (CRB).
Profesa Mbarawa alisema licha ya kulipa deni hilo, lakini bado miradi mingi inajengwa chini ya kiwango na mingine haikamiliki kwa wakati.
Hivyo, ameitaka CRB kusajili makandarasi wenye sifa na kuwafutia usajili wale wanaobainika kufanya kazi kiubabaishaji kwa kujenga miradi chini ya viwango.
“Mnatakiwa kufanya kazi kwa uaminifu na weledi, ubabaishaji unaofanywa na baadhi yenu kunaisababishia hasara Serikali, lakini mkifanya kwa weledi, mtaisaidia kuinua uchumi wa nchi yetu ili ufikie kiwango cha kati ifikapo 2025 katika sekta zote za miundombinu,” alisema Profesa Mbarawa.
Alisema Serikali ilianza kulipa deni la makandarasi wadogo na wakubwa Desemba, mwaka jana.
Alisema makandarasi wadogo wamelipwa jumla ya Sh462 bilioni na wakubwa Sh650, bilioni.
Kaimu Msajili wa (CRB), Rhoben Nkori alisema mwaka jana bodi iliwafuta makandarasi 294 baada ya kushindwa kutimiza matakwa ya Sheria ya Usajili wa Makandarasi na ilisajili wapya 808 ambao walifanikiwa kukagua miradi 2,735 sawa na asilimia 69.
Mwenyekiti wa CRB, Consolata Ngimbwa aliiomba Serikali kutenga miradi itakayotekelezwa na makandarasi wa ndani.
Alisema kwa sasa asilimia 60 ya zabuni hufanywa na wageni huku wazawa wakipatiwa asilimia 40. Waziri Mbarawa aliahidi kulitafutia ufumbuzi ombi hilo, huku akiwapa angalizo la kuwa waaminifu. 


