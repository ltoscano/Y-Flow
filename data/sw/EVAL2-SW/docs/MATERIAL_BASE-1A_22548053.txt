
Imechapishwa: Tue, Apr 12th, 2016

Nchi jirani zinavyotishia ustawi Bandari ya D’ Salaam

*Shehena ya mizigo yapungua kwa asilimia 50

Na Mwandishi Wetu, Dar es Salaam
MACHI 30, mwaka huu nilibahatiaka kuwa miongoni mwa waandishi wa habari kutoka vyombo mbalimbali ambao tulitembelea Bandari ya Dar es Salaam kujionea utendaji kazi wake.
Bandari ni moja ya sehemu yenye pilikapilika nyingi mno kutokana na kuwapo vitendo mbalimbali vya kuhudumia wateja.
Historia inaonyesha Bandari ya Dar es Salaam ambayo ni kubwa kuliko zote nchini, inahudumia shehena za aina mbalimbali kutoka nchi zipatazo 10.
Nchi hizo ni Tanzania, Zambia, Jamhuri ya Kidemokrasia ya Kongo (DRC),Rwanda, Burundi, Malawi, Uganda, Zimbabwe na Comoro. Lakini pia inahudumia kwa kiasi kikubwa shehena ya Sudani Kusini.
Bandari ya Dar es Salaam ina gati 11 zenye uwezo wa kuhudumia tani 10.1 kwa mwaka ikijumuisha shehena ya kawaida tani milioni 3.1, maji tani 6.0 makontena 600,000 Bandari Kavu (ICDs). 
ICDs zinatumika kuhudumia shehena ya makontena na kwa ujumla zinao uwezo wa tani milioni 1.0 kwa mwaka.
Akizungumza na ujumbe wa waandishi hao, Mkurugenzi wa Masoko wa Mamlaka ya Bandari Tanzania (TPA), Francisca Muindi, anasema kuna umuhimu wa kuwa na ongezeko la shehena kutoka nchi jirani.
Anasema ongezeko hilo husaidia kukuwa kwa pato la Taifa kutokana na Serikali kukusanya kodi kutoka kwenye biashara hizo.
Anasema ukuaji wa viwanda na huduma (multiplier effects) nyingine tofauti,kuongeza ushirikiano na biashara kati ya Tanzania na nchi jirani
“Kupunguza gharama za usafirishaji kutokana na mzigo mkubwa, husaidia kupungua gharama kwa mlaji kwani huwa na bei bora katika ushindani kwenye masoko ya kimataifa,”anasema Muindi.


