Lowassa: Ukawa imekosa au imepata?
Aug 12, 2015

HATIMAYE imetokea. Baada ya jina lake kukatwa katika kinyang’anyiro cha kutafuta mgombea urais kupitia Chama Cha Mapinduzi –na baada ya minong’ono iliyodumu kwa muda mrefu kuhusu iwapo Edward Lowassa atabaki au kuhama kutoka chama hicho, sasa ni rasmi kuwa amejiunga na Chama cha Demkrasia na Maendeleo (Chadema).
Lowassa sasa ndiye mgombea wa nafasi ya urais kupitia vyama vinavyounda Umoja wa Katiba ya Wananchi (Ukawa) unaoundwa na vyama vya NCCR Mageuzi, Chama cha Wananchi (CUF), Chadema na National League for Democracy (NLD).
Kutokana na hatua yake ya kuhama kutoka CCM, Lowassa aliyewahi kuwa Waziri Mkuu, ameweka historia ya kuwa kiongozi wa kwanza wa ngazi za juu kutoka chama hicho kujiunga na upinzani tangu Tanzania ilipoanza siasa za vyama vingi zaidi ya miaka 20 iliyopita. 
Wakati akiwania nafasi hiyo kupitia CCM, Lowassa alikuwa akionekana kama mgombea kinara na tafiti nyingi zilizofanyika zilimuonyesha kama mgombea aliyekuwa na nafasi kubwa zaidi ya kushinda. Kuondoka kwake CCM kumekitikisa chama hicho kuanzia juu mpaka chini.
Lowassa ni mwanasiasa mwenye taswira mbili tofauti. Kwa wengine, anaonekana kama mfano wa viongozi wa kuigwa kwa utendaji na si maneno matupu lakini kwa wengine anaonekana kama ndiye “ Baba wa Ufisadi” hapa nchini. Vyote hivi viwili anakwenda navyo Ukawa.
Hata kwa mambo ambayo Ukawa imekuwa ikiyasimamia kwa muda mrefu, Lowassa si aina ya mtu anayekwenda na sera hizo. Ukawa imejijengea sifa kutokana na mambo makubwa mawili; mosi msimamo wa kuunga mkono mapendekezo ya Tume ya Jaji Joseph Warioba kuhusu Katiba Mpya na Pili ni kupinga ufisadi.
Mmoja wa waungaji mkono wakuu wa Katiba Inayopendekezwa inayopinga na Ukawa alikuwa ni Andrew Chenge ambaye ni mmoja wa maswahiba wakubwa wa kisiasa wa Lowassa. Lowassa pia amekuwa akituhumiwa na Ukawa kama Baba wa Ufisadi na Chadema kwa muda mrefu na sasa watapata taabu kuwaeleza wananchi vinginevyo.
Ndiyo maana, wapo wanaoamini kuwa uchaguzi wa Oktoba 25 mwaka hautatawaliwa na masuala ya kisera au kiitikadi kwa sababu hii ya mkanganyiko wa Ukawa.
Chadema na vyama vingine vinavyounda Ukawa wamekubali kumeza matapishi yao kwa kumkubali mwanasiasa ambaye wametumia muda mrefu kumshambulia kwa kumwita majina yote mabaya. Wanachama wa Chadema waliokuwa na matamanio ya kuwania urais kama aliyekuwa Katibu Mkuu, Dk. Wilbrod Slaa, sasa wamebaki kuwa watazamaji.
Viongozi wa Ukawa wameamua kucheza kamari hiyo wakiamini kuwa inaweza kulipa kwenye uchaguzi. Inawezekana ushindi ukapatikana kwa njia hii. Hii ni kamari.
Lowassa pia amecheza kamari ya aina yake kwa sababu kila mtu alitaraji kuwa baada ya kilichotokea CCM, angeamua tu kuwa mstaafu.
Kwa namna zaidi ya moja, kilichofanyika kwa Ukawa kumpitisha Lowassa kinaonekana kama ni uamuzi uliofanywa kwa haraka. Imeonyesha kuwa Ukawa haikuwa na imani kuwa Dk. Slaa angeweza kumshinda mgombea wa CCM, Dk. John Magufuli.
Inamuonyesha Lowassa kama mtu aliyefikia maamuzi kutokana na kukosa namna nyingine. Inaionyesha Chadema kama chama kilichoamua kuweka pembeni misingi yake kwa sababu ya kupata madaraka. Inamuonyesha Lowassa kama mtu aliyeamua kuweka maslahi yake binafsi juu ya maslahi mapana ya chama chake.
Kwa mtazamaji wa pembeni, swali kubwa la kujiuliza ni moja; Je, mambo haya yote yana athari gani kwa uchaguzi wenyewe? Kwa sasa, hili ni swali ambalo busara inahitaji kuliepuka. Kuna mambo yasiyofahamika yanayofanya ubashiri uwe kazi ngumu kufanyika.
Maswali yafuatayo ni muhimu kupata majibu yake kabla ya kufanya ubashiri wowote.
1\. Lowassa ataondoka na wangapi?
Kwa sasa habari za maelfu ya wanachama wa CCM, wa kawaida na wengine vigogo kama mawaziri, wabunge na viongozi wa chama hicho katika ngazi mbalimbali, kukihama chama hicho na kuhamia Chadema zimepamba moto.
Kama maneno ya wafuasi wake kuhusu nguvu ya kisiasa aliyonayo Lowassa ndani ya CCM ni ya kweli, maana yake kuna uwezekano wa chama hicho kupasuka katikati. Huu ndiyo wakati ambapo itafahamika kama kweli Lowassa alikuwa na wafuasi wanaopenda kwa thati au walikuwa wakivutiwa na mambo mengine.
Watu wengi sasa wanafanya maamuzi kuhusu mustakabali wao wa kisiasa. Kwa vile huu pia ndiyo wakati ambao vyama viko katika mchakato wa kutafuta wagombea wa nafasi za ubunge, maamuzi hayo yanatakiwa kufanyika kwa haraka.


