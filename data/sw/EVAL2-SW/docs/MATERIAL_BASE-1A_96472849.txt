
Stendi mpya Kikuyu yaanza kazi

Imeandikwa na Sifa Lubasi, Dodoma

Imechapishwa: 08 Novemba 2016

STENDI mpya ya mabasi ya kwenda vijijini iliyohamishiwa eneo la Kikuyu, imeanza kufanya kazi rasmi huku madereva wakisifu uamuzi wa serikali mkoani hapa, kutenga eneo hilo ambalo lina nafasi kubwa.

Walisema awali stendi hiyo ilikuwa eneo la Majengo, ambapo kulikuwa hakuna mpangilio wowote na mabasi mengi yalikuwa yakipaki pembezoni mwa barabara kuu na kusababisha usumbufu mkubwa kwa wapitanjia na baadhi ya magari yaliyokuwa yakipita eneo hilo.
Mmoja wa madereva hao, Haji Ayoub akizungumza kwa niaba ya wenzake, alisema stendi hiyo imewafurahisha kwa sababu ina nafasi kubwa tofauti na ile ya Majengo.
“Tunaiomba serikali ifuatilie kwa ukaribu zaidi suala la vibanda vya mama lishe kwa sababu hiyo ni changamoto kubwa ya madereva na abiria wanaosubiri usafiri wa kwenda vijijini,” alisema Ayoub na kuongeza kuwa ni vyema manispaa ikasimamia suala hilo kwa sababu hali ya vyakula katika stendi hiyo ni shida.
Alisema masuala mengine kama mahali pa kukaa abiria sio tatizo, kwa sababu stendi hiyo ina nafasi kubwa ya kukaa.
Dereva mwingine, Rodgers Alfred alisema manispaa inatakiwa kupongezwa kwa uamuzi huo, kwani ilikuwa tatizo kubwa kwa abiria pamoja na madereva kwani eneo la stendi ya awali lilikuwa finyu huku msongamano wa magari ukiwa ni mkubwa.
“Nimefurahishwa na jitihada za serikali kuhakikisha stendi hiyo inaanza kufanya kazi, kwenye mazuri lazima tuseme sasa tutafanya kazi kwa amani zaidi kwani kule tulipokuwa mwanzo hata kugeuza gari ilikuwa ni kazi kutokana na msongamano wa magari,” alisema.
Alipohojiwa juu ya kukosekana vibanda vya mama lishe eneo hilo, Mkurugenzi Mtendaji wa Manispaa ya Dodoma, Godwin Kunambi alisema anafuatilia ili kujua hatma yake.
“Ngoja nifuatilie ili niwe na uhakika kwani sina uhakika kama mama lishe wanatakiwa kuwa na sehemu maalumu kwa ajili ya kuuzia chakula katika eneo hilo,” alieleza.


