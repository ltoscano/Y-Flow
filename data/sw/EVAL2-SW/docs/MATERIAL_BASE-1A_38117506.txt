
Maji ya mvua ni rasilimali yenye manufaa, tuitumie
Ni lazima kubadili mazoea na kuyaona maji ya mvua kama rasilimali inayopotea bure
Wiki iliyopita niliandika kwa kiasi kidogo kuhusu matumizi sahihi ya maji yakiwamo ya mvua ambayo yamekuwa yakiendelea kumwagika ovyokatika maeneo mengi ya nchi yetu kutokana na mvua zinazonyesha.
Kama jadi yangu siku zote, nianze kwa kuwapa pole Wa tanzania wenzangu, hasa wale ambao wamekumbwa na maafa makubwa kutokana na mvua za msimu zinazoendelea kunyesha kwa wingi kwenye maeneo mengi ya nchi yetu.
Ninawakumbuka ndugu zangu, wakazi wa Moshi, Rombo mkoani Kilimanjaro na Kilosa, Morogoro na maeneo mengine yote nchini ambayo wakazi wake wamesumbuka kwa mvua hizo zinazonyesha sasa.
Wiki iliyopita, nilizungumzia jinsi ambavyo baadhi ya wakazi wa kitongoji cha Ihanda wilayani Karagwe mkoani Kagera walivyosaidiwa na msaada wa wageni kutoka nchi za Scandinavia, wakawafundisha njia sahihi za kuyavuna, kuyatunza na kuyatumia, wakaachana na kilio chao cha kudumu cha ukosefu wa maji au matumizi ya maji yasiyo salama.
Niliwaona majuzi wakazi wa Ileje, Mbeya wakilia na ukosefu wa maji safi na salama, wakieleza kuwa bomba lililotandazwa miaka mingi kijijini kwao limebaki kavu, halitoi maji kwa miaka mingi.
Hao, ninaonea huruma, hasa kwa vile ninatambua jinsi mvua ilivyonyesha kwa kiasi kikubwa kule Mbeya kwa miezi iliyopita, iliposimama kwa muda, wananchi wamerudi kwenye mazoea ya miaka mingi, wanalia, eti hawana maji ya kunywa.
Si wakazi wa Ileje, bali ni katika maeneo mengi ya Tanzania, baada ya msimu mrefu wa mvua, utawasikia wakilia kwamba wanakosa maji, jambo linalonishawishi nimwombe Waziri wa Maji, Umwagiliaji, Mhandisi Gerson Lwenge kwamba akae kitako na wataalamu wa wizara yake, waandae mpango sahihi wa kuvuna na kutumia maji ya mvua.
Sina shaka, ipo mipango ya namna ile wizarani, inawezekana ipo mashubaka, kwenye idara za maji au mamlaka za maji katika miji yetu mingi, tatizo ni utekelezaji, wala si rasilimali fedha au utaalam, kama ambavyo kisingizio chetu kimeendelea kubakia kwa miaka mingi.
Ni bahati mbaya, Tanzania ambayo imejaliwa kuwa na mito, maziwa na bahari, watu wake wana kilio cha maji kuanzia kusini hadi kaskazini, mashariki hadi magharibi, safari ambayo inaendelea hadi visiwa vya Unguja na Pemba. Kwa nini?
Ninajiuliza, nchi yetu ambayo imejaliwa kuwa na misimu miwili au hata mmoja wa mvua kwa mwaka, kwanini watu wake walie kiu ya maji, badala ya kuyavuna na kuyatumia wakati wa mahitaji?
Hilo ndilo swali ambalo linaumiza kichwa changu ninapowaona wananchi kona zote za nchi hii yenye eneo la mraba zaidi ya kilomita 900,000 wanaumia kwa kukosa maji, ninashangaa, kuumia roho na kwa kiasi kikubwa kuwasikitikia.
Hata kwenye maeneo ya wafugaji, ambao baadhi yao wamekuwa wakihama na mifugo yao kusaka malisho na maji, inawezekana kuwa wangeandaliwa, kujengewa miundombinu inayotakiwa, ikiwamo ya mabwawa, malambo ambayo itakuwa suluhisho la kiu na sababu ya mapigano au migogoro mikubwa ya wakulima na wafugaji au binadamu kuchangia maji na wanyama.
Malambo ya maji, ambayo kila mfugaji anaweza kujichimbia au hata kukinga maji ambayo yatatumika kwa muda mrefu au mfupi wa mwaka, yanagharimu kiasi gani cha fedha ili kuyajenga?
Hili ni swali rahisi ambalo naamini wahandisi Lwenge na msaidizi wake, Isaack Kamwelwe, lazima waongozwe nalo katika juhudi na harakati zao za kuondokana na tatizo la maji kwa matumizi mbalimbali katika jamii, yakiwamo ya binadamu, wanyama.
Ninaamini, viongozi wa wizara hiyo na wasaidizi wao wana nafasi kubwa ya kufanya kile kitawafanya wao waheshimike katika jamii na wakati huo nchi kupiga hatua kimaendeleo.
Kwa kutumia mito, maziwa na bahari na mvua ambazo zinanyesha kila mwaka katika nchi yetu, kama tukiandaa mpango mkakati wa kuvuna kwa namna yoyote ile maji yale, hatuna haja ya kuishi na kulalamika kuwa tuna uhaba wa rasilimali ile yenye umuhimu mkubwa kwa kila mmoja wetu.
Sioni sababu wala mantiki ya Wa tanzania mijini na vijijini kuendelea kulia kiu ya maji huku wengine hasa kinamama na watoto wa kike wakidhalilishwa katika safari ndefu za kusaka maji kwa matumizi ya familia zao, wakati nchi hii kubwa imejaliwa kuwa nayo tele.
Ni lazima tujitofautishe na nchi nyingine zenye ukame wa muda mrefu kwa mwaka, ambazo mvua zikinyesha huonekana kama Baraka, wala siyo laana.
Kwa kufanya hivyo, tunapovuna maji na kuyatumia wakati wa mahitaji, naamini tunaweza kupunguza athari zile mbaya kama zile za mafuriko ambayo kwa miaka mingi zimekuwa zikijitokeza kila mwaka na kusababisha maafa, hasira kwa maisha, mali. 


