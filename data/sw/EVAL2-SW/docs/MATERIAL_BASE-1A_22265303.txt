Hilal hahitaji kusifiwa bali kusaidiwa
Aug 18, 2016 by Mwandishi Wetu in Burudani & Michezo

NIMEANZA kufuatilia mchezo wa kuogelea miaka minne iliyopita katika kipindi ambacho Ammar Ghadiyali, anawanyanyasa waogeleaji wa Tanzania na Afrika Mashariki kwa kasi na mbinu mpya kila michuano inapowadia. 

Hata hivyo, hatukuona juhudi zozote za serikali na vyama vya michezo kumuongezea mbinu walau awatoe kimasomaso Wa tanzania. Lakini ilipofika mwaka 2013 nikasikia jina la kijana mdogo wakati huo akiwa na umri wa miaka 19, Hilal Hemed Hilal.

Hilal ni mtoto wa Hemed Hilal ‘Aurora’ aliyewahi kuwa mwenyekiti wa klabu ya soka mkoani Tanga, Coastal Union. Nikaomba kuonana naye tukafanya mazungumza marefu ambayo tuliyachapa katika kurasa za Raia Mwema. Baadaye nilibaini gazeti hili ndilo la kwanza kufanya naye mahojiano.

Tulizungumza mengi, kwa kipindi hicho alikuwa ametoka kwenye michuano ya vilabu vya kuogelea iliyofanyika Mombasa nchini Kenya, ambapo Hilal aliiletea Tanzania medali 15, kati ya hizo dhahabu ni tano, fedha saba na tatu za shaba.

Kama hiyo haitoshi, alishika nafasi ya pili kwa upande wa wanaume nafasi ya kwanza ikiwa imekwenda kwa Torg Pragassa, kutoka Kenya.

Jina la Hilal limerejea tena baada ya wiki iliyopita kuweka rekodi mpya kwa Afrika Mashariki kwenye michuano ya Olimpiki nchini Brazil. Mbali ya kushindwa kuingia kwenye nusu fainali lakini amemudu kumaliza kwa sekunde 23.70 kwenye bwawa la mita 50 katika mtindo huru (Freestyle).

Uogeleaji una mitindo (strokes) minne; Freestyle, Backstroke, Butterfly na Breaststroke. Mitindo yote hiyo ina mabwawa yenye umbali tofauti kuanzia mita 25 hadi 50.

Lakini kuna waogeleaaji wanaozunguka mara nyingi hadi kufikia mita 1500, kila mtindo na umbali una waogeleaji walioweka rekodi kama ilivyo riadha, kuna wanaokimbia mbio ndefu na fupi.

“Umri wake bado mdogo ana uwezo wa kupunguza muda akafika mbali, kwa sababu mwogeleaji anayeshikilia rekodi ya Freestyle kwa mita 50 (michuano hii hakushiriki) hapishani naye sana, kwa hiyo akifanya mazoezi ya pumzi akawa na kasi zaidi atafika mbali.

“Mbali ya kutoingia fainali lakini ameonyesha changamoto kwa waogeleaji wengine, kwa taarifa tu Hilal ameweka rekodi kwa nchi za Afrika Mashariki hakuna aliyefikia kasi yake kwenye Freestyle bwawa la mita 50 katika michuano ya mwaka huu,” anaeleza mwalimu wa kuogelea Khalid Rushaka.

Kwa mujibu wa bodi ya uogeleaji duniani FINA, Hilal anashika nafasi ya 49 katika Freestyle Stroke mita 50, anayeshikilia rekodi hiyo kidunia ni muogeleaji kutoka Brazil, Ceasar Cielo aliyemaliza kwa kasi ya sekunde 20.91 katika michuano ya kitaifa nchini kwao mwaka 2009.

Ceasar hakushiriki michuano ya Olimpiki mwaka huu kutokana na kushuka kiwango.

Kwa Afrika anayeshikilia rekodi hiyo ni Roland Schieman raia wa Afrika Kusini, aliyemaliza kwa sekunde 21.67 katika michuano ya Olimpiki mwaka 2008 iliyofanyika Beijing China. Afrika Mashariki, rikodi hiyo inashikiliwa na David Dunford aliyemaliza kwa sekunde 21.89 mwaka 2009 katika michuano ya kimataifa nchini Italia.

Uganda mwogeleaji mwenye kasi kwa upande wa Freestyle mita 50 ni Somfee Joshua Ekirikubinza aliyemaliza kwa sekunde 25.54 katika michuano ya dunia iliyofanyika Urusi mwaka 2015 ambayo Hilal pia alishiriki lakini mita 100 na kumaliza kwa dakika 1:03.87.

Rwanda anayeshikilia rekodi ya uogeleaji wa kasi kwenye Freestyle mita 50 ni Eloi Imaniraguha mbaye alishiriki Olimpiki mwaka huu pamoja na Hilal akamaliza kwa sekunde 26.43, upande wa Burundi ambaye pia alikuwepo Olympic mwaka huu Billy-Scott Irakoze alimaliza kwa sekunde 26.36.

Kwa Tanzania Hilal anaendelea kuwa mwogeleaji mwenye kasi zaidi kutokana na rekodi nyingi alizoweka kwenye mitindo yote, kwa mfano Hilal ndiye anayeshika rekodi ya mita 50 Freestyle, muda kwenye mabano (sekunde 23.70), mita 100 Freestyle (sekunde 55.14), mita 50 Backstroke (sekunde 30:11), mita 50 Butterfly (sekunde 26.01) na mita 100 Butterfly (dakika 1:03:87).

Rekodi zote hizo ameziweka katika michuano mbalimbali aliyoshiriki ikiwemo Olimpiki, michuano ya kimataifa ya dunia iliyofanyika Dubai, Urusi na michuano ya Jumuiya ya Madola iliyofanyika nchini Uingereza.

Baba yake Hemed Hilal ‘Aurora’ hana la kusema zaidi ya kumuombea kwa Mungu aendelee kumsaidia mwanaye afanye vizuri, vilevile ameahidi kuendelea kumsaidia kwa chochote anachotaka ili isipatikane sababu ya kushindwa.

“Mungu atamsaidia mwanangu, nimeahidi kumsomesha na kumpa msaada wowote anaotaka kwa sababu nimeona uogeleaji ndio maisha aliyochagua na namshukuru Mungu anafanya vizuri sina la zaidi ila kumuombea kwa Mungu amlinde na kila baya,” anasema Aurora.


