
350,000 wafaidika na taarifa za afya kwa simu

Imeandikwa na Mwandishi Wetu

Imechapishwa: 20 Septemba 2016

WATU 350, OOO wamefaidika na taarifa muhimu za afya na ushauri zinazohusu wajawazito na watoto wadogo kwa njia ya simu za mkononi.

Mpango huo unatekelezwa na Kampuni ya simu za mkononi ya Airtel Tanzania, wakishirikiana na mHealth Tanzania kupitia huduma ya Wazazi Nipendeni inayohusu uzazi na mtoto uliozinduliwa mwaka 2012.
Miongoni mwa wateja 350,000 wa Airtel waliojiunga na huduma hii, asilimia 31 ni wajawazito, 18 ni wazazi wenye watoto wachanga, 17 ni wasaidizi wa afya na 34 ni wateja waliojiunga kupata taarifa mbalimbali za afya.
Akizungumza na waandishi wa habari mwishoni mwa wiki, Meneja Huduma za Jamii Airtel, Hawa Bayumi alisema, kampuni hiyo inajivunia kuwa kampuni ya simu ya kwanza kushirikiana na Wizara ya Afya, Maendeleo ya Jamii, Jinsia, Wazee na Watoto kushiriki katika mpango wa Wazazi Nipendeni.
Alisema kutokana na kuenea kwa mtandao wa simu wa Kampuni ya Airtel ikiwa na wateja zaidi ya milioni 11, waliona umuhimu wa kuwezesha upatikanaji wa taarifa za afya kwa jamii bure.
Alisema, wanatamani kuona watu zaidi wakinufaika na huduma hiyo, kupitia mtandao wao na wataendelea kuhakikisha huduma hiyo inaendelea kutolewa bure kwa wateja nchi nzima.
Mmoja wa mashuhuda wa huduma hiyo, Aneth Pius (30) kutoka Dar es Salaam, alisema yeye mwenyewe akiwa na ujauzito wa miezi saba amekuwa akipata ujumbe mfupi wa tarehe za kutembelea zahanati na umuhimu wa kufanya maandalizi mapema kabla ya kujifungua.
Huduma ya taarifa fupi za afya kupitia mtandao wa Airtel, unasimamiwa na mHealth Tanzania ikishirikiana na washirika mbalimbali duniani.
Njia ya kutoa taarifa za afya kwa ujumbe mfupi (SMS) imetambuliwa kuwa moja ya huduma bora nne za kutoa taarifa za afya duniani kwa mwaka 2014 na Global Mobile Awards Committee (GSMA). Aidha, ni kati ya huduma sita zitokanazo na ubunifu wa kimtandao kwa 2016.


