Mnajidai nyumbu wa Ngorongoro? Mtaliwa
Sep 30, 2015

MWANZONI niliposikia kauli hii, nikajiuliza huyu mama ana maana gani? Lakini kadiri siku zilivyosonga mbele, polepole ikaniingia akilini na kuthibitisha kwamba ni kweli hawa ni Nyumbu wa Ngorongoro.
Nilipoangalia kipindi cha wanyama kiitwacho “Natgeo” kinachorushwa na DSTV huwaangalia kwa makini nyumbu wanapokuwa katika harakati zao za kuhama kutoka Tanzania kwenda nchini Kenya.
Wanyama hao ambao husafiri kwa makundi makubwa hupendeza sana ukiwaangalia wanapokimbia pamoja lakini wengi huonesha hufuata mkumbo wa wenzao waliopo mbele, bila hata kujua mbele kuna nini.
Hawa nyumbu wakifika kwenye mto hutumbukia bila ya tahadhari zozote na kujikuta wanadakwa na mamba na kugeuzwa chakula. Kumbe huyu mama alijifunza vizuri juu ya wanyama hao ndiyo maana akawafananisha na baadhi ya watu wa hapa nchini ambao wanafanya mambo yao kama nyumbu.
Nachukua fursa hii kumpongeza mama huyo mke wa Dokta, rafiki yangu wa zamani wakati akiwa padre wa Kanisa Katoliki. Najua siku hizi hawezi kunikumbuka kwa sababu tangu alipokuwa Katibu Mkuu wa chama ambacho kilifanyiwa mapinduzi baridi yaliyosababisha yeye ajiuzulu cheo na uanachama, hatukuwahi kuongea wala kuonana. Kwa kweli nilikuwa namuogopa kwa sababu chama alichokuwamo ni adui wa chama cha wazazi wangu, chama kilicholeta uhuru, chama ambacho nimekirithi na kunywa maji ya bendera. Siwezi kuwa msaliti.
Hata alipofanya mkutano na waandishi wa habari kwa mara ya kwanza tangu alipoachana na chama chake pale Hoteli ya Serena, chama ambacho alikijenga na kukipa umaarufu mkubwa, nilikuwapo lakini hakunikumbuka.
Labda niseme hivi, Dokta, mimi ni yule rafiki yako tuliyekutana Moshi katika mkutano wa Maaskofu wa Kanisa Katoliki wa Afrika Mashariki na Kati (Amecea). Ulinialika mimi na wenzangu watano katika mkutano huo wewe ukiwa Katibu Mkuu wa Baraza la Maaskofu Tanzania.
Mkutano ulipoisha tulikutana katika Uwanja wa Ndege wa Kilimanjaro (KIA) nikakwambia mimi naishi hapo, ukafurahi sana na kunikabidhi gari aina ya Range Rover mpya kabisa namba ARL 1. Uliniambia niitunze gari hiyo mpaka mwenyewe aitwaye Ulotu atakapokuja kuichukua.
Ulotu alikuwa anaishi Arusha ni mtu maarufu hapo KIA na Arusha. Mke wake alikuwa rubani wa Shirika la Ndege la Tanzania. Dokta nafikiri umenikumbuka sasa. Mliondoka hapo KIA kwa Boeing ya Shirika la Ndege la Tanzania na maaskofu wanne akiwamo Isuja na Mayala. Niliporudi Dar es Salaam tukakutana Ubungo NHC na nilikupeleka nyumbani kwangu ukapajue na hapo ndipo urafiki wetu ukaongezeka lakini nilipokutambulisha kwa mke wangu wewe padre, ukaniambia nikutambulishe wewe ni Dokta.
Ngoja nirudi sasa kwa Nyumbu wa Ngorongoro ambao wenyewe wengine wanajijua na walinithibitishia kwamba jina lao jingine ni kauzu. Nilishangaa sana na kuwauliza kwa nini kauzu yaani dagaa waliokaushwa ambao kwa jijini Dar es Salaam mtu akikudharau anakuita kauzu. “Ah! Sisi ni kauzu tu, sawa, sisi ni nyumbu tu maana tunashabikia tusiyoyafahamu.”
Nikajiuliza kwa nini hawa kauzu au niseme Nyumbu wa Ngorongoro wanashabikia vitu ambavyo bila ya kujua wanaweza kujikuta wao na wananchi wa Tanzania wakiwa katika vurugu kubwa sana.
Huyu chukizo la uharibifu mnayemshabikia mnamjua vizuti au mnafuata mkumbo? Ona Mungu anavyoingilia kati kumzuia, ndiyo maana mara anajisaidia haja ndogo akiwa jukwaani mara anajisaidia haja kubwa huko Geita. Waandishi wa habari wanashuhudia hayo yote lakini hakuna hata mmoja aliyediriki kuandika. Kisa nini? Rushwa?
Wewe chukizo la uharibifu ambaye wengine wanakuita oili chafu, barafu, mzee wa kuongea dakika sita, unadanganya Wa tanzania etu unachukia umasikini kwa hiyo Wa tanzania wote watakuwa matajiri kama wewe. Mwenye bodaboda moja atakuwa na ishirini na mwenye gari moja atakuwa na gari ishirini.
Mbona unadanganya bila huruma? Nilikuwa Monduli kule mbona umasikini umeshamiri sana hata maji ni shida sana? Wamasai wanalala kwenye nyumba za hali ya chini sana na hata pale sokoni na stendi ya basi ya Monduli ni ya hali ya chini sana tofauti na wewe unayesema eti unachukia umasikini. Hata hoteli yako ile ya pale Monduli ambayo ndiyo ya kitalii ina hali mbaya sana. Chakula shida na maji hayana uhakika.
Kipindi cha baridi kupata maji ya moto ni kubahatisha kwa kuwa ‘heater’ za kuchemshia maji mara imeungua mara inashtua mteja kwa hitilafu na ni za kiwango cha chini kisicholingana na mtu asiyependa umasikini. Sasa huo utajiri unaowadanganya Wa tanzania utawapa kwa nini usianzie huko kwenu Monduli na hasa pale Emanyata?
Wewe ndiyo chanzo cha kuharibika uchumi wa nchi hii.


