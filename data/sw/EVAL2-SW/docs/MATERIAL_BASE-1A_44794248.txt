
Mombasa yaongoza kwa kuzaa bila mpango
REBECCA OKWANY Na WINNIE ATIENO
KAUNTI ya Mombasa inaongoza katika orodha ya mimba zisizo katika mipango huku kati ya watoto watano wa kila mwanamke mmoja huwa mmoja hajapangiwa, kwa mujib wa utafiti.
Pia inasemekana kwamba Mombasa watu hawapati dawa za upangaji uzazi ikilinganishwa na miji mingine nchini, huku kati ya wanawake kumi katika familia zisizokuwa na uwezo wakikosa huduma za upangaji uzazi ulisema utafiti huo uliofanywa na Kenya Urban Reproductive Health Initiative, wizara ya Afya na serikali za kaunti.
IDADI KUBWA Kadhalika kaunti ya Mombasa ina idadi kubwa ya uzazi kitaifa ikiwa na asilimia 2.9 huku ikiwa na asilimia 3.9 inasema ripoti hiyo.
Mkurugenzi mkuu wa NCPD, Dkt Josephine Kibaru-Mbae na wataalam wa afya sasa wanaitaka serikali ya kaunti ya Mombasa kutenga pesa ili kusaidia katika upangaji uzazi na kwamba bunge la kaunti pia likitakiwa liunde mswada wa masuala ya upangaji uzazi. 
MASUALA NYETI Jana, wataalam na wadadisi hao waliweka warsha ya kujadili masuala hayo nyeti na serikali ya kaunti hiyo wakiwemo wawakilishi wa wadi huku wakiwaonya viongozi hao kwamba maendeleo na mipango yao yamo hatarini endapo idadi ya watu itazidi kuongezeka mara dufu.
Mkurugenzi huyo pia alisema ukosefu wa ufadhili wa miradi ya upangaji uzazi ni miongoni mwa chanzo cha idadi hiyo kuongezeka baada ya wahudumu wa afya kushindwa kutoa huduma hizo.
“Matumizi na mbinu za dawa za upangaji uzazi katika serikali ya kaunti ya Mombasa imeshuka hadi asilimia 27 ikilinganishwa na ya kitaifa ikiwa asilimia 39,” akasema Dkt Kibaru-Mbae.
Akaongeza, “Idadi ya watu pia imeongezeka eneo hili ikilinganishwa na maeneo mengine nchini huku watoto 4.8 kwa kila mwanamke ikiwa wastani ikilinganishwa na ya kitaifa ikiwa 4.6 inatoa changamoto”. 
Naibu mkurugenzi wa masuala ya mawasiliano NCPD, Bi Lucy Kimondo alilaumu mila na desturi.
Hulka na tabia ya watu kutochukua jukumu la upangaji uzazi mpaka wakubaliwe na waume zao ni suala lingine ambalo limepelekea upangaji uzazi kudorora.
KUZALIWA Naye naibu gavana Bi Hazel Katana, alisema watoto wengi kuzaliwa bila mpango imepelekea shida kuongezeka na idadi ya vijana wasio na kazi kupanda.
“Upangaji uzazi unafaa kupewa kipau mbele kama njia moja ya kupunguza idadi ya watu na kufanikisha ruwaza ya mwaka wa 2030,” akasema.


