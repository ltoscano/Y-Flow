
UAMBUKIZI WA FANGASI NGOZI YA MIGUUNI
Maambukizi ya fangasi wa ngozi ya miguuni kitabibu hujulikana kama Tinea pedis. Wanaume wanaishi katika maeneo ya joto huku wakitumia viatu vya kufunika kwa muda mrefu ndiyo mara kwa mara hupata tatizo hili.
Ngozi ya miguuni hasa katika ngozi M ngumu ya nyayo na katikati ya vidole ndio yanayopatwa sana na fangasi. Uwapo wa unyevu nyevu, joto na giza huwa ni mazalia mazuri ya fangasi wa miguuni.
Uambukizi huu wa maeneo haya unaweza kuwa chanzo cha kupata fangasi maeneo mengine mwilini, ikiwamo katika sehemu za siri, viganja vya mikono na mwili mzima.
Tatizo hili linamwatarisha mwenye tatizo hilo kuweza kuvamiwa na bakteria rafiki wa juu ya ngozi ambao wakipenya kwa ndani ya ngozi huleta madhara.
Vimelea wa fangasi wanaweza kusambaa na kumpata mwanadamu mmoja kwenda mwingine kwa kugusana na vitu vilivyotumiwa na mwenye vimelea wa fangasi.
Mfano wa vitu vinavyochangia kuambukizana ni pamoja ni kuchangia vitu vya kuvaa hasa vitu vya mitumba kama soksi, viatu na sendozi. Vilevile kutumia pamoja sakafuni au vitu vilivyokanyagwa ikiwamo zulia, mabwawa ya kuogelea na vifaa vya kufanyia mazoezi.
Dalili kubwa ya fangasi ni muwasho unakulazimisha kujikuna na kujihisi raha au utulivu unapojikuna, harufu mbaya mfano wa mzoga ulioza katika miguu, kumomonyoka ama kulika kwa ngozi yenye fangasi. 
Pia kuvuja kwa majimaji fulani yenye kuteleza na harufu, maumivu au kuhisi kuchoma choma baada ya kuchubuka na mara nyingine kuhisi kuwaka moto.
Ugunduzi wa fangasi wa ngozi ya miguu ni rahisi huitajiki kwenda maabara. Wahudumu wa afya wanaweza kugundua kwa kupata historia ya dalili na uchunguzi wa kimwili.
Tatizo hili linaweza lisihitaji matibabu ya dawa bali kupewa elimu ya afya ya namna ya kujikinga na kuzuia kuenea kwa ugonjwa huu.
Ili kukabiliana tatizo hili tumia soksi zenye asilimia nyingi ya pamba ili kunyonya jasho la miguuni kirahisi, tumia kitambaa safi au taulo dogo kwa ajili ya kukaushia maji baada ya kuoga au unapotoka matembezini.
Mara tu baada ya kutoka michezoni na matembezini vua viatu na tumia viatu vya wazi, hakikisha unakausha kwa kitambaa safi maeneo ya miguuni hasa katika upenyo wa vidoleni na punguza kushinda na viatu vya kufunika kwa muda mrefu.
Matibabu ya dawa za fangasi za kawaida ni pamoja na dawa za kupaka juu ya ngozi zilizo katika mtindo wa poda na mafuta. Kwa fangasi zilishindwa kutibika au sugu dawa za kumeza zinaweza kutolewa.
Endapo fangasi hizo zitachanganyika na maambukizi ya bakteria dawa za antibiotic zinaweza kutolewa. Fika mapema katika huduma za afya unapoona dalili na viashiria vya tatizo hili


