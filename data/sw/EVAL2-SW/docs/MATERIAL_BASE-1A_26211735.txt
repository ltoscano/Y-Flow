Mauaji na ugomvi wa barabarani
Sep 12, 2014

SAA 5:00 usiku wa Ijumaa ya Januari 2, mwaka 1997, kitengo cha dharura cha Jeshi la Polisi (Uingereza) kilipokea simu ya kuombwa msaada wa haraka kutoka katika eneo linalosifika kwa amani nje, kidogo ya kijiji cha Alvechurch, nchini Uingereza.
Polisi walipofika katika eneo hilo walikuta mwili wa kijana mmoja aliyejulikana kwa jina la Lee Harvey aliyekuwa na umri wa miaka 25 ukiwa umelala nje ya mlango wa dereva wa gari lake, aina ya Ford Escort Turbo, huku kukiwa na dimbwi la damu.
Pembeni alikuwa amesimama mchumba wake Tracie Andrew aliyekuwa na umri wa miaka 27 akiwa amechanganyikiwa kutokana na tukio hilo. Tracie pia alikuwa amelowa damu lakini hakuumia sana zaidi ya kuonekana kuwa na michubuko usoni.
Harvey ambaye alikuwa amechomwa kisu mara 30, alitangazwa kwamba amekwishakufa pale pale kwenye eneo la tukio, lakini mchumba wake alikimbizwa hospitalini kwa matibabu ambapo pia alihojiwa na askari wa upelelezi kutoka katika kituo cha polisi kilichokuwa karibu cha Bromsgrove. Alimweleza askari huyo wa upelelezi kwamba mpenzi wake aliuawa na watu asiowafahamu katika kile alichikiita ugomvi wa barabarani.
Alisema kwamba yeye na mpenzi wake Harvey walikuwa wanarudi nyumbani kutoka katika matembezi ya usiku ambapo walikwenda katika mji wa Alvechurch, mji ulioko pembezoni mwa barabara kupata vinywaji. Mpenzi wake ndiye aliyekuwa akiendesha gari. Njiani walilipita gari aina ya Ford Sierra, kitendo hicho hakikumfurahisha dereva aliyekuwa akiendesha gari hilo, hivyo alianza kuwafukuza kwa kasi. Hata walipojaribu kubadili barabara, gari hilo liliendelea kuwafuata kwa kasi mpaka likawafikia na kuwapita ambapo baada ya kuwapita, walisimama mbele yao na kuzuia njia. Ilikuwa imebaki mwendo mfupi tu wafike nyumbani kwao.
Kwa mujibu wa maelezo yake, Tracie alidai kwamba, Harvey na dereva wa Sierra walitoka kwenye magari yao na kuanza kutupiana maneno makali huku wakinyoosheana vidole kiasi cha kutishiana kupigana. Ugomvi huo ulionekana kwisha na dereva huyo wa Sierra alirudi kwenye gari lake, lakini wakati anaingia kwenye gari hilo, abiria mmoja kati ya abiria wawili waliokuwa kwenye gari lake, mwenye umbo kubwa na mwili wake umejengeka kimichezo, aliteremka kwa kasi na kumrukia Harvey na kumchoma kisu usoni, shingoni na kifuani. Harvey alianguka chini lakini yule abiria aliendelea kumshambulia pale chini. Tracie alijaribu kuingilia ugomvi ule lakini alisukumwa na abiria yule na kudondoka chini kisha akarudi kwenye gari lao na kuondoka kwa kasi.
Siku iliyofuata tangu kutokea kwa mauaji hayo, Tracie aliruhusiwa kutoka hospitalini akiwa amepona kabisa. Hata hivyo alihitajika kuzungumza na vyombo vya habari kuhusu tukio hilo. Katika mkutano wake na vyombo vya habari alielezea kwa kirefu juu ya tukio hilo kama alivyowasimulia askari wa upelelezi.
“Kwa kweli niliogopeshwa sana na tukio hilo,” alisema Tracie, kisha akaendelea; “Nilimfokea Lee awapuuze na kuachana nao, lakini kama muwajuavyo wanaume jinsi walivyo wala hakunisikiliza. Hata hivyo alikuwa hapendi kuelekezwa namna ya kuendesha gari.”
“Nilimuona mtu yule akimshambulia Lee, lakini sikujua alikuwa anamshambulia kwa kitu gani. Niliteremka kwenye gari ili nimsaidie mpenzi wangu, kwani mimi si mwanamke wa kukaa tu na kuangalia mpenzi wangu akishambuliwa bila kuchukua hatua. Nilimuona Lee akiwa pale chini baada ya kushambuliwa na alikuwa anatoa damu mwilini, nilimfuata yule mtu kukabiliana naye lakini aliniwahi na kunitupa chini. Macho yake yalikuwa ni makali na ya kuogofya,” alimalizia kusema Tracie.
Askari wa upelelezi aliyeongozana naye kwenye mkutano huo wa waandishi wa habari Ian Johnston naye alisema: “Naamini baadhi ya watu watasema tukio hilo limetokana na ugomvi wa barabarani, lakini kwetu sisi hayo ni mauaji.”
Alienda mbali zaidi kwa kuwaomba dereva wa hilo gari aina ya Sierra na abiria aliyehusika na mauaji hayo wajisalimishe polisi haraka iwezekanavyo. Pia aliomba kama kuna mtu yeyote ambaye aliona tukio hilo la magari kufukuzana katika barabara hiyo ajitokeze kwa ajli ya kuisaidia polisi.
Siku mbili baada ya kuongea na vyombo vya habari, Tracie alikimbizwa hospitalini baada ya kupoteza fahamu akiwa nyumbani kwake. Si polisi wala madaktari waliomhudumia walioweza kuzungumzia hali yake. Lakini kuliibuka minong’ono kwamba alikunywa kiasi kikubwa cha dawa za usingizi. Hata hivyo familia ya Lee Harvey ambayo ndiyo iliyokuwa ikimhudumia, walikanusha madai hayo na kueleza kwamba, Tracie amepatwa na tatizo la msongo (stress).


