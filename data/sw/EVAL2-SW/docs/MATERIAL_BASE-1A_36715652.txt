
Mwanamke aua babamkwe juu ya shamba
Na CHARLES WANYORO
EMBU MZOZO wa kifamilia uliishia kuwa mauti, mwanamke alipomuua baba mkwe wake kwa kumpiga kwa jiwe katika kijiji cha Njukiri, kaunti ndogo ya Embu Magharibi.
Bw Duncan Ngari alifariki kutokana na majeraha aliyopata baada ya kupigwa kwa jiwe hilo.
Familia hiyo ilikuwa ikizozana jinsi ya kugawana ekari saba za ardhi kabla ya mzozo huwa kuwa vita.
Mzee huyo alipokuwa aking’ang’ana na mwanawe wa kiume wakiwa wameshikilia panga, mke wa mwanawe alimpiga kwa jiwe na kisha akazirai.
Kulingana na mkewe marehemu, Bi Eunice Gichuku, mumewe alipokea matibabu na alikuwa akiendelea na matibabu nyumbani kabla ya kufariki.
Alisema marehemu alikuwa amejitolea kutatua mzozo huo wa ardhi lakini mwanawe huyo wa kiume alimkataza.
“Sikudhania itageuka kuwa hivi.
Haukuwa mzozo mkubwa. Mwanamke huyo aliolewa majuzi,” alisema Bi Gichuku.
Kwingineko, polisi katika eneo la Manyatta wanamzuilia mama na binti yake mwenye umri wa miaka 15, kwa madai kuwa waliavya mimba katika kijiji cha Mukuria, kaunti ndogo ya Embu Mashariki.
Wawili hao wanadaiwa kushirikiana na wanaume watatu kumsaidia mwanafunzi huyo kutoa mimba.
Mkazi wa eneo hilo alipata kijusi kwa mfuko wa plastiki ukiwa umefungiwa kwa jiwe na kufichwa karibu na mto Rupingazi.
Afisa mkuu wa polisi eneo hilo James Karisa alisema wanawatafuta wanaume watatu wanaodaiwa kusaidia kutoa mimba hiyo.
Aliwahimiza wazazi kutoa mwelekeo unaofaa kwa watoto wao na kutowafanya kupitia hali za kuwatamausha.
Alisema huenda wazazi waliamua kuchukua hatua hiyo ili msichana aweze kurudi shule.
“Hakuna kosa kuzaa. Msichana huyo bado angeweza kurudi shule baada ya kujifungua. Kitendo hicho ni cha kumtesa msichana huyo mchanga,” aliongeza.


