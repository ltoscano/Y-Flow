Sababu za viziwi kuwa na maendeleo duni zaelezwa

Imeandikwa na Hellen Mlacky

Imechapishwa: 28 Septemba 2016

CHAMA cha Viziwi Tanzania (Chavita) kimesema kutofundishwa kwa lugha ya alama katika ngazi zote za upatikanaji wa elimu kumechangia viziwi kuwa na maendeleo duni ya elimu, hivyo kukosa wataalamu wengi kutoka kundi hilo ikilinganishwa na makundi mengine ya wenye ulemavu. 

Akizungumza na waandishi wa habari jijini Dar es Salaam, kuhusu maadhimisho ya Wiki ya Viziwi Duniani, Mwenyekiti wa Chavita, Nidrosy Mlawa alisema licha ya viziwi wengi kuwa na vipaji visivyoendelezwa lakini maendeleo yao ya elimu yameendelea kuwa duni kutokana na uhaba wa wataalamu wa lugha ya alama.
“Maadhimisho ya Wiki ya Viziwi Duniani huadhimishwa kila mwaka wiki ya tatu ya Septemba ikiwa na lengo la kuonesha jamii uwezo walionao viziwi kama wakiwezeshwa wanaweza na kuelimisha jamii matatizo wanayopitia kutokana na hali ya ulemavu wao na jinsi ya kuyashughulikia,” alisema.
Kwa mwaka huu maadhimisho ya wiki ya viziwi duniani kitaifa inafanyika mkoani Tanga ambapo kilele chake ni Septemba 30 mwaka huu. Kauli mbiu yake ni
‘Kupitia lugha ya alama najiona sawa na wengine’.
Alisema pamoja na jitihada nyingi zinazofanyika, bado viziwi wanakabiliwa na matatizo mengi ikiwemo ukosefu wa huduma za ukalimali kwenye maeneo na matukio nyeti yanawafanya viziwi kufadhaika, kuonekana kuwa hawawezi, hawaelewi, wagumu na kutowajibika licha ya baadhi yao kuwa na taaluma mbalimbali.


