
Wiki ya Nenda kwa usalama kuadhimishwa kimkoa

Imeandikwa na Hellen Mlacky

Imechapishwa: 14 Septemba 2016

JESHI la Polisi Kikosi cha Usalama Barabarani wanatarajia kuadhimisha Wiki ya Nenda kwa Usalama Barabarani mikoa yote nchini kupitia kamati za mikoa za usalama barabarani zilizopo katika kila mkoa.

Maadhimisho hayo yatafanyika kuanzia Septemba 26, mwaka huu na kumalizika Oktoba Mosi mwaka huu na kitaifa yatafanyika katika Mkoa wa Geita.
Akizungumza na waandishi wa habari leo jijini Dar es Salaam, Kamanda wa Polisi wa Kikosi cha Usalama Barabarani nchini, Mohammed Mpinga amesema kaulimbiu ya maadhimisho hayo mwaka huu ni ‘Hatutaki ajali – tunataka kuishi salama.’ Kamanda Mpinga alisema lengo kuu la maadhimisho hayo ni kuendelea kutoa elimu ya matumizi sahihi na salama ya barabara kwa makundi yote ya watumiaji wa barabara.
“Ongezeko la vyombo vya moto barabarani kwa upande mmoja na ule wa ongezeko la watumia barabara wa ngazi na aina mbalimbali, kwa upande mwingine, hauna budi kutiliwa maanani unapolizungumzia suala la ajali za barabarani,” alisema Kamanda Mpinga.
Alisema ubovu na uharibifu wa vyombo vya moto vinavyotembea barabarani ni miongoni mwa sababu kuu yatu zinazosababisha ajali na kulifikisha Taifa katika hali ya kuathiri hali ya usalama katika barabara zilizopo.
Sababu nyingine ni mwendokasi. Hata hivyo, alitoa mwito kwa abiria
kutoshabikia mwendo kasi au vitendo vya aina yoyote vya ukiukwaji wa asheria za barabarani na kuwataka kutoa taarifa kupitia namba za simu za viongozi wa polisi katika mikoa yao au chumba cha mawasiliano cha polisi usalama barabarani makao makuu kwa namba 0682887722.


