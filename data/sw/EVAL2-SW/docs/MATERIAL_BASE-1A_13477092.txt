
Mchungaji adaiwa kumpa mimba mwanafunzi

September 29, 2016

MCHUNGAJI wa kanisa moja lililopo Manispaa ya Shinyanga (jina linahifadhiwa) anatuhumiwa kufanya mapenzi na mwanafunzi wa kidato cha kwanza akimrubuni kumfanyia maombi. Mwanafunzi huyo anadaiwa kupata ujauzito wa mchungaji huyo baada ya kufanya naye mapenzi.
Mwanafunzi huyo yatima mwenye umri wa miaka 17 (jina tunalo), alikuwa akilelewa na mkazi wa eneo la Mwasele Manispaa ya Shinyanga ambaye amelalamikia kitendo kilichofanywa na mchungaji huyo.
Akizungumza na waandishi wa habari jana nyumbani kwake kuhusiana na tukio hilo, mlezi huyo (jina tunalo) alidai baada ya mwanafunzi huyo kubaini ana mimba, aliaga shuleni akidai anaumwa na alitoroka nyumbani na kwenda kuishi katika Kijiji cha Mwang’osha wanakoishi jamaa zake wengine.
Mlezi huyo alisema chanzo cha mchungaji kuwa na uhusiano wa kimapenzi na mwanafunzi huyo ni baada ya kumrubuni ajiunge na kanisa lake ili aweze kumfanyia ibada ya maombi. 
Mwanafunzi huyo alikubali kwa nia njema, lakini matokeo yake aliamua kufanya naye mapenzi na kumbebesha mimba. “Huyu binti ni mtoto yatima, mimi nilikuwa ni mlezi wake, anasoma kidato cha kwanza, aliondoka hapa nyumbani bila kuaga, tulifuatilia shuleni tukaelezwa aliomba ruhusa ya ugonjwa, akaruhusiwa, tulishtushwa na taarifa hiyo, tuliamua kumtafuta na kumkuta kijijini Mwang’osha kwa jamaa zake wengine,” alisema mlezi wake huyo na kuongeza:
“Tulimuuliza chanzo cha yeye kukimbia nyumbani na sababu za kutokwenda shuleni, alisema hawezi kwenda shule kwa vile ana mimba na mhusika ni mchungaji, tulishangaa na taarifa hizo. Alituambia mchungaji alimshawishi kufanya naye mapenzi wakati akimfanyia maombi, tulitoa taarifa polisi, ambapo mchungaji alikamatwa.”
Kwa upande wake mwanafunzi huyo amekiri kuwa na mimba aliyodai ni ya mchungaji ambaye alimrubuni kufanya naye mapenzi wakati akimfanyia maombi na kwamba siku ya kwanza kufanya naye tendo la ndoa alimpatia kiasi cha sh. 5,000 na kumweleza anampenda.
Kitendo hicho kimelaaniwa vikali na mmoja wa watumishi wa Shirika la Agape Aids Control Programme (AACP) la mkoani Shinyanga, Samwel Magina, linaloendesha mradi wa kupiga vita na kuzuia mimba na ndoa za utotoni katika Wilaya za Shinyanga na Kishapu.
“Taarifa za mwanafunzi huyo kupewa mimba na mtu aliyepaswa kuwa mchungaji wake wa kiroho na kimaisha zimetusikitisha sana; na tunaomba Jeshi la Polisi lifanye uchunguzi wa kina ili kuweza kubaini ukweli na afikishwe mahakamani kujibu shtaka lake bila kumwonea aibu,” alisema Magina.
Jeshi la Polisi mkoani Shinyanga limethibitisha kukamatwa kwa mchungaji huyo na kufunguliwa kwa jalada la uchunguzi lenye namba SHY/RB/7830/2016 na kwamba mtuhumiwa huyo atafikishwa mahakamani baada ya upelelezi kukamilika.


