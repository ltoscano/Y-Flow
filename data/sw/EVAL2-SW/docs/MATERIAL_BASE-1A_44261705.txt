
Teknolojia mpya ya kuhifadhi rekodi yafaidi wakulima
Wadai wamfaidi kwa asilimia 40 ikilinganishwa na mapato waliyopata ya hapo awali kabla ya kuzinduliwa kwa mradi huu ambao pia hutoa mafunzo na ushauri
Na FAUSTINE NGILA
WAKULIMA wa Kaunti ya Meru watanufaika kwa mradi wa kisasa na wa kipekee wa kuhifadhi habari zote kuhusu shughuli za ukulima.
Kufuatia ufadhili wa Sh7 milioni kutoka shirika la USAID, mnamo Aprili 2014, kampuni ya Sokopepe ilibuni programu ya kompyuta kwa jina Farmis inayohifadhi data hizo kuhusu wakulima na kuwawezesha kufuatilia faida au hasara wanayopata.
Programu yenyewe inayoendelea kufanyiwa majaribio katika Kaunti ya Meru, imeundwa kuhifadhi habari zote za mkulima zinahusiana na kilimo chake.
Programu hiyo inahifadhi jina la mkulima, picha yake, nambari yake ya simu, kiasi cha shamba lake, mimea anayopanda, mifugo wake, pesa anazotumia kufadhili shughuli za upanzi wafanyikazi na gharama zingine.
Afisa wa kampuni ya Sokopepe katika kaunti ya Meru Bw Martin Murangiri, anasema kuwa data wanazohifadhi zinawasaidia wakulima kujua ikiwa wanapata faida au hasara. 
"Kuna zile pesa mkulima amewekeza na zile pesa anapata kama faida. Maajenti wetu huenda kwa shamba la mkulima kuchukua data hizi. Kisha wanampa ushauri kuhusu jinsi ya kujizolea faida zaidi. Mfumo huu utapiga hesabu wenyewe moja kwa moja," akaeleza.
Kwa sasa, programu hiyo inayoendelea kufanyiwa majaribio katika Kaunti ya Meru, inahifadhi habari za kilimo za wakulima zaidi ya 6,300.
Kampuni ya Sokopepe, imewaajiri mawakala 25 waliosomea mbinu za kisasa za kuimarisha kilimo hasa kupitia uvumbuzi wa teknolojia inayorahisisha shughuli za ukulima.
Mawakala hawa wamepewa vipakatalishi vya kuwasajili wakulima wanapozuru mashamba yao.
Kila mkulima husajiliwa kwa Sh500 kwa mwaka.
Habari zinazonakiliwa na mawakala hawa hatimaye huhifadhiwa kwenye programu hii ya Farmis.
Bw Fredrick Kinoti, anayefanya kilimo mseto katika fanya kilimo mseto katika shamba lake la ekari moja katika eneo la Nthimbiri, eneobunge la Imenti Kaskazini, anasema kuwa amefaidika pakubwa kutokana na mradi wa Farmis kwa kupata faida kwa asilimia 40.
"Hapo awali nilikuwa napokea mazao kidogo ya viazi lakini kupitia ushauri wa maajenti wa Sokopepe nafurahia kuona mazao yakiongezeka kila uchao," akakiri Bw Kinoti. Aliweka wazi kwamba, kwa sasa anaweza kuwalipia karo wanawe walio katika chuo kikuu na shule za upili bila matatizo yoyote kama awali.
Katika wadi ya Mwanganthia, eneobunge la Imenti ya Kati, utampata mkulima mwingine, Bw Silas Muriithi. Anasema kuwa amefaidi pakubwa kutokana na mafunzo ya kilimo cha ndizi na mahindi anayokuza.
"Nina ekari 3 za ardhi ambazo ninapanda mahindi. Msimu uliopita, nilivuna magunia 50 ya mahindi. Kila mwezi, huwa ninavuna ndizi zenye thamani ya Sh35,000 kwa wastani," akasema Bw Muriithi.
Bi Jane Ntubiri, anayeishi katika eneo la Kianjae katika kaunti ndogo ya Tigania Magharibi, anafanya kilimo mseto cha maembe, ndizi, parachichi, ndengu, viazi miongoni mwa mimea mingine.
Jane, anakiri kuwa amefaidi kutokana na mafunzo ya kilimo kutoka kwa mawakala wa Sokopepe. Anasema, "Maajenti wa Sokopepe wamenisaidia kuboresha kilimo mseto. Awali sikujua upanzi wa mseto kama ninavyojua sasa."
Meneja mkuu wa kampuni ya Sokopepe Bi Anne Murangiri, anasema kuwa data wanazohifadhi zinaweza kuwasaidia wakulima kwa njia nyingi, ikiwepo kupata mikopo kutoka kwa benki tofauti, hivyo kuendeleza kilimo chao. 
"Kwa sasa tunalenga kuwasajili wakulima 16,000 na kuwapa ushauri kuhusu jinsi ya kupata faida kutokana na kilimo pamoja na kuwaunganisha na benki na mashirika mengine ya ufadhili na utoaji mikopo," akasema.
Mradi huu unakumbana na changamoto kadhaa katika utekelezaji wake. "Ni asilimia 2 pekee ya wakulima tuliosajili wamejitokeza kupata mikopo. Wakulima wengi huogopa mikopo ya benki ilhali hii ndio njia ya kupanua kilimo chao," akasema Bw Murangiri.
Farmis pia inatoa habari kuhusu hali ya anga. Inawaunganisha wakulima na wanunuzi wa mazao ya kilimo na kuwafahamisha kuhusu bei za bidhaa za kilimo katika maeneo tofauti kote nchini, hivyo kuuza mazao yao kwa bei yenye faida.


