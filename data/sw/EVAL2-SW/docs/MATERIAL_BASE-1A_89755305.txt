Katiba, matumaini na hofu
Aug 29, 2014

AFRIKA mvua hainyeshi ghafla, hutanguliwa na mawingu. Ndiyo, hakuna mvua isiyo na dalili. Muhimu ni kusoma alama za nyakati.
Kwa wenyeji wa Pwani wanaelewa tabia za miti hii; mkwaju na mnazi. Upepo mkali ukivumia uliko mkwaju, basi, mti huo huwa na tabia ya kuinama kwa kufuata nguvu ya upepo. Upepo ukipita, mkwaju husimama tena. Mnazi ni tofauti, hushindana na nguvu ya upepo mkali. Upepo ukiwa mkali sana, mnazi utaanguka, hautasimama tena.
Maana, kwa sasa, upepo wa mabadiliko unavuma, si katika nchi yetu tu, hata nje ya mipaka yetu. Nilipata kuandika, kuwa matokeo ya Uchaguzi Mkuu uliopita yalituma ujumbe mmoja mkuu kutoka kwa wapiga kura; MABADILIKO, kwamba idadi ya Wa tanzania wenye kiu ya kutaka mabadiliko inaongezeka kila kukicha. Katika hali ya sasa, hali ya wengi kukata tamaa juu ya hali zao za maisha na hata kuwa na hofu ya mustakabali wa nchi yao, ujio wa Katiba mpya imekuwa ni tumaini jipya kwa Wa tanzania.
Jaji mstaafu Mark Bomani alipata kuliweka hili la Katiba kwa namna yake; kuwa Katiba mpya itasaidia kuleta nafuu ya maisha ya Wa tanzania. Kwamba Katiba mpya ni muhimu kwa sasa na kuwa kuna woga tu katika kuifanyia mabadiliko Katiba yetu.
Ni katika hilo alilozungumza Jaji Bomani ndipo tunapoona mawili katika Katiba mpya inayosubiriwa; tumaini kwa wananchi, na hofu kwa baadhi ndani ya mfumo uliopo. Tumaini la Katiba mpya kusaidia katika kuleta hali bora kwa mwananchi na hofu ya Katiba mpya kusababisha baadhi kupoteza mamlaka zao na hivyo maslahi yao binafsi au ya vikundi vya wachache.
Na umma nao una hofu, kuwa wanasiasa wachache, kwa kutanguliza maslahi yao wataogopa mabadiliko ya Katiba na kuwa tayari kuliingiza taifa katika machafuko, ilimradi wazidi kung’ang’ania madarakani, kwa maslahi binafsi. Umma una hofu ya amani na utulivu kupotea kwa vile wachache wana hofu ya kupoteza maslahi yao.
Katiba mpya kwa sasa ni matakwa ya sehemu kubwa ya umma kwa maslahi ya umma. Si jambo la vyama vya siasa pekee. Inatuhusu sote kama taifa. Maana, hii ni nchi yetu sote, na inahusu mustakabali wa nchi yetu. Ni ukweli, kuwa Katiba yetu ya sasa haikidhi matakwa ya wakati uliopo.
Tumeanza kujikita katika kutafuta tafsiri ya nini tunachotakiwa kufanya; kuifanyia marekebisho Katiba au kuandika katiba mpya? Tunahangaika bure na misamiati. Maana, hata Rais akivunja Baraza lake la Mawaziri hupanga upya, huingiza sura mpya na nyingine za zamani hurudi. Bado tunasema baraza jipya la mawaziri. Upya hapa una maana pia wa kile kinachotoka baada ya kufanyiwa marekebisho. Hivyo basi, Katiba iliyofanyiwa marekebisho yaweza kuitwa Katiba mpya.
Tunachotaka kufanya kama nchi ni kuifanyia marekebisho Katiba. Swali hapa ni je, yafanyike marekebisho madogo au makubwa? Kwa tafsiri ya upepo unaovuma sasa, Wa tanzania tunahitaji mabadiliko makubwa ya Katiba. Kuna mambo muhimu yanatakiwa kufanyiwa marekebisho na kuwekwa wazi, kama vile mgawanyo wa madaraka ndani ya mihimili mitatu ya dola; Rais ( Utawala); Bunge ( Sheria) na Mahakama ( Haki). Inahusu pia haja ya kuwa na Tume Huru ya Uchaguzi na mfumo wenyewe wa uchaguzi.
Maana, kati ya sababu kubwa za nchi zetu hizi kubaki nyuma kimaendeleo ni ukweli kuwa zimekuwa zikitumia Katiba zilizotokana na wakoloni. Malengo makuu ya Katiba hizo yalikuwa ni kuonyesha namna mtawala atakamvyotawala mtawaliwa bila mtawaliwa kuwa na fursa ya kumdhibiti mtawala. Na mtawala kwa maana ya mkoloni lengo kuu la kuwa na koloni ni kuvuna rasilimali za koloni husika.
Hivyo basi, kuendelea kutumia Katiba zilizotokana na katiba za kikoloni kumetoa nafasi kwa wachache waliopewa dhamana za uongozi, kwa kutanguliza ubinafsi wao, kujilimbikizia mali na hata kutumika kama makuwadi wa kinachoitwa Soko Huria. Yote haya kwa gharama ya machungu makubwa kwa wana wa nchi. 
Ndiyo maana, Katiba mpya inayotokana na wananchi wenyewe inaweza kabisa kudhibiti kwa kiasi kikubwa wizi wa mali ya umma ikiwamo kuwadhibiti wale wenye kutuingiza kwenye mikataba mibovu na isiyo na maslahi kwa taifa na bado wakabaki salama kwa kulindwa na Katiba iliyopo.
Maana, ni mapungufu haya ya Katiba ya sasa tunayoyazungumzia, ndiyo yamefanya wananchi wenye uchungu wa nchi yao kuitwa ’ wenye wivu!’.


