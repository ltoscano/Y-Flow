
Madiwani Serengeti wamsimamisha kazi mhandisi wa ujenzi
Waandishi Wetu, Mwananchi mwananchipapaers@mwananchi.co.tz
Serengeti/Tarime. Mhandisi wa Ujenzi wa Halmashauri ya Wilaya ya Serengeti mkoani Mara, Sospeter Leonidas amesimamishwa kazi na baraza la madiwani ili kupisha uchunguzi wa tuhuma za kushindwa kusimamia ujenzi wa barabara kwa kiwango cha lami mjini Mugumu.
Barabara hiyo ya kilomita tatu inayojengwa kwa kiwango cha lami nyepesi na Kampuni ya Samota kwa gharama ya Sh1.2 bilioni, ilitakiwa kukabidhiwa Januari 6, mwaka huu.
Licha ya kampuni hiyo kuomba iongezewe muda hadi Mei 6, lakini ujenzi bado unasuasua, huku mitaro ikijengwa chini ya kiwango.
Mwenyekiti wa halmashauri hiyo, Juma Porini alisema wameiomba Taasisi ya Kuzuia na Kupambana na Rushwa (Takukuru) kufanya uchunguzi wa kina ili kuepusha Serikali kuingia hasara.
Uamuzi huo ulifikiwa juzi baada ya Diwani wa Kata ya Nyambureti (CCM), Nicholaus Maro kuibua hoja kuwa mawe yanayotumika kujenga mitaro yanachukuliwa kwenye vifusi, hivyo saruji haishiki kwa kuwa yanapukutika.
Kutokana na hoja, baraza hilo lililazimika kusitishwa kikao kwenda kujiridhisha kwenye eneo la mradi huo.
Hata hivyo, Mhandisi Leonidas alidai aligundua uchakachuaji huo wiki tatu zilizopita na kuahidi kurekebisha kasoro hizo zilizojitokeza.
Maelezo hayo yalipingwa na madiwani wakisema hajawahi kutoa taarifa kwenye vikao vya kamati ambavyo naye ni mjumbe.
barabara hiyo. 


