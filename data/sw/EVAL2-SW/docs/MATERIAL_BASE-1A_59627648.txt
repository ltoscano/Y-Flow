
Bandari yatakiwa kusaka vifaa vya kutwaa ligi kuu
NA ABDULRAHMAN SHERIFF
BANDARI FC imetakiwa itafute wachezaji wazuri watakaoweza kuifanya iweze kupigania ushindi kwenye Ligi Kuu ya Kenya msimu huu wa 2015 na wala sio kushiriki na kubakia ligi hiyo msimu unaofuata.
Hayo yalisemwa jana na Kamishna wa Shirikisho la Soka la Afrika (CAF), Mohamed Omar anayeamini Bandari kuwa na uwezo wa kusajili wanasoka wazuri wanaoweza kuipatia timu ushindi wa ligi hiyo.
“Soka sasa ni mchezo ambao umekuwa wa kimataifa na kwa hivyo naiomba Bandari ambayo ina uwezo wa kusajili wachezaji aina yoyote, waangazie pia wanasoka kutoka mataifa jirani ya Tanzania na Uganda,” akasema Omar.
Kamishna huyo wa CAF anasema kuwa Bandari inastahili kuchukua mfano wa klabu nyingine Afrika Mashariki zikiwemo zile za Simba Sports Club na Yanga za Tanzania ambazoo zimewasajili wanasoka kadhaa kutoka Uganda.
“Ni vizuri kama wakuu wa Bandari watatemebelea nchi jirani za Uganda na Tanzania kuangalia wanasoka wazuri wanaoweza kuwasajili, nia ikiwa ni kushinda taji la ligi kuu,” akasema Omar ambaye pia aliomba kamati ya Bandari isiingiliwe kwenye kupeleka mambo ya timu hiyo.
Wakati huo huo, Mwenyekiti wa Bandari Fan Club, Ernest Mbalanya alisema timu hiyo imeshasajili wachezaji watatu wapya watakaokuwako katika kikosi kitakachoshiriki kwenye ligi kuu ya msimu huu.
Mbalanya alisema wana matumaini makubwa ya timu hiyo kufanya vyema kwenye ligi ya msimu huu kwani wanatarajia kukisuka kikosi chao kuwa imara zaidi ya miaka iliyopita.
Mbalanya anaswema wamesajili kiungo bora wa mwaka 2010, Anthony Kimati kutoka klabu ya ligi kuu ya Sofapaka, straika Anthony Katana wa shule ya upili ya Kwale High iliyoko Pwani Kusini na kiungo John Ndirangu Njoronge kutoka Top Fry.
Mbalanya alisema mbali na kusajili wachezaji hao watatu, pia wamemsajili tena David Naftali kiungo Mtanzania ambaye anakamilisha mkataba wake mwishoni mwa mwezi huu. “Ni nia yetu ya kuwapandisha wachezaji wawili kutoka timu yetu ya vijana wa umri chini ya miaka 19 ambao tuna uhakika wataweza kucheza vizuri kwenye ligi kuu,” alisema lakini akakataa kuwataja majina hadi watakapokamilisha usajili wao.


