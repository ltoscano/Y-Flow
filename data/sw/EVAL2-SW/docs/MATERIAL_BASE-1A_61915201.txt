
Mnyororo unaongeza hamasa, nidhamu
Mnyororo wa ongezeko la thamani unamhakikishia mkulima kuuza bidhaa zilizoongezewa thamani kwa faida kubwa badala ya bei kubwa na hamasa, nidhamu kuongeza kipato.
Lakini mkulima mdogo anakabiliana na changamoto nyingi kubwa ikiwa ni umaskini wa kipato. Hii inatokana na kulima kwa kutumia teknolojia iliyopitwa na wakati ya jembe la mkono ambalo linaweza kulima eneo dogo na kupata mazao kwa ajili ya chakula cha familia.
Mkulima ana matatizo mengine kama magonjwa, fedha za kununulia kitoweo, mafuta ya kupika, mafuta ya taa, gharama za shule ambao Serikali hailipi, fedha za kujikimu na matumizi mengine. Vilevile mkulima mdogo huwa amekata tamaa na kujiaminisha kuwa yeye ni maskini na umaskini ndio maisha yake hivyo kuwa na matumizi mabaya ya fedha zake kwani hata akiuza mazao hana maarifa ya kutumia fedha kwa mpango mzuri.
Kutokana na kuwa na kipato kidogo na vile vile kutumia hicho kidogo vibaya mkulima mdogo anakuwa mnyonge sana kwa mchuuzi ambaye ndiye anamkopesha kila mara anapopata matatizo ya fedha. Mkulima aliyekopeshwa anatakiwa alipe mkopo kwa kutumia kiasi fulani cha mazao kutokana na kiasi cha mkopo. Thamani ya mazao na riba ambayo mkulima anayotakiwa kulipa kwa kutumia mazao kinapangwa na mchuuzi ambaye ndie aliyemkopesha mkulima.
Kwenye mnyororo wa ongezeko la thamani wakulima kwenye vikundi wanajengewa uwezo wa kuanzisha, na kuendeleza mpango wa kuweka na kukopa ambao wanaweza kuweka na kukopa ili kupata fedha za kulipia gharama ndogo ndogo kama kununua sukari, mafuta ya taa, chumvi, kibiriti na gharama nyingine. Wanavikundi vile vile wanaweza kupata bima za afya na bima za mazao kwa bei nzuri. Wakulima ambao wana mpango endelevu wa kuweka na kukopa wanakuwa wamejitambua, wanajiamini, wana uthubutu, wana ari ya kutenda na wana ndoto ya mafanikio. Hivyo wakiwa tayari na mipango kazi na mipango ya utekelezaji ni rahisi kuaminika kwa wauza pembejeo, watoa huduma za ugani, huduma za ushauri, wauza mbolea, vyombo watoa huduma za kulima, kupanda, kuvuna na kusindika kupata mikopo.
Vilevile ni rahisi kukubalika na vyombo vya fedha ambao wanaweza kuwapa mikopo. Benki ya Kilimo wana mpango mahususi wa kuwakopesha vikundi.
Vikundi vyenye mpango wa kuweka na kukopa hata kama ni vya watoa huduma kama huduma za kulima, kupanda, kuvuna kusafirisha kupeleka ghalani na kusindika kwa niaba ya wakulima wanaweza kupata mikopo ya kuhudumia biashara zao kwa urahisi. 
Jambo muhimu kwa wanavikundi vya kuweka na kukopa kuepuka matatizo ambayo yameikumba vyama vingine ni kuwa na katiba ambazo zinazuia viongozi kujikopesha bila dhamana, kumtumia Meneja wa Mnyororo kujenga uwezo wa viongozi wa vikundi kusimamia mpango huo. Meneja wa Mnyororo atakusanya taarifa za utekelezaji, kuzichambua na kuziweka kwenye lugha ya kueleweka kwa wanachama ili kujua kila kinachotendeka kwenye huo mpango wa kuweka na kukopa.
Ni muhimu kikundi kikahakikisha kuwa fedha iliyowekwa imekopeshwa haraka ili viongozi wasiwe na hela nyingi ambazo zinaweza kuwatia tamaa ya kufuja fedha za kikundi. Hivyo fedha ikiwa kwenye mzunguko inakuwa na faida zaidi kwa manufaa ya kikundi. Mpango huu ambao unatoa hamasa kwa kutekeleza mnyororo kwa vile wakulima wanakuwa na nguvu ya kuongeza thamani mazao yao ni wa muda mfupi.
Kwa vile wakulima watakuwa na kipato kikubwa labda baada ya miaka 3 huo mpango wa kuweka na kukopa utaboreshwa na kuwa benki ndogo ya wakulima (microfinance institution). Wakulima watahitaji benki ili waweze kupata huduma nyingi na bora zaidi za kifedha na kuzidi kuwapa hamasa ya kupanua na kuongeza biashara zao.


