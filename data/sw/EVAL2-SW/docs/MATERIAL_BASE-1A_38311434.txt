
Taasisi za benki kuchunguza wafanyakazi wao
Aug 11, 2016

Na Mwandishi Wetu

Gavana wa Benki Kuu Profesa Benno Ndulu

BENKI za biashara na taasisi za fedha nchini zimetakiwa kuajiri wafanyakazi wenye maadili ili kuondokana na madhara ya wizi na uhalifu mwingine wa kifedha ikiwemo utakatishaji fedha.

Hayo yalibainishwa wiki iliyopita kwenye kongamano la 16 la wanataaluma wa benki wa Afrika Mashariki lililofanyika jijini na kuwashitikisha wataalamu kutoka nchi wanachama ikiwemo Kenya, Uganda, Sudan Kusini na wenyeji Tanzania.

Kongamano hili ambalo hufanyika kila mwaka na kwa mzunguko kwa nchi wanachama linafanyika ili kuangalia changamoto na mafanikio yaliyopatikana katika sekta ya benki na taaluma ya kibenki.

Akizungumza baada ya kufungua kongamano hilo, Gavana wa Benki Kuu Profesa Benno Ndulu alibainisha kuwa wizi unaotokea katika benki ni matokeo ya kuajiri wafanyakazi wasio na maadili.

“Baadhi ya watu wanadhani kwamba kufanya kazi benki ni kujitajirisha na kwani kuna vishawishi vingi,” alisema.

Profesa Ndulu alizitaka benki za biashara na taasisi za fedha kuendelea kuendesha mafunzo ya maadili kwa wafanyakazi wao na jinsi ya kusimamia fedha za waweka akiba.

Alisema mkutano huo utumike kama nyenzo za kuhakikisha kwamba fedha za waweka amana kwenye benki zinakuwa salama na zinasimamiwa kwa uadilifu mkubwa.

Mkurugenzi Mtendaji wa taasisi ya wanalaamuma wa benki nchini (TIOB) Cashmir Nyoni alisema kongamano hilo ni maalum kwa wanataaluma wa sekta ya benki kubadilishana mawazo na ajiri ya kuboresha utoaji wa huduma kwa wateja.

“Benki zinatakiwa kufanya uchunguzi pale inapotaka kuajiri wafanyakazi wake ili kujiridhisha kwamba ni muadilifu kwani hii inaondoa vishawishi vya wizi,” Nyoni alisema.

Alisema pale benki zitakapofanya hivyo, basi zitapunguza uwezekano wa kufanyika wizi na fedha za benki, ambazo ni fedha za watu wanaoweka amana zitakuwa salama.

“Leo unaajiri mtu mwenye taaluma ya benki akiwa ametoka kwenye benki nyingine bila kuchunguza ni sababu gani imemuondoa huko kwani huenda alifukuzwa kutokana na kufanya uhalifu,” alisema.

Suala la wizi na utakatishaji wa fedha katika benki nchini imekuwa changamoto kwa sekta hiyo na umeelezwa kwamba baadhi ya wafanyakazi huwa wanashiriki moja kwa moja.

Kwa mujibu wa ripoti za Benki Kuu ya Tanzania, kuanzia mwaka 2010 hadi 2013 Tanzania ilipoteza shilingi bilioni kumi kutokana na wizi ambao ulifanywa katika mashine za kutolea fedha kwenye benki pekee.

Imeelezwa kwamba kukua kwa teknolojia za fedha ambako kumerahisisha ufanisi wa matumizi na utunzaji fedha, kunaonekana kugeuka kuwa balaa kutokana na kuibuka kwa wizi wa fedha zilizohifadhiwa kwenye akaunti za wateja.

Wizi wa fedha kwa njia ya mtandao kupitia mashine maalum za kutolea fedha (ATM) unaendelea kuzitesa benki mbalimbali nchini ambapo kwa sasa wahalifu hao wanahamisha fedha za wateja wakiwa nje ya nchi kwa kutumia kadi za kutolea fedha.

Madhumuni ya kongamano hili ilikuwa ni kuwaleta wanataaluma na wafanyakazi wa benki ili kujadili namna ya kushirikiana katika kuondoa changamoto zinazoikumba sekta hiyo.

Kongamano hilo pia linatumika kuwawezesha wataalamu wa masuala ya benki kupata mbinu mpya na misingi mpiya ya kitaaluma kwa ajili ya kuongeza ufanisi katika kutoa huduma.

Mada zilizojadiliwa kwenye kongamano hilo zilihusu uendelezaji wa taaluma ya benki, huduma kwa wateja, mikakati ya kimasoko, ubunifu wa bidhaa, jinsi ya kupambana na ushindani, matumizi ya teknolojia, kuongeza thamani bidhaa na uongozi katika huduma za fedha.


