
Kenya haihitaji kura ya maamuzi kwa sasa
Na HUGHOLIN KIMARO
KURA YA MAAMUZI hupigwa na wananchi ili kutoa maamuzi yao kuhusu suala muhimu litakalochangia katika kuboresha maisha yao kisiasa, kiuchumi au kijamii kwa jumla.
Wakenya tunaikumbuka kura ya maamuzi tuliyoipiga miaka michache iliyopita kuhusu katiba ya mwaka 2010. Hatimaye tuliamua kwa wingi Katiba yetu ipite na ifanyiwe marekebisho muhimu baadaye.
Sasa hivi aliyekuwa Waziri Mkuu, Bw Raila Amolo Odinga ametangaza kwamba angetaka Wakenya turudi tena katika kura ya maamuzi.
Wakati huu Bw Raila anadai kuwa Kenya inakumbwa na matatizo mengi na anatutaka sisi kupiga kura na kuamua Kenya haihitaji iwapo tutaendelea na Serikali hii hii ama tutafute njia mbadala kutuwezesha kutatua matatizo yetu ya ufisadi, ukabila, kudorora kwa uchumi na usalama.
Mintaarafu ya haya, Wakenya tuna tashwishi. Hatuamini kuwa kila mara tunapokuwa na shida na utawala wa nchi tunaitisha kura ya maamuzi ama kubadilisha Katiba. Hili si suluhisho. 
Tunapoangalia kwa sasa tunaona ulegevu katika vyombo vya usalama; polisi na majeshi wanahitaji kuamka na kutumia mbinu za kisasa zaidi katika kukabiliana na uhalifu. Inakuwaje wahalifu hawa wanaingia humu nchini, kuvamia na kuua Wakenya kinyama ilhali tunao maafisa wengi wa polisi na jeshi? Wako wapelelezi, polisi wa kuzima ghasia, wanahewa na kadhalika! Tunapoona mauaji yakiendelea katika maeneo mbalimbali ya Lamu, Garissa, Turkana na Mombasa tunajua kuwa kuna walakini katika vyombo vyetu vya usalama. Wakubwa wanaohusika katika usimamizi wa vyombo hivi chini ya Waziri wa Usalama, Bw Joseph ole Lenku, wanafaa kukitegua kitendawili hiki. Si kwa kuvitupilia mbali vyombo vyenyewe bali kurekebisha pale palipo na udhaifu. 
Nimewahi kusema katika safu hii mara kwa mara kwamba endapo utagundua kuwa kichwa chako kimejaa mba (ugonjwa wa ngozi wa unga unga kichwani) hutatafuta kisu na kukikatalia mbali. Badala yake unakitafutia kichwa hicho matibabu mwafaka.
Hivyo, masuala yanayozungumzwa kwamba Tume ya Mipaka na kusimamia Uchaguzi (IEBC) ivunjwe, Waziri wa Usalama, Joseph Ole Lenku, ang'atuke na kwamba tuwe na midahalo ya umma - ambayo yaweza kuishia kutumbukiza nchi katika lindi la ghasia hayatatufaa kwa sasa.
Tunahitaji mikakati mwafaka ya kurekebisha makosa ambayo tumekuwa tukifanya mara kwa mara.
hkimaro@ke.nationmedia.com


