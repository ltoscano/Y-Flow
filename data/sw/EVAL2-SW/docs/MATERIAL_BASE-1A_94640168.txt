
Waziri acharuka wanafunzi wenye mahitaji maalumu

Imeandikwa na John Nditi, Morogoro

Imechapishwa: 16 Septemba 2016

WAZIRI wa Nchi Ofisi ya Rais, Tawala za Mikoa na Serikali za Mitaa (Tamisemi), George Simbachawene ametoa siku saba kwa Kurugenzi ya Elimu Maalumu kumkabidhi takwimu za wanafunzi wenye mahitaji maalumu nchini kutokana na kuchelewa ndani ya kipindi cha miezi miwili tangu agizo la awali.

Alitoa agizo hilo kwa Mkurugenzi Msaidizi wa Elimu Malumu – Tamisemi, Kassim Kaoneka juzi wakati wa kufungua kikao kazi cha siku mbili kilichowakutanisha Maofisa Elimu wa Msingi, Maofisa Elimu Taaluma wa mikoa na Maofisa Elimu Maalumu wa halmashauri zote nchini uliofanyika Morogoro.
Waziri Simbachawene ameagiza kupatiwa taarifa ya takwimu za wanafunzi wenye mahitaji maalumu waliopo kwenye shule zikiwemo shule maalum 31, baada ya Kurugenzi hiyo kushindwa kumpatia baada ya kupita muda wa miezi miwili tangu alipoagiza apewe kwa ajili ya kuzifanyika kazi.
“ Ni karibu miezi miwili tangu nilipozihitaji, lakini hadi leo (juzi) sijapata ingawa Kurugenzi hii ipo katika ofisi yangu...haijalishi nisipozipata ndani ya siku saba kuanzia leo nitawatumbua,” alisema.
Waziri huyo alisema tatizo la ukosefu wa takwimu za wanafunzi wenye mahitaji maalumu kumesababisha baadhi ya shule kukosa mgawo wa fedha za ruzuku, hivyo kusababisha walimu kuwa ombaomba kwa ajili ya kupata fedha za kuhudumia wanafunzi hao.
Pia alizitaka Mamlaka za Serikali za Mitaa kuwatambua walimu wa elimu maalumu na kuwapangia kufundisha wanafunzi wenye ulemavu katika shule husika na kuwahimiza walimu hao kujiendeleza katika taaluma za elimu ikiwa ni pamoja na fani za elimu maalumu. 
Waziri Simbachawene aliwataka watendaji hao kusimamia kwa umakini matumizi ya fedha za Elimu bila Malipo na uhakiki wa takwimu za masuala ya elimu ikiwa ni pamoja na takwimu za wanafunzi ili kuondokana na tatizo la wanafunzi hewa.
Mkurugenzi Msaidizi wa Elimu Malum, Tamisemi, Kassim Kaoneka, alisema hadi sasa wanafunzi wa elimu maalumu katika shule za msingi ni 37,055, walimu walipo ni zaidi ya 3,000 ambapo mahitaji ni zaidi ya 5,700.


