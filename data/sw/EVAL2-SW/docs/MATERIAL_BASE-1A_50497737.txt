
Mbaroni kwa `kuzamiaâ€™ mgodini TanzaniteOne

Imeandikwa na Veronica Mheta, Arusha

Imechapishwa: 21 Septemba 2016

POLISI Mkoani Manyara inawashikilia watu wawili kwa tuhuma za kuingia kwenye mgodi wa TanzaniteOne kwa lengo la kujipatia madini aina ya Tanzanite kinyume cha sheria.

Akizungumza katika mgodi huo, Kamanda wa Polisi Mkoa wa Manyara, Francis Massawe aliwataja watuhumiwa hao kuwa ni Ramadhani Juma na Mohammed Ramadhani.
Kwa mujibu wa Massawe, watuhumiwa waliokuwa na wenzao wanane ambao walishuka katika mgodi wa Invester Shaft, Septemba 19 mwaka huu wakiwa na jenereta pamoja na vifaa vya kuchimbia madini.
Alisema baada ya kuanza kuchimba, jenereta yao iliharibika hali iliyowasababisha kukosa hewa kwa saa kadhaa. Kwa mujibu wa Massawe baada ya hali zao kuwa mbaya walitoka na kwenda lango kuu la mgodi huo na kuomba walinzi kuwafungulia ili watoke.
Alisema baada ya walinzi kuwafungulia, watu wanane kati yao walifanikiwa kutoroka na jenereta ambapo awali walidai kuwa kuna wenzao wawili wamebaki mgodini kutokana na hali zao kuwa mbaya.
Alisema kufuatia hali hiyo kikosi cha uokozi cha kampuni ya TanzaniteOne kwa kushirikiana na polisi walianza kazi ya uokozi ambapo walikamilisha baada ya saa 24 .
Alisema baada ya kuwakoa waliwapeleka watuhumiwa kituo kidogo cha polisi cha Mirerani kwa mahojiano na waliwataja wachimbaji wawili ambao waliwatuma kufanya kazi hiyo. Kamanda huyo alisema mgodi huo ulishafungwa kwa sababu za kiusalama, lakini wachimbaji wadogo wamekuwa wakivamia. 
Kufuatia hali hiyo mwekezaji mweza mzawa wa kampuni ya Tanzanite One, Faizal Shabhai amemuomba Kamishina Mkuu wa Madini, wa Wizara ya Nishati na Madini, Ally Samaje kutekeleza ahadi yake ya kuhakikisha mipaka ya migodi katika eneo la Mirerani wilayani Simanjiro mkoani hapa inayopakana na madini aina ya Tanzanite, inakuwepo.
Kwa mujibu wa Faizal, mgodi wa TanzaniteOne umevamiwa na wachimbaji wadogo eneo kubwa ambalo ni zaidi ya meta 300, hali ambayo inasababisha kampuni hiyo kutopata madini katika eneo lililovamiwa.


