Kura ya maoni haiwezekani – Warioba
Feb 18, 2015

WAKATI serikali ikiendelea kusambaza kwa wananchi Katiba Inayopendekezwa, aliyekuwa Mwenyekiti wa Tume ya Mabadiliko ya Katiba, Jaji Joseph Warioba, amesema hakuna uwezekano wa kura ya maoni kupigwa Aprili 30, mwaka huu.
Akizungumza na Raia Mwema juzi, ofisini kwake jijini Dar es Salaam, alisema hilo haliwezekani kwa kuwa muda wa uandikishaji wapiga kura uliopo hautoshi kwa kazi hiyo.
Akirejea mkutano uliofanyika Jumatatu wiki hii, kati ya Tume ya Taifa ya Uchaguzi (NEC) na vyama vya siasa, alisema NEC imebadilisha muda wa kuanza uandikishaji wapiga kura, jambo ambalo linaathiri ratiba ya utendaji wake.
“NEC ilipanga kuanza kuandikisha wapiga kura Februari 16, katika mikoa ya Lindi, Mtwara, Ruvuma na Njombe. Imesema haiwezi, hivyo inaanza na mkoa mmoja wa Njombe, tena Februari 23 na inasema vifaa ambavyo ni vingi bado havijafika.
“Kwa hiyo ni vigumu kuendelea na ratiba kama ilivyopangwa. Kwa hali hiyo haiwezekani hata kidogo kwamba tume itakamilisha kuandikisha wapiga kura Machi 30.
“Iwapo vifaa vitafika mwezi ujao kama walipanga kuandikisha katikati ya mwezi huu wangemaliza mwishoni mwa Machi; wakianza katikati ya Machi hata wangejitahidi namna gani itakuwa ni mpaka mwishoni mwa Aprili, hivyo kama kura ya maoni ilipangwa mwishoni mwa Aprili na wakati huo kazi ya uandikishaji wapiga kura itakuwa haijakamilika, ratiba iliyopangwa haiwezekani kutekelezwa,” alisema.
Jaji Warioba alisema iwapo ratiba itasogezwa mbele ni lazima kufikiria kwa kina ili isiingiliane na Uchaguzi Mkuu utakaofanyika Oktoba, mwaka huu.
“Ulikwisha kufanyika uandikishaji wapiga kura wa majaribio, hivyo wanajua matatizo yake ndiyo maana walipanga muda huo na ikumbukwe kuwa mfumo unaotumika ni mpya na wanaoandikishwa ni watu wote,” alisema.
Maelezo kamili ya Jaji Warioba kwa Raia Mwema ni kama ifuatavyo:- “Imekuwa ni vizuri kwa serikali kuanza kusambaza nakala za Katiba Inayopendekezwa, kwa kuwa hilo litawasaidia wananchi kuisoma na kulinganisha na mawazo waliyotoa na baadaye kupata nafasi nzuri ya kufanya uamuzi wakati wa kupiga kura ya maoni utakapowadia.
Sasa ni lini kura ya maoni itapigwa, kwa kweli itategemea na Tume ya Taifa ya Uchaguzi (NEC), ambayo ina majukumu matatu.
La kwanza, ni kuandaa Daftari la Kudumu la Wapiga Kura, hili ni la msingi kwa sababu hauwezi kwenda kwenye shughuli ya kupiga kura mpaka uwe na daftari la wapiga kura na katika hili, NEC ni lazima ijitahidi kuandikisha wote wanaostahili kupiga kura. Mwaka huu tuna matatizo kidogo kwa sababu tuna kura za aina mbili, kuna kura ya maoni ambayo inatarajiwa kupigwa kabla ya Uchaguzi Mkuu.
Katika kuandikisha inatakiwa tume iandikishe watu wote ambao watakuwa wamefikia umri wa kupiga kura Oktoba, mwaka huu. Kwa hiyo, hivi sasa kuna vijana wengi ambao ifikapo Oktoba watakuwa wametimiza umri wa miaka 18, hivyo wanastahili kuandikishwa kupiga kura lakini iwapo kura ya maoni itafanyika mapema kutakuwa na tatizo kwa sababu ikiwachukua wote, hata wenye umri wa chini ya miaka 18 wanaweza wakapiga kura ya maoni. Hivyo, italazimu tume kuandikisha wale wa kura ya maoni na baadaye kwa ajili ya Uchaguzi Mkuu. Hilo ni jukumu moja na ni zito inatakiwa tume ipewe nafasi ya kulitekeleza kikamilifu ili isije ikafika wakati wa kupiga kura, iwe ya maoni au Uchaguzi Mkuu wakatokea watu wakawa na malalamiko kwamba hawapo kwenye daftari.
Kwa hiyo, ni wajibu wa tume kuandikisha na baadaye kuhakiki ili kuwa na uhakika kwamba wote wanaostahili wameandikishwa. Hilo ni jukumu la kwanza na ndilo la msingi kwa sababu bila ya kulikamilisha hawawezi kupanga majukumu yao mengine.
Wakishalikamilisha hilo, wana jukumu la pili, ambalo ni kutoa elimu kwa umma na Sheria ya Kura ya Maoni iko wazi, kifungu cha tano kinasema ni jukumu la tume kutoa elimu kwa umma.
Kazi hiyo haiwezi kufanyika wakati wakishughulikia kuandikisha wapiga kura, si kazi inayofanyika sambamba na hiyo. Kwa hiyo, ni lazima wamalize kuandikisha wapiga kura na baadaye ndipo watoe elimu na kwa mujibu wa sheria, wanatakiwa kutoa elimu kwa muda wa miezi miwili. Sheria ilivyo ni kwamba, walitakiwa kutoa elimu mapema, wiki tano au sita baada ya Katiba Inayopendekeza kuchapishwa, lakini wasingeweza kufanya hivyo bila ya kuwa na Daftari la Kudumu la Wapiga Kura.


