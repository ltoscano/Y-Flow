
Mkemia Mkuu aandaa mkataba wa kujiwajibisha
Colnely Joseph, Mwananchi cjoseph@mwananchipapers.co.tz
Dar es Salaam. Ofisi ya Mkemia Mkuu wa Serikali imesema ipo katika hatua za mwisho za kuandaa mkataba wa huduma kwa wateja utakaosaidia kujiwajibisha katika uwahishaji wa majibu ya vipimo vya vinasaba (DNA).
Akizungumza jana jijini hapa, Mkuu wa kitengo cha DNA, Benny Mallya alisema mkataba huo utakaobainisha haki na wajibu kwa mteja, utaainisha mambo mbalimbali kuhusiana na shughuli za ofisi hiyo ili wateja waweza kujua misingi na haki zao.
“Utaainisha bei za vipimo, muda wa kutolewa majibu, namna ya mteja kuwasilisha malalamiko yake na pia utatusadia kiutendaji na kuangalia wateja na idadi ya majibu ya vipimo vya vinasaba yaliyotolewa kwa muda husika,” alisema.
Mallya alisema mwaka jana pekee, kulikuwa na matukio 11 ya ajali za kemikali zilisababishwa na kutozingatiwa kanuni za udhibiti na usalama wa kusafirisha kemikali. “Ajali hizo zilihusisha tani 250 za kemikali na kusababisha vifo vya watu 14 na lengo letu ni kusaidia kupunguza au kuondoa athari zitokanazo na kemikali ndiyo tunatoa elimu ya matumizi bora ya kemikali,” alisema. 
Alitoa wito kwa wote wanaosafirisha kemikali za aina yoyote kufuata masharti yaliyowekwa na ofisi hiyo ili kuepuka madhara.


