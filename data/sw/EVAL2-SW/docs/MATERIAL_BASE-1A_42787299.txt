
Magufuli ni kama haivi na sekta ya michezo
Imani Makongoro, Mwananchi imakongoro@mwananchi.co.tz
Mwanza. Ni miezi sita tangu Rais John Magufuli aingie madarakani na kuanza uongozi wa miaka mitano ya awamu ya tano. Bado hajaonyesha sura au mapenzi yake binafsi michezoni, ikiwamo ushabiki wa klabu kubwa za Simba, Yanga na Azam.
Tofauti na mtangulizi wake, Jakaya Kikwete aliyekuwa shabiki mkubwa wa soka, akihudhuria baadhi ya mechi, zikiwamo za kimataifa hasa za Taifa Stars au wachezaji wa kimataifa wa Hispania waliozuru Tanzania, Dk Magufuli haonyeshi kuzama huko.
Rais Magufuli, amekuwa akionyesha kupenda ngoma asili na kiasi fulani muziki, na aliwahi kusema anaweza kupiga tumba. Ngoma zikipigwa huonekana kucheza, ingawa si mara nyingi.
Kwa kipindi cha miezi sita iliyopita, Rais Magufuli alianza kazi yake kwa kuunda baraza la mawaziri na kuiundia sekta hiyo wizara mahsusi inayojumuisha utamaduni na sanaa pamoja na habari.
Hilo lilionekana kwa wengi kama njia nzuri au sahihi ya kuhakikisha sekta hiyo ambayo kwa miaka ya karibuni imekuwa ikitoa ajira kwa vijana wa kike na kiume ambao kupitia sanaa na kazi zao wamenufaika.
Kwa bahati mbaya, sekta hiyo pia imeachwa ijiendeshe yenyewe kwa mazoea, bila marekebisho makubwa.
Wizara hiyo, chini ya Nape Nnauye imejitahidi kufanya kazi zake za msingi ambazo ni vigumu kueleza kama zinalenga kukuza sekta hiyo au la, kwani hazionekani au kupimwa kwa macho.
Wadau wa masuala ya michezo na utamaduni nchini wanaeleza kutokuona mabadiliko makubwa katika sekta hiyo katika kipindi cha miezi sita ya kwanza ya uongozi wa Rais Magufuli na watendaji wake.
Wadau hao wanaeleza na hata kubainisha kasoro ambazo zinaikumba sekta hiyo zikiwamo za kuendelea kuiendesha michezo kama sekta isiyo na mipango wala mikakati ya kuiwezesha ichangie katika uchumi wa nchi.
Wadau wanasifu mchango wa Waziri Nape hasa wa kuhakikisha wasanii wananufaika na kazi na jasho lao, ambalo wamekuwa wakinyonywa kwa miaka mingi.
Mbali ya hisia hizo, wadau wa michezo wana wasiwasi kuhusu sheria, kanuni za uendeshaji michezo nchini ambazo baadhi yao wanaziona kuwa zimepitwa na wakati wala haziendi sanjari na mabadiliko ya msingi ambayo Rais Magufuli amekuwa akiyahubiri.
Kwa mfano, michezo kuendelea kuendeshwa kama ya ridhaa wakati ni biashara kubwa inayohitaji uwekezaji mkubwa, ni kasoro ambayo mdau wa michezo, Issa Kitwana anasema kama kuwa ni kasoro ambayo lazima ifanyiwe kazi.
kocha wa timu ya Taifa ya judo, Zaid Hamis anasema hakuna kitu kikubwa kilichofanyika katika siku 180 za uongozi wa Rais Magufuli akiwa madarakani ambacho sekta ya michezo inaweza kujivunia. 
“Hakuna mpango kazi wa maendeleo ya michezo iwe katika wizara, idara za Serikali na hakuna hatua zilizochukuliwa, hakuna anayechukua hatua katika kuendeleza michezo kuanzia juu hadi katika wizara yenye dhamana ya kusimamia michezo kwa upande wangu sioni mabadiliko,” anasema Zaid.
Katibu Mkuu wa Chama cha Kuogelea (TSA), Ramadhan Namkoveka anasema japo kumeonekana na mwamko wa kurejesha viwanja vya michezo katika uongozi wa Dk Magufuli, lakini bado hakuna mipango ya maendeleo ambayo ni endelevu katika sekta hiyo,” alisema.
Alisema Rais Magufuli ameonyesha vipaumbele katika ukusanyaji kodi na kutumbua majipu, lakini katika michezo bado hajagusa licha ya kuwapo kwa matatizo mengi, huku michezo ikigeuzwa kuwa kichaka cha wizi, rushwa.
“Japo inaweza kuwa mapema mno kumpima Rais kwa mafanikio katika michezo, lakini katika kipindi cha miezi sita, bado michezo haijapewa kipaumbele, zaidi wasanii ndio wamekumbukwa kwa kiasi fulani,” anasema.
Bondia mkongwe wa ngumi za kulipwa, Mada Maugo anasema binafsi hajaona kama Rais Magufuli ameipa kipaumbele michezo, ingawa watendaji wake, akiwamo Waziri Nape wanajitahidi kuiboresha sekta hiyo.
“Labda sasa, upande wa rais angeona umuhimu wa kutoa tuzo kwa wanamichezo wanaofanya vizuri. ikiwezekana kuwaita hata Ikulu ili kuwapa hamasa wengine waweze kufanya vizuri,” anasema Maugo.
Katibu mkuu wa Yanga, Baraka Deusdedit anasema Rais ana vipaumbele vingi kulingana na hali aliyoikuta serikalini, ingawa Waziri Nape Nnauye ameonyesha mfano katika kuongoza michezo.
Mdau mwingine wa michezo, Kassim Kalita anaangazia michezo maarufu ya Olimpiki Anaeleza kuwa wakati hivi sasa kuna maandalizi ya mashindano hayo yanayotarajiwa kufanyika baadaye nchini Brazili, haoni wizara yenye jukumu la kusimamia sekta hiyo ikisimamia maandalizi hayo na badala yake imekuwa ikirushiana mpira, lawama na vyama vya michezo.
Anatoa rai kwa mamlaka husika kuangalia namna wanavyoweza kubadili mfumo wa undeshaji wa Baraza la Michezo la Taifa.
Hatua hiyo anasema itachangia kuwapo kwa mafanikio na tija katika tasnia ya michezo nchini.


