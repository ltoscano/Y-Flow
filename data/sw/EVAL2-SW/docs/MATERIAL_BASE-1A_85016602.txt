Wabunge wataka sheria zinufaishe wakulima

Imeandikwa na Eric Anthony, Dodoma

Imechapishwa: 15 Septemba 2016

SERIKALI imewasilisha bungeni miswada miwili, wa Sheria ya Taasisi ya Utafiti wa Kilimo wa Mwaka 2016 na mwingine wa Sheria ya Taasisi ya Utafiti wa Uvuvi wa mwaka 2016, inayopendekeza kutungwa kwa sheria itakayosimamia maendeleo ya sekta hizo. 

Miswada hiyo iliwasilishwa jana na Waziri wa Kilimo, Mifugo na Uvivu, Dk Charles Tizeba, huku baadhi ya wabunge wakipongeza na kutaka Sheria inayokusudiwa ilenge kuondoa kero nyingi hasa katika kilimo ambako licha ya utafiti, wakulima hawajanufaika na kujikuta mara kadhaa wakiishia kupelekewa mbegu zisizo na ubora. 
Kauli hizo za wabunge zilitoka kwa Mbunge wa Maswa Magharibi, Mashimba Ndani (CCM) na Salum Mwinyi Rehani, Mbunge wa Uzini kwa tiketi ya CCM ambao ndio pekee waliochangia mara baada ya kuwasilishwa kwa muswada kabla ya shughuli za Bunge kuahirishwa hadi jioni.
Akiwasilisha Muswada wa Sheria ya Utafiti wa Kilimo, Dk Tizeba alisema muswada huo unakusudia kuweka mfumo wa utafiti unaolenga kuimarisha shughuli za utafiti wa kilimo kwa ujumla kulingana na mahitaji ya sasa, ili kuongeza upatikanaji na usambazaji wa teknolojia sahihi kwa maendelo ya kilimo nchini.
Aliongeza kuwa, endapo muswada huo utapitishwa na kuwa sheria, utasaidia kuimarisha kwa matumizi sahihi ya rasilimali za utafiti kwa kulenga katika vipaumbele vya sekta na kuondoa hali ya taasisi zaidi ya moja kufanya miradi ya utafiti inayofanana.
Muswada huo imependekezwa kuanzishwa kwa Taasisi ya Utafiti wa Kilimo kwa ajili ya kufanya utafiti, kusimamia na kuratibu shughuli zote za utafiti wa kilimo nchini. Aidha, imependekezwa kuainisha muundo wa utafiti ambao ni endelevu na kuwiana na miundo ya utafiti nchini kwa viwango vinavyokubalika kimataifa. Pia sheria itaweka vipengelea vitakavyosimamia masuala ya fedha ili kuhakikisha matumizi sahihi na vifaa vya taasisi.
Mapendekezo mengine ni kuainisha wigo wa vyanzo vya fedha kwa ajili ya utafiti wa Taasisi ya Utafiti wa Kilimo Tanzania (TARI), kuanzisha Mfuko wa Kuendeleza Utafiti, kuweka utaratibu wa ushirikishwa wadau wa kilimo kupitia Jukwaa la Taifa la Ushauri wa Utafiti Kilimo.
Pia italenga kuvitambua kisheria vituo vyote vya utafiti wa kilimo vitakavyosimamiwa na TARI pamoja na majukumu yake. Vituo vilivyopo chini ya Wizara ya Kilimo, Mifugo na Uvuvi kwa sasa ni Dakawa, Hombolo, Ifaraka, Ilonga, Kibaha, Kifyulilo, Makutupora, Maruku, Mikocheni, Mlingano, Naliendelea, Selian, Tengeru, Tumbi, Ukiriguru na Uyole.
Alisema sheria inayopendekezwa ikipitishwa, itasaidia kuongezeka kwa ugunduzi, upatikanaji na matumizi ya teknolojia sahihi katika kilimo, itaongeza ufanisi wa shughuli za utafiti za kilimo, itaimarisha pia matumizi sahihi ya rasilimalin za utafiti, kuimarisha ushirikiano kati ya taasisi, mashirika na wadau wa kilimo ndani na nje ya nchi.
Aliongeza kuwa, sheria hiyo ikipitishwa itasaidia kuimarisha mnyororo wa thamani kutokana na utafiti utakaofanywa kulingana na mahitaji ya kila zao ili kuongeza tija na kipato cha wakulima na hivyo kuongeza mchango wa wa sekta ya kilimo katika uchumi na uhakika wa chakula na lishe.
Kamati ya Kudumu ya Bunge ya Kilimo, Mifugo na Maji pia iliwasilisha maoni yake ikiunga mkono hoja. Kambi ya Upinzani Bungeni inayohusika na Wizara ya Kilimo, Mifugo na Uvuvi pia iliwasilisha maoni yake ikionesha kupingana na vifungu kadhaa katika muswada husika.
Akiwasilisha juu ya Muswada wa Taasisi ya Utafiti wa Uvuvi (TAFIRI), Dk Tizeba alisema unakusudia kuleta mapendekezo ya sheria mpya itakayosimamia utafiti wa uvuvi na ukuzaji wa viumbe kwenye maji.
Aliongeza kuwa muswada huo utafuta sheria iliyopo ya Taasisi ya Utafiti wa Uvuvi Tanzania Namba 6 ya Mwaka 1980 ambayo wakati inaanzishwa ilikuwa chini ya Wizara ya Maliasili na Utalii, Idara ya Uvuvi.
Mambo muhimu katika muswada huo yametajwa kuwa ni kuipa taasisi mamlaka ya kushughulikia utafito wa ufugaji viumbe wa majini, kuzingatia mabadiliko ya sayansi na teknolojia, kutambua uwepo wa vituo vya utafiti wa uvuvi vya Dar es Salaam, Kigoma, Kyela na Mwanza na hata vingine vitakavyoanzishwa.


