Bonanza la Shimmuta kufanyika Dodoma

Imeandikwa na Mwandishi Wetu

Imechapishwa: 13 Septemba 2016

BONANZA la Shirikisho la Michezo la Mashirika ya Umma, Taasisi na kampuni binafsi Tanzania (Shimmuta), linatarajiwa kufanyika kwenye Uwanja wa Jamhuri Dodoma Oktoba Mosi mwaka huu, imeelezwa.

Kwa mujibu wa Katibu Mkuu wa Shimmuta Award Safari, bonanza hilo litafanyika siku hiyo kuanzia saa 12:00 asubuhi hadi 10:00 jioni.
Alisema katika taarifa yake jana kuwa timu za wafanyakazi wa mashirika ya umma, taasisi na kampuni binafsi za hapa nchini zimealikwa kushiriki katika bonanza hilo.
Safari alitaja michezo itakayoshindaniwa katika bonanza hilo kuwa ni pamoja na soka, netiboli, kuvuta kamba, kula `apple’ likiwa linaning’inia kwenye kamba nyembamba, kukimbia na kijiko cha ndimu kikiwa mdomoni na kutunga uzi katika sindano huku ukikimbia. Michezo mingine itakayoshindaniwa ni kukimbia ukiwa ndani ya gunia, kukuna nazi kwa wanaume tu.
Aidha, wanamichezo wote wataanza bonanza hilo kwa kufanya mazoezi kwa pamoja yatakayoongozwa na mwelekezaji kwa kutumia muziki.
Katika kuhakikisha bonaza hilo linafanikiwa, Kamati ya Utendaji ya Shimmuta itakutana na mwenyekiti na katibu wa kila klabu kuhudhuria bila kukosa kikao kitakachofanyika Jumamosi katika ukumbi wa Chuo Kikuu cha Dodoma utakaoanza saa 4:00 asubuhi.
Bonanza hilo ni maandalizi ya mashindano ya Shimmuta ambayo mwaka huu yatafanyika mkoani Tanga wiki mbili za mwisho za Novemba.


