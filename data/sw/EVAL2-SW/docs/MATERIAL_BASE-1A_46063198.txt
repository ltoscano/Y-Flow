
‘Wavunaji magogo Sao Hill wajitegemee’
Berdina Majinge, Mwananchi bmajinge@mwananchi.co.tz
Mufindi. Serikali imewataka wavunaji wanaotegemea malighafi ya magogo kutoka katika shamba lake la Sao Hill wilayani hapa Mkoa wa Iringa kuanza mikakati ya kujitegemea kutokana na uzalishaji kushuka.
Mkurugenzi wa Idara ya Misitu na Nyuki wa Wizara ya Maliasili na Utalii, Gladness Mkamba alisema juzi kuwa wafanyabiashara hao wanatakiwa kuanza kuzalisha mazao yao katika mashamba binafsi.
Mkamba aliyekuwa akizungumza kwa niaba ya katibu mkuu wa wizara hiyo, alisema wameanza kuchukua hatua ya kuwawezesha wananchi kumiliki ardhi ili kufanya kilimo cha miti kuwa endelevu na kuondokana na tatizo la kutegemea mashamba ya Serikali. Mwenyekiti wa Chama cha Wavunaji Magogo (Uwasa) katika shamba hilo, Christian Ahiya alisema: “Changamoto kubwa kwa wavunaji wadogo ni kukosa vibali vya kuvuna miti kwenye shamba hilo, hivyo ni vyema Serikali ikiwapa kipaumbele wazawa wa Mufindi ili kuleta hamasa katika wilaya hii.” 
Mvunaji wa magogo, Chesco Ng’umbi alisema kumekuwa na changamoto ya upatikanaji wa bidhaa hizo kwa sababu hawapewi kipaumbele katika kugawiwa maeneo ya kuvuna badala yake wanaangalia wavunaji wakubwa.
Mvunaji mwingine, Matekeleza Mwachang’a aliiomba Serikali kupitia upya vibali vya uvunaji magogo vinavyotolewa katika msitu huo kwa madai kuwa kumekuwapo na vibali vya bandia vinavyosababisha hujuma kwa wavunaji wa msitu huo. 


