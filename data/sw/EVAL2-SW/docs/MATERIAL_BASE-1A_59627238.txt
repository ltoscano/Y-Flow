
Waziri aagizwa kupeleka dawa Dodoma

Imeandikwa na Mwandishi Maalumu, Dodoma

Imechapishwa: 03 Oktoba 2016

WAZIRI Mkuu, Kassim Majaliwa amemuagiza Waziri wa Afya, Maendeleo ya Jamii, Jinsia, Wazee na Watoto, Ummy Mwalimu, kuboresha upatikanaji wa huduma katika Hospitali ya Rufaa ya Mkoa wa Dodoma na kuhakikisha inakuwa na dawa na vifaa vya tiba vya kutosha.

Alitoa agizo hilo juzi alipotembelea hospitali hiyo akiwa kwenye ziara ya kukagua maeneo ya kutolea huduma za jamii, mjini hapa. Majaliwa alisema Serikali ikishirikiana na uongozi wa mkoa huo katika kumaliza changamoto zinazoikabili hospitali hiyo na manispaa ina jukumu la kuboresha utoaji wa huduma za afya katika zahanati na vituo vya afya. 
"Waziri Afya atawajibika kuimarisha hospitali ya mkoa na manispaa waimarishe huduma katika zahanati zote na vituo vya afya ndani ya mkoa kwa kuziwezesha kuwa na majengo ya kutosha, kuongeza idadi ya watumishi na kuhakikisha zinakuwa na dawa na vifaa tiba," alisema Majaliwa.
Aidha, Majaliwa aliwataka watumishi wa hospitali hiyo kufanya kazi kwa uaminifu na uadilifu na isitokee watu wakakosa dawa au vipimo kwa sababu mmoja wao amechukua na kupeleka kwenye duka binafsi.
Pia alimuagiza Mganga Mkuu wa Mkoa, Dk James Kiologwe, kutafuta vijana watakaoweza kusafisha na kutengeneza bustani ya maua kwenye eneo lililoko karibu na uzio wa hospitali hiyo ili liwe na mandhari ya kuvutia.
Awali Mganga, Mkuu Dk Kiologwe aliiomba Serikali kupandisha hadhi hospitali hiyo na kuwa ya kanda kwa sababu inahudumia wagonjwa wa Dodoma na mikoa ya Iringa, Tabora, Singida na Manyara.
Dk Kiologwe alisema hospitali hiyo imehudumia wagonjwa wa nje 158,375 katika kipindi cha Julai 2015 hadi Juni 2016 ambapo ni sawa na wastani wa wagonjwa 13,198 kwa mwezi.


