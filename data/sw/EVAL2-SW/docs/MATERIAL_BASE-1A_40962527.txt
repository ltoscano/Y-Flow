
Gharama hizi kwa faida ya nani?
Jan 23, 2014

SI siri tena, kwamba Serikali ya Tanzania kwa sasa ina hali isiyoridhisha kifedha. Mamlaka ya Mapato Tanzania (TRA) imelisema hili na baadhi ya wabunge na mawaziri wamelizungumza.

Sababu ziko nyingi. Kuna kukosekana kwa mapato yaliyopangwa kutokana na kodi ya laini za simu, wafadhili kutochangia kama walivyoahidi na kulegalega kwa makusanyo ya vyanzo vingine.

Katika wakati kama huu, tulitaraji serikali ingekaa chini na kupanga namna ya kupanga matumizi yake. Kwa kufanya hivyo, ingejihakikishia kupita katika kipindi hiki kigumu na kusubiri mambo yawe mazuri.

Lakini, kitu tunachoona sasa ni kuongezeka kwa matumizi. Tunaambiwa kuhusu safari za nje ya nchi zinazogharimu mabilioni ya shilingi, kuongezwa kwa idadi ya watumishi ambao wataongeza gharama za serikali na maamuzi ambayo yataiongezea serikali gharama katika siku za usoni.

Fungua mwaka ni hatua ya juzi ya Rais Jakaya Kikwete kutangaza kupandisha vyeo majenerali 28 kwa mpigo katika kipindi hiki ambacho Taifa lina hali hii. 

Wenzetu wanapokuwa katika hali hii, wanabana matumizi, sisi tunaongeza matumizi! Waziri Mkuu wa Israel, Benjamin Netanyahu, aliahirisha safari ya kwenda kumzika Nelson Mandela, kwa sababu tu aliona gharama za safari hiyo zitakuwa kubwa.

Serikali inaona ugumu gani wa kupunguza matumizi yasiyo ya lazima katika wakati ambao kila mtu anafahamu haina fedha? Ni uchumi gani huu tunaotaka kuendelea nao wa kutumia hata kile ambacho hatuna?

Ifahamike kwamba mikopo na madeni ambayo tutachukua ili kuishi katika maisha hayo yasiyo yetu, itakuja kulipwa na watoto na wajukuu zetu bila ya sababu. Badala ya kuwaachia nchi yenye kila aina ya matumaini, tunaweza kujikuta tukiishia kuwaachia nchi yenye madeni na mikopo isiyo hata na maelezo.

Kwa hali inavyoendelea, muda si mrefu tutaanza kukopa fedha kwa wahisani kwa ajili ya kulipa mishahara ya watumishi wa serikali, safari za wakubwa na kujenga upya barabara ambazo serikali yenyewe ilikiuka sheria kwa kukubali kupitisha magari yaliyozidi uzito.

Ufahari wa nini na fedha hatuna?


