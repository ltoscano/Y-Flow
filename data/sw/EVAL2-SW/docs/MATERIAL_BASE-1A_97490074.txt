
Viwanja vya Mnazi Mmoja ‘hapatoshi’ kupima afya

Imeandikwa na Francisca Emmanuel

Imechapishwa: 25 Septemba 2016

WAKAZI wa Dar es Salaam wameitikia wito wa kupima afya zao kiasi cha kusababisha mafuriko katika Viwanja vya Mnazi Mmoja.

Watu hao waliendelea kufurika hata pale walipoambiwa kwamba namba zaidi ya 1,000 zilizoandaliwa zimeisha na hivyo kulazimisha namba za kupewa za kufika viwanja hivyo leo.
Akizungumzia changamoto hiyo, Mkuu wa Mkoa huo, Paul Makonda alisema umati wa wananchi uliofika ni tofauti na walivyotarajia.
‘’Tunawashukuru kwa kuwa wameitikia wito wetu na kujitokeza kwao kwa wingi wanategemea kwamba watapata kile walichoitiwa, lakini changamoto inayotukabili ni kuisha kwa namba hivyo tunaandaa utaratibu mwingine wa namba na watakaopewa watahakikiwa kwa kompyuta na watatakiwa kuja kesho (leo),’’ alisema Makonda.
Alisisitiza kuwa jumla ya magonjwa 10 ndio yanayopimwa katika viwanja hivyo ikiwemo kisukari, saratani ya matiti, tezi dume, shingo ya kizazi, figo, moyo na kwamba ni ruksa kuangalia magonjwa yote kwa ujumla.
Kwa upande wake, Dk Isaac Maro wa Afya Check, alisema kuwa lengo la kampeni hiyo ni kuwataka wananchi wawe na utaratibu wa kupima afya zao kwani afya za wakazi wa Dar es Salaam haziko salama kwa asilimia 100.
Alisema kuwa kuna madaktari zaidi ya 70 ambao wanatoa huduma kwa siku hizo mbili na kwamba watakaokutwa na matatizo watapelekwa katika hospitali kama rufaa za kawaida.
Mkazi wa Vingunguti, Anna Usiri (62) alisema kuwa alikwenda kupima figo kwa kuwa miguu yake ilikuwa ikivimba mara kwa mara pamoja na shinikizo la damu kuwa juu.
Usiri alisema kuwa kampeni hiyo ni nzuri kwa kuwa huduma za matibabu katika hospitali zilizopo ni ghali lakini serikali inapotoa fursa hiyo bure inasaidia watu wengi kugundua magonjwa yanayowasumbua


