Vyombo vya Habari katika Mchakato wa Katiba Mpya
Apr 03, 2014

NITAANZA na sahihisho. Katika makala ya wiki ilioyopita nilikosea maelezo ya wadhifa aliowahi kushika Jaji Joseph Sinde Warioba kati ya mwaka 1985 hadi 1990 kwa kusema alikuwa waziri mkuu na makamu wa pili wa rais na wakati usahihi ni kwamba alikuwa Waziri Mkuu na Makamu wa Kwanza wa Rais. Namshukuru msomaji wangu aliyenikumbusha kosa langu na naomba radhi kwa usumbufu wowote ambao umetokana na kukosa kwangu umakini.
Katika makala ya wiki iliyopita nilibainisha kuwa lengo la safu hii katika kipindi hiki cha mchakato wa kuunda katiba mpya ni kutoa mchango wangu na hata mapendekezo yangu yaliyotokana na utafiti na tafakuri kuhusu nafasi ya vyombo vya habari katika demokrasia yetu changa na inayokua polepole. 
Na bahati mbaya wakati narejea katika safu yangu kuna mjadala mkali ulikuwa unaendelea kuhusu hotuba za Jaji Warioba na Rais Jakaya Kikwete bungeni mwezi uliopita. Kama nilivyosema hivi karibuni jijini Dodoma wakati nikizungumza katika semina ya waandishi wa habari mijadala mikali kama hii ni jambo zuri. Watu wanapokinzana mawazo ni ishara kuwa kuna zaidi ya mtu mmoja anayefikiri katika jamii.
Mazingira ambamo kila mmoja anakubaliana na kila mtu na kwamba wote wanasema ndiyo bila kuhoji jambo lolote ni hatari kubwa kwa jamii ya binadamu wanaotambulika kama viumbe wanaofikiri na wenye uwezo mkubwa wa utambuzi. Katika mazingira ambamo demokrasia inaonyesha ukomavu, kutofautiana kunafanyika kiungwana na kwa ujenzi wa hoja.
Matarajio ya wanaoamini kwa dhati katika demokrasia ya kweli ni kwamba Jaji Warioba na Tume ya Rais aliyoiongoza kukusanya maoni ya wananchi juu ya katiba mpya wanastahili pongezi kubwa. Kwanza wanastahili pongezi kwa kutimiza wajibu wao. Lakini pili mchakato waliouongoza umekuza sana uelewa wa wananchi juu ya masuala mbalimbali yanayohusu mfumo wa utawala wa nchi yetu.
Tatu, mchakato ule peke yake umewasha taa na kuangazia matatizo mbalimbali ya wananchi ambayo ni nadra kujadiliwa kwa uzito kama ule na kwa muda mrefu.
Nne, tafakuri ya ziada inathibitisha kuwa hata mapendekezo ya Tume yaliyozua mjadala mkali, hasa baada ya hotuba ya Rais, yamesaidia kukuza na kushamirisha mjadala kuhusu aina ya nchi ambamo wananchi wetu wangelipenda kuishi.
Na ni dhahiri pia kwamba vyombo vya habari kwa ujumla, ukiacha upungufu wa hapa na pale kwa baadhi, vimetoa mchango mkubwa sana katika kuuweka hai mjadala wa katiba na kuupa umuhimu wa pekee. 
Kasoro moja ambayo, kama watu, hatuna budi kuiangazia na kuijadili kwa minajili ya kuiondoa, ni hii ya baadhi ya wanademokrasia wenzetu kuwa kama waumini wa dini. Kwamba kwao hakuna linalojadilika endapo linagusa kubadili yaliyoandikwa katika msahafu wao. Kwamba kujadili kubadili hili au lile katika msahafu ni dhambi. Hii ni kasoro. Na matokeo ya kasoro hii ni kuishia kujadili mambo kwa jazba au kwa kuwaita majina mabaya wale tusiokubaliana na hoja zao.
Katika demokrasia iliyokomaa – pale inapokuwa imekomaa kweli na kufikia utu uzima – mijadala inashamirishwa zaidi kwa hoja. Hoja zinajibiwa kwa hoja, kwa sababu huo ndio msingi wa kutofautiana.
Katika demokrasia changa, au hata demokrasia ujana (teenager) ndipo kunapokuwa na vimbwanga vya umri ule wa kuvuka mto. Mijadala inatawaliwa na vimbwanga vya dharau kwa mtu yeyote wakiwamo watu wazima, kunakuwa na matusi, kejeli, tambo, ndwele na hata ngumi. Hulka za teenager, hasa anayebalehe, zinajulikana. Huwa inaaminika kuwa akikua ataacha hulka zile.
Mtaalamu wa masuala ya Siasa aitwaye Hynes, katika kitabu chake alichokiandika mwaka 2001, kuhusu demokrasia katika nchi changa za Afrika, Asia na Amerika ya Kusini, anabainisha kuwa zipo hatua za kupitia kuelekea katika demokrasia iliyokomaa (waweza soma pia Mukandala 2001). Na baadhi ya hatua zenyewe tunazishuhudia si tu hapa Tanzania bali hata kwingineko barani Afrika.
Haya yana maelezo yake ya kitaalamu hata kama bado yanazua mijadala kinzani. Katika kitabu chake cha mwaka 2011 kuhusu historia ya mifumo ya kiutawala tuliyo nayo leo, mtaalamu wa mambo ya siasa Francis Fukuyama anazielezea changamoto za demokrasia changa kwa muktadha wa historia.
Anafunga safari anaitembelea historia ili kujua asili ya mengi tunayoyachukulia kama mambo ya kawaida kabisa hii leo. Na anafikia hata kuhitimisha kuwa hii demokrasia yenye sifa nitakazoziorodhesha hapa chini inapata tabu sana kufanya kazi katika nchi zinazoendelea kwa sababu haikaribishwi kwa mikono miwili.


