
Wanawake waongoza maambukizi VVU

Imeandikwa na Sophia Mwambe

Imechapishwa: 03 Oktoba 2016

TAKWIMU zinaonesha kuwa idadi ya waliopima virusi vya Ukimwi kwa mkoa wa Dar es Salaam, wanawake wanaongoza kuwa na idadi kubwa ya walioambukizwa ukilinganisha na wanaume.

Upimaji huo uliofanyika Septemba 24 hadi 27 mwaka huu, umeonesha kati ya wanawake 1,945 waliopima, wanawake 55 walikuwa na virusi hivyo huku wanaume wakiwa 19 kati ya 914.
Akizungumza jijini humo wakati wa hafla fupi ya kutoa tathmini ya upimaji huo, Mganga Mkuu wa Mkoa, Dk Grace Maghembe alisema idadi hiyo ni kutokana na wanawake hao kuwa na mwamko wa kupima.
"Tunaposema idadi hii si kwamba wanawake ndiyo wanaongoza mkoa mzima, lakini ni kutokana na mwamko wao waliojitokeza kupima afya zao katika upimaji uliofanyika hivi karibuni," alisema.
"Tulifanya uchunguzi kwa watu 2,985 wenye matatizo ya moyo ambapo watu 1,431 walikuwa na matatizo hayo, pia uzito na shinikizo la damu tulipima watu 1,785 ambapo watu 932 sawa na asilimia 52 walikuwa na tatizo hilo," alisema.
Aidha alisema watu 1,247 waliopima saratani ya shingo ya kizazi na saratani ya matiti, watu 93 walibainika kuwa na ugonjwa huo ambayo ni sawa na asilimia 7.5, pia watu 731 waliopimwa tezi dume huku watu 60 sawa na asilimia nane walikutwa na ugonjwa huo. 
Alisema katika upimaji huo walitoa ushauri na elimu ya afya kwa watu 1,785 huku waliojitokeza kuchangia damu kwa hiyari wakiwa 408 na kukusanya chupa 298 na waliofanya uchunguzi wa magonjwa mbalimbali walikuwa 10,800.
"Tulivuka lengo letu la kupima kwani tulipanga kufikia watu 11,000 lakini walipima zaidi ya watu 15,000, tumebaini wananchi wengi wanatembea na magonjwa bila wenyewe kujijua," alisema.
Kwa upande wake Mkuu wa Mkoa, Paul Makonda aliwapongeza madaktari wote waliojitokeza kufanya upimaji huo na kusema kuwa wameokoa maisha ya wananchi wengi ikiwa ni pamoja na kubadilisha imani zao na kuanza matumaini mapya.


