
JPM awatumbua vigogo wawili Kagera

September 28, 2016

RAIS, Dkt. John Magufuli, ametengua uteuzi wa Katibu Tawala Mkoa wa Kagera, Amantius Msole na Mkurugenzi wa Halmashauri ya Manispaa ya Bukoba, Steven Makonda.
Dkt. Magufuli amechukua uamuzi huo baada ya kubaini kuwa, wateule hao wamefungua akaunti nyingine ya benki kwa kutumia jina linalofanana na akaunti rasmi ya kuchangia maafa iitwayo ‘Kamati Maafa Kagera’ ili waweze kujipatia fedha.
Taarifa iliyotolewa na Waziri Mkuu, Kassim Majaliwa, muda mfupi baada ya kupokea hundi ya msaada wa fedha kutoka kwa Waziri Mkuu wa India, ilisema mbali ya kutengua uteuzi huo, Dkt. Magufuli ameagiza vyombo vya dola vichukue hatua dhidi ya wote ambao wamehusika katika njama za kufungua akaunti hiyo. 
Pia Majaliwa amemsimamisha kazi Mhasibu Mkuu wa Mkoa huo, Simbaufoo Swai, akidaiwa kuhusika na njama hizo na kutoa wito kwa wananchi, taasisi mbalimbali kuendelea kutoa misaada kwa ajili ya walioathirika na tetemeko la ardhi mkoani humo katika akaunti rasmi ya ‘Kamati Maafa Kagera’.
Katika hatua nyingine, Dkt. Magufuli amepokea msaada wa sh. milioni 545 kutoka kwa Waziri Mkuu wa India, Narendra Modi ili kuwasaidia wakazi wa Kagera waliopatwa na maafa ya tetemeko hilo Septemba 10 mwaka huu.
Hundi ya fedha hizo ilikabidhiwa Ikulu, Dar es Salaam na Balozi wa India nchini, Sandeep Arya, baadaye Dkt. Magufuli kuikabidhi kwa Majaliwa.
Katika barua yake kwa Dkt. Magufuli iliyosomwa na Balozi Arya, Waziri Mkuu wa India (Modi), amesema Serikali na wananchi wa India wamepokea kwa masikitiko taarifa za maafa hayo ambayo yalisababisha vifo vya watu na uharibifu wa mali.
“Tunaziombea amani na uvumilivu familia zote zilizopatwa na madhara, tunapenda kuwahakikishia tupo pamoja na marafiki zetu Serikali ya Tanzania katika kipindi hiki kigumu,” alisema Modi.
Kwa upande wake, Dkt. Magufuli alimshukuru Modi na Serikali yake kwa kutoa mchango huo, kutuma salamu za rambirambi ambapo Serikali imeguswa na moyo wa upendo waliounesha.
“Mheshimiwa Balozi Arya, naomba unifikishie shukrani zangu za dhati kwa Waziri Mkuu Modi, mwambie kwa niaba ya Serikali tunamshukuru sana kwa msaada wake kwa ajili ya Wa tanzania wenzetu waliopatwa na maafa.
“Mwambie ameonesha moyo wa upendo na ushirikiano kwetu, tumefarijika kwamba marafiki zetu mmeguswa kwa namna ya pekee na tatizo lililoipata nchi yetu,” alisema Dkt. Magufuli.


