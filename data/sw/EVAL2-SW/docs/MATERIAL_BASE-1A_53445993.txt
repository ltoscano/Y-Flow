
Kofia ya polisi yaweka mlinzi katika mashaka
NAIROBI MLINZI wa usiku jijini Nairobi jana alijipata mashakani aliposhtakiwa kwa kupatikana na kofia rasmi ya polisi kinyume cha sheria.
Geoffrey Odhiambo alifikishwa mbele ya Hakimu Mkuu Mwandamizi wa Kibera, Bw Lucas Onyina na kukanusha mashtaka mawili ya kupatikana na mali ya serikali.
Mahakama iliambiwa kuwa mnamo Desemba 30 mwaka huu katika mtaa wa South Cjijini Nairobi, Odhiambo alipatikana na kofia moja ya polisi ambayo kulingana na sheria, hakufaa kuwa nayo.
Kwenye shtaka la pili ilidaiwa kuwa siku hiyo alipatikana akiwa na nambari za kazi za afisa wa polisi ambazo alitengeneza kinyume cha sheria.
Ilidaiwa kwamba mshtakiwa alipatikana na nambari hizo akiwa na nia ya kuzitumia kutenda uhalifu. 
Upande wa mashtaka ulipinga ombi lake la kuachiliwa kwa dhamana ukisema polisi wanaendelea kuchunguza alivyopata kofia hiyo na nia yake halisi ya kuwa nayo.
Kiongozi wa mashtaka Inspekta Justus Mugambi alisema akiachiliwa huenda akavuruga uchunguzi na kutisha magaidi.
Hakimu Onyina aliagiza Odhiambo azuiliwe rumande hadi Januari 15 kesi dhidi yake itakapotajwa.
Na BENSON MATHEKA


