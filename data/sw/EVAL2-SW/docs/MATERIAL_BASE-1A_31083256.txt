
Binti mfalme na mumewe washtakiwa
PALMA, Uhispania BINTI ya Mfalme wa Uhispania Cristina na mumewe jana alifikishwa mahakamani kujibu mashtaka ya kuhusika na ufisadi.
Cristina, 50, ambaye ni mama ya watoto wanne ni binti-mfalme wa kwanza kufikishwa mahakamani tangu kurejeshwa tena kwa ufalme mwaka wa 1975 kufuatia kifo cha dikteta Jenerali Francisco Franco.
Binti-Mfalme ameshtakiwa pamoja na wengine 17 akiwemo mmewe aliyekuwa bingwa wa olimpiki ya mchezo wa handiboli Inaki Urdangarin.
Binti-Mfalme na washukiwa wengine walifika katika mahakama ya Palma kujibu mashtaka ya ufisadi.
Cristina na mumewe walifika mahakamani chini ya ulinzi mkali saa chache kabla ya kesi hiyo kuanza kusikilizwa huku mamia ya wanahabari waking'ang'ana kunasa picha.
Cristina anakabiliwa na mashtaka ya kukwepa kulipa kodi huku mumewe akishtakiwa kwa madai ya kujihusisha na ulanguzi wa fedha, kutoa stakabadhi za kupotosha, kukwepa kodi miongoni mwa mashtaka mengineyo.
Wanahabari kutoka kote ulimwenguni walifika mahakamani hapo kufuatilia kesi hiyo.
Kutokana na idadi kubwa ya watu waliofika kufuatilia kesi hiyo ilihamishwa kutoka chumba cha korti hadi kwenye jengo la shule.
Na AFP 


