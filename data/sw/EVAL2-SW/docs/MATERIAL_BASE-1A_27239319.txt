Vikumbo vya umeya Mwanza hatari
Nov 25, 2015

KITI cha Meya wa Halmashauri ya Jiji la Mwanza kimeendelea kukodolewa macho ambapo safari hii inadaiwa mmoja wa madiwani wateule wanaokiwania ameanza kupita kwa wafanyabiashara wakubwa kuomba aongezewe nguvu ya fedha, kwa ajili kuzitumia kuwarubuni madiwani wampendelee siku ya uchaguzi.
Uchaguzi wa Meya wa Jiji hilo unatarajiwa kufanyika siku chache zijazo, huku madiwani wateule wanaowania wadhifa huo wakitajwa kuwa ni pamoja na James Bwire wa Kata ya Mahina, Bhiku Kotecha (Nyamagana) na Dismas Ritte (Mkolani) wanaotokana na Chama Cha Mapinduzi (CCM).
CCM kina nafasi kubwa ya kutwaa ushindi wa kiti cha Meya wa Jiji la Mwanza kutokana na kuwa na madiwani wengi kuliko wanaotokana na Chama cha Demokrasia na Maendeleo (Chadema).
Kuibuka kwa diwani anayedaiwa kuanza kuomba msaada wa fedha kutoka kwa wafanyabiashara hao kumekuja wiki moja baada ya kuwapo tuhuma kwamba, mmoja wa wawania nafasi hiyo ameanza kucheza rafu ya kutumia fedha kuwashawishi madiwani wenzake kumuunga mkono katika mbio hizo. Inadaiwa kwamba diwani huyo anatumia ushawishi wa kuahidi ‘kuwabeba’ wafanyabiashara hao katika masuala ya kodi na ushuru baada ya kuchaguliwa kuwa Meya wa Jiji hilo.
Habari zinasema diwani mteule anayedaiwa kuanza kuomba msaada wa fedha kwa wafanyabiashara wakubwa jijini hapa alipata kuwa mtumishi katika moja ya halmashauri mikoa ya Kanda ya Ziwa kabla ya kuacha kazi hiyo miaka kadhaa iliyopita.
Wakizungumza na Raia Mwema wiki hii kwa nyakati tofauti, baadhi ya madiwani na wakazi wa jijini hapa wamesema diwani huyo ameamua kukazania juhudi hizo kwa hali na mali ili kuhakikisha anachaguliwa kuwa Meya wa Jiji.
“Nasikia huyo diwani anautafuta umeya kwa nguvu kubwa sana, ingawa kwa upande wa elimu anayo, lakini kwa utendaji sidhani kama anafaa, maana hata kazi ya utumishi aliacha kutokana na kashfa,” amesema mmoja wa watumishi wa Halmashauri ya Jiji, aliyeomba kutotajwa jina.
Kwa upande mwingine, mwanachama wa CCM Wilaya ya Nyamagana aliyezungumza kwa sharti la kutotajwa jina, alisema baadhi ya wanachama wenzake wameanza kuandaa mpango wa kumshinikiza diwani wa Mahina, Bwire, agombee kiti hicho, ingawa wiki iliyopita alisema bado hajaamua kujitupa katika kinyang’anyiro hicho.
Bwire anapewa nafasi kubwa ya kutwaa nafasi hiyo kama atagombea kutokana na mchango wake katika masuala ya maendeleo ya elimu na michezo mkoani Mwanza.
Katibu Mkuu wa Chama cha Mpira wa Miguu (soka) Mkoa wa Mwanza, Nasib Maburuki, anamtambua Bwire kama chachu ya kukua kwa soka ndani na nje ya mkoa wa Mwanza.
“Bwire ameanzisha jitihada kubwa na kujitoa katika kuinua mchezo wa mpira wa miguu hapa Mwanza, kituo chake kimekuwa sura ya Tanzania kwani amekuwa akituwakilisha katika nchi mbalimbali na kurudi na ushidi mzuri,” anasema Maburuki na kuongeza: “Lakini pia ni kituo hicho cha michezo kimekuwa kitovu cha vijana wenye umri wa miaka chini ya 13, 17 na 19 wanaofundishwa michezo ukiwamo wa mpira wa miguu, kwa hiyo ni mtu mmoja mhimu sana katika maendeleo ya jamii.
“Kwa kitendo chake cha Bwire kuchaguliwa kuwa diwani sisi wanamichezo mkoani Mwanza tunakipongeza na tunaona tumepata nafasi ambayo kesho na keshokutwa tunaweza kukimbilia, ni mtu anayestahili kuungwa mkono na kupewa ushirikiano.”
Hata hivyo, baadhi ya wakazi wa Jiji la Mwanza wamesema nafasi ya umeya inapaswa kukabidhiwa kwa kiongozi mwadilifu, asiye na makundi na mbunifu wa maendeleo ya wananchi.
Mfanyabiashara wa jijini hapa aliyejitambulisha kwa jina moja la Kamanga, amemtahadharisha diwani anayepita kuomba msaada wa fedha kutopita ofisini kwake akisema bado ana uchungu wa kifo cha mwanachama mwenzake, Mwenyekiti wa Chama cha Demokrasia na Maendeleo (Chadema) Mkoa wa Geita, Alphonce Mawazo.
Diwani mteule wa Mkolani, Ritte, amekiri kuwa na mpango wa kugombea kiti cha Meya wa Jiji la Mwanza, lakini akikana kujihusisha na mchezo mchafu wa kujiandaa kwa ajili ya harakati hizo.
“Masuala ya kugombea yanahitaji subira, sidhani kama kuna mfanyabiashara anaweza kutoa hela za kumsaidia diwani kugombea. Kwa utawala wa sasa hivi hilo halipo, cha msingi wote tunaogombea tupimwe kwa cv (wasifu) zetu,” anasema Ritte.
Mkurugenzi wa Jiji la Mwanza, Adam Mgoyi, amesema ofisi yake haijatoa mwongozo wa kugombea nafasi ya umeya na kwamba haihusiki na vikumbo vya madiwani vinavyoendelea katika mbio hizo.
“Sisi hatujatoa mwongozo, kama hayo yanafanyika huko nje sisi hatuhusiki, hayo yako kwenye ngazi ya vyama (vya siasa),” amesema Mgoyi.


