
Asakwa kwa kumchana tumbo Mtendaji wa Kijiji

Imeandikwa na Peti Siyame, Sumbawanga

Imechapishwa: 11 Septemba 2016

POLISI mkoani Rukwa inamsaka mkazi wa kijiji cha Nankanga, Bonde la Ziwa Rukwa wilayani Sumbawanga mkoani Rukwa, Yustine Kaseka (20 ) kwa tuhuma za kumshambulia Ofisa Mtendaji wa Kijiji hicho, Desdery Kayoka na kumchana tumbo kwa kisu.

Inadaiwa kuwa mtuhumiwa alimshambulia kwa kisu Ofisa Mtendaji huyo wa Kijiji, baada ya kumhoji kwa nini alikuwa anatembea na fimbo usiku wakati uongozi wa kijiji hicho umepiga marufuku watu kutembea na silaha ya aina yoyote nyakati hizo kijijini humo.
Akizungumza na gazeti hili kwa njia ya simu, Mwenyekiti wa Serikali ya Kijiji cha Nankanga , Fwaka Moshi, alisema tukio hilo lilitokea Jumamosi saa 2:00 usiku, nje ya kilabu cha pombe kijijini humo.
“Kijijini kwetu ni marufuku kwa kijana kutembea na silaha ya aina yoyote nyakati za usiku. Usiku wa tukio mtuhumiwa alizingirwa na viongozi wa kijiji baada ya kumwona akitembea na fimbo mkononi lakini alifanikiwa kuwaponyoka ambapo baadaye akiwa amebadili mavazi yake alirejea tena kwenye eneo la tukio lililopo karibu na kilabu".
“...Wakati huo nilikuwa nimeketi na Ofisa Mtendaji wa Kijiji (Kayola) ndipo mtu mmoja akatufuata na kutueleza kuwa mtuhumiwa yupo eneo hilo basi Mtendaji alimfuata na kuanza kumhoji ndipo alipomchana na kisu tumboni na kusababisha utumbo wake utoke nje, “ alisema.
Alidai kuwa Mtendaji huyo alikimbizwa kupatiwa huduma ya kwanza katika Zahanati ya Ilemba na kisha kusafirishwa kwa zaidi ya saa nne hadi Hospitali ya Rufaa ya Mkoa mjini Sumbawanga kwa ajili ya matibabu. Mtendaji huyo alidaiwa kuwa mahututi.
Akizungumza na gazeti hili kwa njia ya simu , Diwani wa Kata Nankanga, Anyisile Kayuni, alikiri kutokea kwa tukio hilo na kueleza kuwa Kamati ya Ulinzi na Usalama ya kijiji hicho ilipiga marufuku wanajamii wafugaji kucheza mchezo maarufu kama chagulaga ambapo vijana wa kiume hutumia fimbo kugombania msichana.
Kamanda wa Polisi Mkoa wa Rukwa, George Kyando amekiri kutokea kwa tukio hilo na kusema kuwa wanamsaka mtuhumiwa huyo.


