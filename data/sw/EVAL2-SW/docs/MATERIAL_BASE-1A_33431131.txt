
Wanawake wananyanyasika kwenye ndoa

Imeandikwa na Veronica Mheta, Arusha

Imechapishwa: 17 Oktoba 2016

WANAWAKE wengi bado wanaendelea kupata manyanyaso ndani ya ndoa zao ikiwemo kudhulumiwa haki zao mara baada ya kufiwa na waume zao. 

Aidha wanandoa wamesisitizwa kuandika wosia ili kuondoa usumbufu pale mmoja kati yao anapofariki na kuacha watoto wakikosa msaada ikiwemo kudhulumiwa mali walizoachiwa na wazazi wao. 
Rai hiyo ilitolewa mwishoni mwa wiki na wanawake kutoka nchi 20 mbalimbali za Afrika kwenye Kongamano la Wanawake Barani Afrika lililoshirikisha wanawake wakulima wadogo. 
Wanawake hao ambao pia waliweza kupanda Mlima Kilimanjaro kwa ajili ya kutoa machungu yao ya kudhulumiwa mali mbalimbali, walisema wanawake ni nguzo za familia lakini bado wanaendelea kukandamizwa na waume zao kutokana na baadhi ya mila.
Mmoja kati ya wanawake hao kutoka nchini, Leah Ismail alisema wanawake wa vijijini wanapata taabu kutokana na kupigwa na manyanyaso mbalimbali kwa waume zao kwa sababu wanashindwa kusema kwenye vyombo vya dola kwa kuhofia kuachwa na wenzi wao na wao kushindwa kuhudumia watoto.
"Baadhi ya mila zinatubagua na wakati mwingine kama mume ameandika wosia ndugu hawautambui au wanauficha ndio maana tunakimbilia mahakamani, mali tunazoachiwa wanawake ni za watoto wetu na si ndugu jamani na nawaomba wanawake wenzangu wanapoona haki haipatikani waende mahakamani," alisema.
Naye Mshiriki wa kongamano hilo kutoka Kenya, Cecilia Ng'ang'a anayeishi kaunti ya Homabay alisema ameona atoe machungu yaliyopo moyoni kwake kwa kupanda Mlima Kilimanjaro kwani alidhulumiwa ekari 10 alizoachiwa na mume wake na ndugu wa mumewe hivyo ameamua kupaza sauti yake ili dunia ijue pamoja na viongozi wa serikali ili kuwasaidia wanawake wanaonyanyasika.
Mwenyekiti wa Tume ya Ardhi kutoka Nchini Kenya, Profesa Mohamad Swazuri alisema amesikia kilio cha wanawake hao na kuahidi kuwapa hati wanawake wanaoteseka kwa ajili ya kupigania mali walizochuma na waume zao.
Mkurugenzi wa TGNP, Lilian Lihundi alisema Kongamano hilo lililenga kuleta sauti za wanawake wa Afrika pamoja ili kuwakilisha maazimio ya wanawake wa Afrika kuhusu nini wanataka katika kutetea na kulinda haki ya ardhi na kuleta mabadiliko yenye kuchochea maendeleo ya wanawake wa nchi za Afrika ikiwemo Tanzania.


