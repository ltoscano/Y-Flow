
Leicester yaichapa FC Porto Ligi ya Mabingwa Ulaya

September 29, 2016

LEICESTER City imeanza vizuri michuano ya Ligi ya Mabingwa baada ya kuifumua FC Porto bao 1-0 katika mechi yao ya kwanza ya michuano hiyo msimu huu.
Islam Slimani, ambaye amekuwa na bahati ya kuifunga Porto tangu akiwa na klabu yake ya zamani ya Sporting Lisbon, alifunga bao hilo kwa kichwa katika dakika ya 25 baada ya kupata pasi kutoka kwa Riyad Mahrez.
Leicester sasa inaongoza kundi F kwa pointi mbili zaidi ya timu inayofuatia FC Copenhagen ambayo wanakutana nayo Oktoba 18.
Slimani, ambaye alisajiliwa siku ya mwisho kabla ya dirisha la usajili kufungwa kwa ada ya uhamisho iliyovunja rekodi klabuni hapo ya pauni milioni 29, amekuwa akiinyanyasa Porto tangu akiwa Sporting kiasi cha kubatizwa jina la ‘The Dragon Slayer’.
Bao hilo lilikuwa la tatu akifunga kwa kichwa katika mechi nne zilizopita.
Leicester, ambayo ilishangaza msimu uliopita baada ya kutwaa taji la Ligi Kuu England, imeshapoteza mechi tatu kati ya sita ilizocheza England.
Kocha wa Leicester, Claudio Ranieri alisema: “Tulitaabika katika dakika 10 za mwisho lakini ilikuwa ni muhimu kushinda, ninafuraha.
“Tulicheza katika ari yetu na Riyad Mahrez alitoa pasi nzuri kwa Slimani,” alisema.
Matokeo mengine ya michuano hiyo yalikuwa CSKA 0 Tottenham 1, Bor Dortmd 2 Real Madrid 2, Monaco 1 Bayer Levkn 1, Sporting 2 Legia War 0, FC Copenhagen 4 Club Brugge 0, Dinamo Zagreb 0 Juventus 4, Sevilla 1 Lyon 0.


