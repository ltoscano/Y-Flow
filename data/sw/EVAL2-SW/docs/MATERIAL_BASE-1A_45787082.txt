Nasaco kurejeshwa Bandarini ili kuondoa mawakala wabaya
Aug 25, 2016

Deusdedith Kakoko, Mkurugenzi Mkuu wa Mamlaka ya Bandari TPA Ujio wa Wakala wa Meli nchini (Nasaco) huenda ikawa pigo kwa mawakala wadangayifu na wapotoshaji wanaoendesha shughuli zao katika bandari ya Dar es Salaam. 

Hatua hii inakuja baada ya kubaini kwamba baadhi ya mawakala wamekuwa si waaminifu kwani wamekuwa wakipotosha na kutengeneza hisia hasi juu ya bandari ya Dar es Salaam ikiwamo kugushi nyaraka na kuwaongezea wateja tozo mbalimbali.

Hiyo imesababisha wateja wengi hasa wale watokao nchi za jirani ambao hupitisha bidhaa zao za mauzo na manunuzi ya bidhaa nje ya nchi kutishia na wengine kuacha kutumia bandari hiyo inayotegemewa na nchi zote zinazoizunguka Tanzania ukiondoa Msumbiji na Kenya.

Mawakala hao miongoni mwao walibainika kwenye operesheni maalumu ya kusafisha utendaji wa bandari ya Dar es Salaam na mamlaka nzima ya bandari iliyofanywa na serikali mpya ta Rais John Pombe Magufuli.

Safisha safisha hiyo ilisababisha kuondolewa kwa watendaji wa Mamlaka ya Mapato (TRA) wanaohusika na masuala ya ushuru bandarini, kutenguliwa kwa uteuzi wa mkurugenzi wa Mamlaka ya Bandari (TPA) na kuvunjwa kwa bodi yake na kuondolewa kwa Meneja wa Bandari ya Dar es Salaam.

Ujio wa Nasaco umekuwa ukisibiriwa na wadau mbalimbali wa bandari muda mrefu kwani wengi wamekuwa wakipoteza imani na baadhi ya mawakala ambao wanataka kujinufaisha huku sifa mbaya ikienda kwa bandari.

Miezi michache baada ya kuapishwa, Rais Magufuli aliwahi kugusia kurudishwa kwa Nasaco na uamuzi huo pia unaonekana kuungwa mkono na baadhi ya wadau wanaotumia bandari ya Dar es Salaam.

Mkurugenzi Mkuu wa Mamlaka ya Bandari (TPA) Deusdedith Kakoko anasema malengo ya bandari ni kutoa huduma zenye uhakika na nafuu kwa kutumia mifumo ya kisasa na kuangalia maslahi ya nchi.

Akizungumza na wahariri wa nyombo mbalimbali vya habari wiki iliyopita Kakoko aliwaondoa hofu Wa tanzania kwa kusema kuwa matatizo ya kiutendaji yaliyokuwa bandarini sasa yamekwishakuondolewa hali iliyosababisha kuathirika kwa shehena.

Mdau mmoja wa bandari anasema kwamba urudishwaji wa Nasaco kama wakala mkuu anayesimamia utaratibu wa meli kuingia na kutoka kwenye bandari ya Dar es Salaam na shehena ya nje ya nchi ni suluhisho la kudumu katika uboreshaji wa utendaji na kujenga uaminifu.

“Mawakala wengi si waaminifu, walitumia udhaifu wa kiutendaji wa watumishi wa bandari kufanya udanganyifu hali iliyosababisha kupotea kwa imani kwa baadhi ya wateja, hasa wale wa nje ya nchi,” alisema.

Januari mwaka huu Jumuiya ya Mabaharia nchini (JMT) nayo iliiomba serikali kufufua Nasaco ili kuwa na chombo cha kitaifa kitakachosimamia maslahi ya nchi kwenye sekta hiyo na kuondokana na ubadhirifu unaofanywa bandarini.

Mwenyekiti wa Jumuiya hiyo, Frank Chuma, alinukuliwa akisema ubadhirifu hauwezi kuisha bandarini kwa kuwa hakuna chombo cha kitaifa kinachosimamia meli zote zinazoingia na kutoka, hivyo inakuwa vigumu kwa taifa kuwa na takwimu halisi ya meli na idadi sahihi ya mizigo iliyobebwa na meli hizo.

“Bandarini kuna ubadhirifu mkubwa, na hauwezi kwisha iwapo Nasaco haitafufuliwa. Sasa kila meli ina wakala wake ambaye ndiye anayejua mzigo uliobebwa ni kiasi gani na wakati mwingine idadi ya uhakika haisemwi, lakini kama nchi ingekuwa na chombo cha kusimamia meli zote, ni wazi kwamba hakuna ubadhirifu ungetokea,” alisema Chuma.

Idadi ya shehena

Kakoko pia alibainisha kuwa kuanzia mwaka 2010/11 mpaka 2014/15 kumekuwapo na ongezeko la shehena na mapato, lakini kulikuwapo na upungufu wa shehena kwa mwaka 2014/15 ikilinganishwa na mwaka 2013/14.

Katika kipindi cha 2014/15 shehena iliyohudumiwa na bandari za mamlaka ilikuwa tani za uzito milioni 15.9, ambazo ni ongezeko la tani 551,863 au asilimia 3.6 ikilinganishwa na tani milioni 15.4 zilizohudumiwa mwaka 2013/14.

Takwimu zinaonyesha kwamba mwaka 2010/11 shehena iliyopita kwenye bandari ya Dar es Salaam, ikiwamo ya ndani na ile ya nchi za jirani ilikuwa ni tani milioni 9.9 na iliongezeka hadi kufikia tani milioni 14.7 mwaka 2014/15.

Maeneo ambayo shehena ilishuka kwa mwaka 2014/15 na 2013/14 kwa mujibu wa Kakoko ilikuwa ni ile ya Zambia iliyoshuka kwa asilimia 5.4, Burundi kwa asilimia 5.8 na Malawi kwa asilimia 34.5 .

Katika kipindi hicho, shehena ya nchi ya Jamhuri ya Kidemokrasia ya Kongo (DRC) iliongezeka kwa asilimia 21.5, shehena ya Uganda ikiongezeka kwa asilimia 4.1 na ile ya nchi ya Rwanda ikiongezeka kwa asilimia 6.4.

Hata hivyo, pamoja na kushuka kwa shehena kwa kiwango kidogo cha tani milioni moja, bado mapato katika bandari hiyo yameendelea kuongezeka.

“Tumepokea agizo kutoka kwa waziri la kuchunguza sababu za kupungua kwa shehena ya mizigo na kuchukua hatua stahiki za kuhakikisha mizigo inaongezeka. Tayari tuna hatua za kuhakikisha kampeni ya kutafuta masoko inaendeshwa ipasavyo,” alisema.

Katika kipindi cha 2014/15 jumla ya tani milioni 4.732 za nchi za jirani zilihudumiwa na bandari ya Dar es Salaam ambayo ni sawa na asilimia 32.2 ya shehena yote.

Katika kipindi cha miaka mitano iliyopita, shehena ya nchi za jirani imekuwa ikiongezeka kwa wastani wa asilimia 16.4 kwa mwaka, toka tani milioni 3.169 mwaka 2010/11 hadi tani milioni 4.732 mwaka 2014/15.

Kwa upande wa shehena za magari, idadi imeongezeka hadi kufikia magari 163,772 kwa mwaka 2014/15 ikilinganishwa na magari 75,205 mwaka 2010/2011.

Nayo shehena ya kontena iliyohudumiwa na bandari na kitengo cha kontena (TICTS) iliongezeka na kufikia kontena 661,577 mwaka 2014/15 kutoka kontena 464,236 mwaka 2010/2011.


