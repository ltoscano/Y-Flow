
Mbeya City yaibamiza Mbao

Imeandikwa na Alexander Sanga, Mwanza

Imechapishwa: 04 Septemba 2016

TIMU ya Mbeya City ya Mbeya jana ilitoa kipigo cha mbwa mwizi kwa Mbao FC iliyopanda daraja baada ya kuichakaza kwa mabao 4-1 katika mchezo wa Ligi Kuu kwenye Uwanja wa CCM Kirumba hapa. 

Mbeya City ndio walikuwa wa kwanza kupata bao kupitia kwa Raphael Daud katika dakika ya 20 baada ya kupata pasi kutoka kwa Ramadhani Chombo.
Wenyeji Mbao FC wakishangiliwa na mavuvuzela walisawazisha katika dakika ya 34 kupitia kwa Emmanuel Kichiba kwa kichwa akiunganisha mpira wa Venance Joseph.
Hadi kipindi cha kwanza kinamalizika, timu hizo zilikuwa sare ya bao 1-1.
Kipindi cha pili Mbeya City ilikianza kwa nguvu na kufanikiwa kupata bao katika dakika ya 55 lililofungwa na Omary Ramadhani huku lile la tatu likipachikwa na Chombo katika dakika ya 75.
Bao hilo la tatu lilizima kabisa kelele za mashabiki wa Mbao FC ambao waliacha kupuliza mavuvuzela na baadhi yao kuondoka uwanjani hapo vichwa chini.
Raphael Daud alifunga bao la nne kwa Mbeya City dakika moja kabla mchezo haujamalizika na kuihakikishia timu hiyo ushindi wa mabao 4-1 ugenini.


