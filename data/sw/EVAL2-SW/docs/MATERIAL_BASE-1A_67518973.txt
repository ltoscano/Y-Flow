Pori letu la akiba la Selous; swali gumu la kujiuliza kama taifa
Sep 22, 2016

NIMESOMA makala ya mtangazaji yaliyotoka magazetini juma lililopita. Ni kuhusiana na pori letu la akiba la Selous kuwa hatarini kuondolewa kwenye orodha ya UNESCO kama moja ya urithi wa dunia.

Swali muhimu la kujiuliza Kama Taifa kwa sasa.. je, kipi ni bora, kubaki na pori letu la akiba la Selous ambalo ni uchumi endelevu kwa vizazi na vizazi au kuruhusu uchimbaji wa madini ya uranium ndani ya hifadhi na kutuingizia mapato kwa muda mfupi huku tukisababishiwa athari za kimazingira zitakazowaathiri viumbe wa nchi kavu na majini kwa muda mrefu?

Afrika ina mapori yake, lakini, pori kubwa kuliko yote Afrika liko Tanzania. Ni pori la Selous. Ni ukweli, kuwa nchi yetu imejaliwa kuwa na mapori mengi. Pori la akiba la Selous ni moja kati ya mapori mengi hapa nchini. Selous ina ukubwa wa kilomita za mraba 50,000 ikijumuisha maeneo ya ardhi oevu, misitu ya miombo, nyasi za kuvutia, maziwa na mito ya kuvutia kama Rufiji yenye kutiririsha maji yake bahari ya Hindi.

Ndio, ukubwa wa pori la Selous karibu ni sawa na ukubwa wa nchi za Rwanda na Burundi kwa pamoja. Rwanda (26,338 square kilometres) na Burundi (25,680 square kilometres).

Pori hili linapita katika mikoa ya Ruvuma, Lindi, Morogoro na Pwani. Lilianzishwa rasmi mwaka 1896 na Wajerumani likiwa pori la kwanza barani Afrika kutengwa kwa madhumuni ya kuwalinda wanyamapori. Ni la pili duniani baada ya lile la Marekani la Yellowstone National Park.

Kutokana na umuhimu wa pori hili la Selous, mwaka 1982, Shirika la Umoja wa Mataifa linaloshughulika na masuala ya Utamaduni na Sayansi, UNESCO lililiorodhesha pori la Selous kama moja ya maeneo ya asili ya urithi wa dunia. Hiyo ni heshima kubwa kwa nchi yetu na ni jambo la kujivunia.

Hakika, pori la akiba la Selous lina umuhimu sana kwetu. Ni bahati mbaya, kuwa kama ilivyo kwa tembo, huangamizwa kutokana na pembe zao. Pori la Selous nalo linaelekea kuangamizwa kutokana na rasilimali za utajiri zilizo ndani ya pori hilo. Ni pori ambalo, limehifadhi, mbali ya vingine, miti ya asili ambayo kwa sasa baadhi yake imepotea, na ni Selous tu inakoonekana. Ni pori lenye kuhifadhi wanyama na ndege wa kila aina.

Kwa vyovyote vile, uchimbaji wa madini ya urani kwenye pori hilo utaathiri viumbe hai wa nchi kavu na majini, hata ndege wa angani. Ni kwa vile uchimbaji wa urani huzalisha sumu ambayo huingia kwenye vyanzo vya maji. Mfano mzuri uko kwa jirani zetu wa Malawi, kule Karonga, kandokando ya Ziwa Nyasa, wameruhusu kuchimba Urani, huzalishaji ambao leo hii umesababisha hata baadhi ya wanavijiji kuvihama vijiji vyao wakihofia kunywa maji ambayo tayari yameshaathiriwa na chembe chembe za Urani.

Kimsingi uchimbaji wa Urani una madhara ya kimazingira na kiafya kwa wanadamu na viumbe wengine wa porini na angani. Wa tanzania hatujachelewa. Na bila shaka, Serikali yetu ya Awamu ya Tano iko makini na inaweza kuchukua hatua za kuuokoa urithi wa Wa tanzania, wa vizazi na vizazi.

Na huku tukikumbuka, kuwa tuna hata sheria yenye kuwasuta wote walioshiriki kuruhusu mradi huo wa uchimbaji wa urani. Ikumbukwe hapa, kuwa kuna taarifa ya Kamati ya Kudumu ya Bunge ya Ardhi, Maliasili na Mazingira ya mwaka 2013/2014 iliyotolewa na aliyekuwa mwenyekiti wa kamati hiyo James Lembeli iliyobainisha, kuwa tangu kupitishwa kwa Sheria ya Wanyamapori ya mwaka 2009 inayoruhusu uchimbaji wa madini (Strategic Minerals) kufanyika katika mapori ya akiba, tayari serikali imeruhusu kampuni ya Mantra Tanzania Limited kuanza maandalizi ya uchimbaji wa madini aina ya Urani katika Pori la akiba la Selous.

Pamoja na kwamba uamuzi huu una tija kwa taifa, Kamati ya Bunge imeshauri serikali kuwa makini katika kushughulikia suala hili kwa lengo la kuepusha madhara makubwa yanayoweza kujitokeza baadaye, sio tu kwa binadamu bali pia kwa rasilimali ya asili iliyopo katika eneo hilo la hifadhi. (Sehemu ya Taarifa ya Kamati ya Kudumu ya Bunge, Ardhi, Maliasili na Mazingira, 2013/14)


