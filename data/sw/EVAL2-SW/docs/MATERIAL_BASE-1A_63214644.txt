
Majaliwa apokea milioni 692/- za tetemeko

Imeandikwa na Lucy Ngowi

Imechapishwa: 30 Septemba 2016

WAZIRI Mkuu, Kassim Majaliwa amepokea msaada wa Sh milioni 692.4 na vifaa vyenye thamani ya Sh milioni 80.5 kwa ajili ya kuwasaidia waathirika wa tetemeko la ardhi mkoani Kagera.

Pia alipokea mfumo wa kielektroniki ambao utafuatilia ukusanyaji wa michango, usambazaji wa misaada, na upelekaji wa habari kwa wananchi kutoka kwa Mkurugenzi Mtendaji wa Kampuni ya Multics Systems, Antony Kigombole.
Akipokea msaada huo kutoka kwa taasisi 17 ofisini kwake jana, Waziri Mkuu Majaliwa aliwashukuru wote walioguswa na tukio hilo na kuchangia michango mbalimbali ili kuwafariji Wa tanzania hao waliokumbwa na janga hilo.
Majaliwa aliziambia taasisi hizo kuwa fedha zote na vifaa vilivyotolewa, vitakwenda moja kwa moja mkoani Kagera kama serikali ilivyoahidi.


