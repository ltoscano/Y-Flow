
Chadema Mara walaani vikao vya Bunge kutorushwa ‘live’
Wasema uhuru wa wananchi umebanwa, wahoji matangazo kurushwa muda mfupi usiku
Waandishi Wetu, Mwananchi mwananchipapers@mwananchi.co.tz
Tarime. Chama cha Demokrasia na Maendeleo (Chadema), Mkoa wa Mara kimetoa tamko la kulaani kitendo cha Serikali kutorusha matangazo ya Bunge moja kwa moja kwenye Televisheni ya Taifa (TBC).
Akizungumza na madiwani wa Chadema wa Halmashauri ya Wilaya ya Tarime, Katibu wa chama hicho wa mkoa huo, Chacha Heche alisema kutorushwa kwa matangazo hayo ni kuminya uhuru wa habari.
Heche alisema Chadema haikubaliani na utaratibu mpya wa urushaji matangazo kwa kuwa unakiuka uhuru wa wananchi kupata habari, hivyo wanaupinga na kuulaani.
“Rais Magufuli alisema atawatumbua majipu watendaji hadharani mbele ya wananchi, sasa iweje sisi wananchi tuliowachagua wabunge watuwakilishe bungeni matangazo yao yarushwe usiku tena kwa saa moja wakati wamekaa zaidi ya saa 10, jambo hili halikubaliki hata kidogo,” alisema Heche.
Katibu wa Chadema Wilaya ya Tarime, Thobias Ghati alisema wanalaani kitendo cha Waziri wa Habari, Utamaduni, Sanaa na Michezo, Nape Nnauye kusimamia suala hilo na kuwanyima wananchi fursa ya kuwaona wawakilishi wao.
Katibu Baraza la Vijana Chadema (Bavicha) Wilaya ya Tarime ambaye pia ni Diwani wa viti maalumu, Veronica Sando alisema Wa tanzania wana hamu ya kuona kinachoendelea bungeni ili wajifunze.
Madiwani wa kata za Kibasuka na Nyarukoba, Loyce Manyata na Bisendo Matiko walisema matangazo yaliyokuwa yakirushwa moja kwa moja yaliwasaidia kufahamu na kujifunza mambo mbalimbali yanayotekelezwa na Serikali waliyoichagua. 


