Mgogoro wa viwanja wafukuta Dodoma
Sep 22, 2016

MGOGORO wa viwanja umeanza kufukuta kati ya Mamlaka ya Ustawishaji wa Makao Makuu (CDA) na baadhi ya wananchi wa kata ya Ipagala mjini hapa ambao licha ya kufanyiwa uthamini, majina yao hayajaonekana kwenye orodha ya wanaostahili kupata viwanja.

Majina hayo ambayo yamebandikwa kwenye ofisi ya kata ya Ipagala wiki iliyopita yamesababisha wananchi kuulalamikia uongozi wa CDA kwa kutoa majina machache ukilinganisha na idadi ya watu waliopo katika eneo hilo.

Eneo ambalo mgogoro wa viwanja unafukuta ni C centre linalojumuisha mitaa miwili ya Sulungai na Ipagala katika kata ya Ipagala ambalo CDA ilifanya uhakiki na uthamini kupitia mradi wake wa upimaji wa viwanja mwaka 2013.

Katika uthamini huo, watu 414 walipatikana huku wananchi wakiagizwa kutoendeleza maeneo hayo hadi hapo majina yao yatakapotoka na kubandikwa kwenye ofisi za kata.

Kwa mujibu wa wananchi hao tangu uthamini ufanyike zaidi ya miaka miwili iliyopita, majina 191 yalibandikwa Septemba 10, mwaka huu huku kukiwa na kasoro kadhaa ambazo ni pamoja na idadi ndogo ya majina na miongoni mwa wahusika wakibainika kutokuwa wakazi wa eneo husika.

“Katika mtaa wa Sulungai, nyumba 124 zilipatikana wakati wa uthamini lakini katika majina yaliyorudi baadhi ya watu majina yao hayamo na yameongezeka ya wananchi wasiofahamika,” alisema mmoja wa wakazi wa mtaa huo.

Wananchi hao wanadai kuwa hata utoaji wa namba uliofanyika mwaka 2010 uligubikwa na mizengwe hadi kufikishana na watendaji wa CDA katika ofisi za Taasisi ya Kuzuia na Kupambana na Rushwa (Takukuru) baada ya wananchi kutakiwa kutoa fedha ili wapewe namba za nyumba zao.

Hata hivyo baadhi ya wananchi hao wamelihusisha suala la majina yao kutokuwapo kwenye orodha, na kitendo chao cha kutoa ushirikiano kwa Takukuru baada ya kutozwa fedha za upimaji wa viwanja.

Uchunguzi uliofanywa na Raia Mwema umebaini kwamba baada ya malumbano, wananchi sasa wameanza kutafuta haki yao ya kupata viwanja kwa kuchukua hatua mbalimbali ambazo ni pamoja na kutambua chanzo cha kuwapo kwa majina hewa, hatma ya majina 108 ambayo hayajaonekana na kufuatilia kwa nini wanakamati waliokuwa wakifuatilia wamepata viwanja zaidi ya kimoja na wengine kukosa kabisa.

Diwani wa kata ya Ipagala, Dotto Gombo, alithibitisha kuwepo kwa mvutano wa viwanja katika kata yake na kuongeza kuwa wakati wa kampeni ya uchaguzi mkuu mwaka jana, wananchi walilalamika kutopimiwa maeneo yao ambapo baada ya uchaguzi alilazimika kuitisha kikao kilichowashirikisha watendaji wa CDA, kamati ya maendeleo ya kata, watu maarufu wakiwemo viongozi wa dini na siasa.

Taarifa zinaonesha kuwa baada ya upimaji, kuna maeneo yaliachwa kwa ajili ya shule, viwanja vya michezo, maeneo ya wazi na masoko ambapo katika eneo la C centre mtaa wa Sulungai liliachwa wazi kwa ajili ya michezo lakini wananchi waliopo eneo hilo walitaka wapimiwe, CDA walitekeleza matakwa hayo.

Kwa mujibu wa diwani huyo, kabla ya upimaji kufanyika, utambuzi wa watu 414 ulifanyika, baada ya upimaji, viwanja 299 vilipatikana, 115 vilikosekana hivyo CDA ilihofu kutoa barua kwa watu wachache.

“Walikubaliana kuwa eneo la Ilazo extension limepimwa, wananchi wa Sulungai, Ipagala pamoja na waliopo Swaswa barabarani waelekezwe huko. Nilielekeza majina yatolewe ili watu watambulike na kupewa barua zao, 191 yalibandikwa kwenye ofisi ya kata na kusababisha kelele, majina 108 yalikuwa na kasoro kwa watu kuandika, ‘mama Joel” au ‘Baba Nuru,” alisema. 


