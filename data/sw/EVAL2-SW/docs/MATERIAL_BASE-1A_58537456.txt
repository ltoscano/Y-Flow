Atamba kuandaa mapambano ya heshima

Imeandikwa na Grace Mkojera

Imechapishwa: 11 Oktoba 2016

PROMOTA wa ngumi za kulipwa Tanzania, Jay Msangi amesema mapambano makubwa yanakuja mwishoni mwa mwezi huu kuleta heshima kwa mabondia nchini. 

Msangi aliliambia gazeti hili jana kuwa kutakuwa na mapambano makubwa mawili yatakayowatambulisha mabondia wa Kitanzania katika ulimwengu wa mchezo huo na kuendelea kujenga heshima ya mchezo huo nchini.
Alisema kutakuwa na mapambano mawili makubwa, la kwanza likimkutanisha Abdallah Pazi 'Dula Mbabe' dhidi ya Mchina Zheng Chengbo katika pambano la kimataifa la uzito wa Super Middle.
Pia alisema, Ibrahim Class ambaye ni bingwa wa kimataifa wa Shirikisho la Ngumi za Kulipwa Duniani (WPBF) na Universal Boxing Organization (UBO) naye atapanda ulingoni kuwania ubingwa wa kimataifa wa WBF kwa kupambana na bondia kutoka Afrika Kusini Bedeman ambaye ni bingwa wa zamani wa uzito wa light wa vyama vya WBA na IBO.
"Lengo la kuandaa pambano hili ni kuendelea kujenga heshima kwa mabondia wa Kitanzania, kuwapandisha viwango na kuweza kuthaminika sio tu ndani hata nje ya nchi," alisema.
Alisema mabondia hao wa kimataifa watawasili nchini wiki moja kabla ya pambano.
Msangi alisema mabondia hao wa Tanzania wameshaanza maandalizi kuhakikisha heshima inabaki nyumbani. Kwa upande wake, Mbabe alisema kuwa amejiandaa vizuri na anasubiri siku ya pambano lenyewe ili kuwapa raha Wa tanzania.
“Namsubiri Mchina kwa hamu sana hatofika raundi ya tatu sitataka adumu jukwaani kwa zaidi ya dakika 15, nataka kumpa kipigo cha kihistoria ili aende kuwaambia wenzake kuwa kuna bondia hatari sana na wa kuogopwa hapa nchini,” alisema Mbabe.
Class alisema kuwa hana shaka na pambano na ushindi ni jadi yake. “Nipo fiti kwa ajili ya pambano, nipo tayari kwa changamoto, najua naye anajiandaa kama mimi, sitawaangusha Wa tanzania siku hiyo,” alisema Class.


