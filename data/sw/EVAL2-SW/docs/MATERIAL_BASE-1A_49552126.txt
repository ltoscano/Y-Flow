
Dawa za mifugo zaadimika

Imeandikwa na Basil

Imechapishwa: 16 Septemba 2016

WIZARA ya Kilimo, Mifugo na Uvuvi imekiri kuwepo kwa uhaba wa dawa za mifugo katika baadhi ya maeneo hali inayosababisha kuongezeka kwa bei ya dawa hizo siku hadi siku.

Naibu Waziri wa Kilimo, Mifugo na Uvuvi, William Ole Nasha alikiri kuwepo kwa changamoto hiyo na kuainisha mambo yanayochangia hali hiyo kuwa ni uhaba wa sekta binafsi katika baadhi ya maeneo kwa ajili ya kusambaza dawa husika.
Ametaja sababu nyingine kuwa ni baadhi ya wafugaji kutokuwa na taarifa za kutosha ya namna ya kupata pembejeo za mifugo kutoka kwa mawakala halisi au wasambazaji, hivyo kununua pembejeo hizo kupitia watu wanaouza kwa bei ya juu kwa malengo ya kupata faida kubwa.
Nasha alikuwa akijibu swali la Mbunge wa Viti Maalumu Mariam Kisangi (CCM), aliyetaka kufahamu serikali ina utaratibu gani wa kudhibiti bei za dawa za mifugo na kilimo zinazoongezeka siku hadi siku.
Akijibu swali hilo, alisema Baraza la Veterinari Tanzania limeendelea kuchukua hatua zinazostahili kuhamasisha sekta binafsi kuwekeza kwa kuanzisha vituo vya kutolea huduma za mifugo nchini hasa katika maeneo ya wafugaji ili kupanua wigo wa upatikanaji wa huduma hizo pamoja na dawa.
Nasha alitaja hatua nyingine ni kuondoa ushuru wa kuingiza dawa zote za mifugo zinazoingizwa nchini na kodi ya Ongezeko la Thamani (VAT).
Kwa mujibu wa Nasha, kwa mwaka wa fedha 2016/2017 serikali imetenga jumla ya Sh bilioni tano kwa ajili ya kununua dawa za kilimo na Sh bilioni moja kwa ajili ya dawa za majosho.


