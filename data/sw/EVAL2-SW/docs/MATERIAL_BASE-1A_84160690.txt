Mwinyi: Wa tanzania muwe na hofu ya Mungu

Imeandikwa na Katuma Masamba

Imechapishwa: 20 Septemba 2016

RAIS mstaafu wa Awamu ya Pili, Ali Hassan Mwinyi amewaasa Wa tanzania na watu wa mataifa mengine kuwa na hofu ya Mungu na waishi katika misingi itakayowafanya wawe mfano kwa wengine, hata baada ya kuondoka duniani.

Mwinyi ametoa mwito huo wakati akizungumza kwenye kumbukumbu (maombolezo) ya kifo cha Kiongozi Mkuu wa Dunia wa Dini ya Kihindu wa madhehebu ya Swaminarayan, Pramukh Swami Maharaj iliyofanyika Dar es Salaam.
Amesema kiongozi huyo katika maisha yake alifanya mambo mengi mazuri ya kuwasaidia watu katika njia mbalimbali, jambo ambalo watu wa dunia ya leo wanapaswa kuiga mfano wake.
“Maharaj ni moja kati ya viongozi wa kiroho waliofanikiwa katika kuwasaidia watu, ni mtu ambaye alikuwa akiguswa na maisha ya watu wengine, watu wanapaswa kufuata mfano wake,” amesema Mwinyi.
Katibu wa Halmashauri Kuu ya Taifa (NEC) ya CCM anayeshughulikia Oganaizesheni, Dk Muhammed Seif Khatib alisema kiongozi huyo ni miongoni mwa viongozi wa dini waliokuwa wakijali sio tu wafuasi wao, bali jamii nzima duniani kote.
“Leo tunampa heshima kwa sababu ya matendo na tabia yake nzuri na namna alivyoishi, ambayo inatuachia alama kwenye macho na nyoyo za watu. Yeye amekwenda, lakini ametuachia utajiri mkubwa na mfano wa kuishi,” amesema Dk Khatib.
Kwa upande wa mwanasiasa mahiri aliyewahi kuwa Waziri wa Habari na pia Waziri wa Mambo ya Ndani ya Nchi, Dk Emmanuel Nchimbi alisema kiongozi huyo ametoa mchango mkubwa kwa maisha ya binadamu na alikuwa akiamini unapomhudumia binadamu mwenzako vizuri ndio unakuwa umetekeleza sala vizuri.
Alisema Maharaj ni kiongozi ambaye kila binadamu katika dunia ya leo anapaswa kuishi kwa kufuata mienendo yake kwa kuwa alikuwa ni mtu mwenye hofu ya Mungu na alikuwa akipenda kusaidia jamii.
“Ni kiongozi ambaye amesaidia mabilioni ya watu katika huduma za afya, huduma za shule na kwenye majanga mbalimbali kwa maana nyingine kiongozi huyu ni wa mfano, hilo ni jambo kubwa ambalo halipaswi kupita bila kuzungumzwa,” amesema Dk Nchimbi.
Akizungumza wakati wa kutoa shukrani, Mwenyekiti wa Jumuiya ya Mabohora nchini ya Baps Swaminarayan, Subhash Patel alisema hafla hiyo ilikuwa inalenga kutoa heshima kwa kiongozi huyo aliyefariki mwezi uliopita.
Amesema kiongozi huyo licha ya kuwa Mhindu, lakini alikuwa hachagui wakati wa kusaidia kwa dini zao au utaifa, hivyo na wao wamechukua utamaduni huo ambapo kwa sasa wanalea nyumba nane za wazee na yatima nane jijini Dar es Salaam.
Alisema taasisi hiyo iko mbele katika huduma za jamii na binadamu wote kwa ujumla bila kuchagua dini, rangi au kabila na kuwa hayo ndiyo mafundisho waliyopewa na kiongozi huyo.


