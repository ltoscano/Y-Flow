
Hela zilizotolewa kwa kaunti ni zaidi ya haja?
Na MOHAMMED MAINA
IWE ni kweli au la kwamba magavana watarudisha baadhi ya pesa walizopewa kugharimia maendeleo kwenye hazina kuu, haitakuwa mara ya kwanza jambo la namna hii kutokea nchini.
Hapo awali, tumeona wabunge wakirejesha pesa za hazina ya maendeleo ya maeneo bunge na wizara mbali mbali zikilazimika kurejesha hela kwenye hazina kuu kwa kutozitumia.
Ni nani wa kulaumiwa kutokana na hali hii; ni wanaopokea pesa hizo au ni wanaoziachilia? Au waziri wa hazina anazidisha kiasi kinachohitajika kwenye bajeti yake? Ni jambo la kuudhi sana kuwa licha ya pesa nyingi kutolewa kuboreshea wananchi maisha yao, changamoto nyingi zingalipo. Kufikia sasa, licha ya rasilmali nyingi kusawazishwa mashinani, wananchi hawajafurahia barabara nzuri. Hapa sizungumzii barabara kuu, bali za mashinani.
Wanaozikarabati wanazilima kana kwamba wanalima shamba bikira na kuziacha zikiwa mbovu kuliko zilivyokuwa.
Licha ya idara nyingi kutoa masaada wa kimasomo, wazazi wengi bado hawaupokei.
Pia serikali za kaunti zilianzisha miradi mingi ya kuimarisha usalama mitaani hasa kupitia kuwekwa kwa umeme maarufu `mulika mwizi' ambao ungali haujawekwa. Basi kwa nini pesa zinarejeshwa katika hazina kuu badala ya kutumika kwa kazi zilizokusudiwa.
Kwa kawaida, kuna tamaduni ya wanaoaminiwa kwa pesa hizo iwe ni mbunge, mwakilishi wa jimbo, gavana, waziri kati ya wengine kuanza kukimbia kuzitumia wakati muda umepita. Tatizo lingine ni matumizi ya pesa za bajeti kinyume cha makusudi yake na kuwanyima wananchi huduma hiyo.
Kwa mfano, ripoti moja ya majuzi iliyotolewa na mdhibiti wa bajeti kuhusu utekelezaji wa bajeti kwenye kaunti ilionyesha kuwa kufikia mwezi Machi, kaunti kama vile Nairobi, Kakamega, Kirinyaga, Narok, Busia, na Laikipia zilitumia pesa nyingi kwa mambo ya kibinafsi kama vile ununuzi wa mashangingi, ziara za ng'ambo na marupurupu kupindukia.
Mwenyekiti wa tume ya ugavi wa kodi Micah Cheserem kwa upande wake amedokeza kuwa kaunti za Lamu, Kisumu, Kakamega, Kwale na Makueni, zinatuma ujumbe mkubwa zaidi n'gambo na kutumia pesa nyingi. Naye mwenyekiti wa baraza la magavana nchini Isaac Ruto amekanusha madai kuwa watarejesha pesa walizopewa akidai kuwa pessa hizo hazipo kwani zilikwisha tumiaka.
Je, katika mjadala wote huu ni nani ndiye anayesema ukweli? Kile mwananchi anasubiri ni kuona matunda ya ugatuzi. 


