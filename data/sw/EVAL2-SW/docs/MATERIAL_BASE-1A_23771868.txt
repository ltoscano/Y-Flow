
Polisi wa trafiki aliyehamishwa ajiua
Na NICHOLAS KOMU
AFISA wa trafiki alijitia kitanzi huku akiacha barua iliyowashtumu wakubwa wake kazini kwa kumhangaisha.
Mwili wa Koplo Martin Mwongera, 41 ulipatikana Jumamosi jioni ukining’inia nyumbani kwake katika kituo cha polisi cha Mukurweini baada ya wenzake kwenda kumwalika aungane nao kwa karamu ya afisini kwao.
Alikuwa ametumia shuka ya kitandani kujinyonga.
Maafisa wa kituo hicho, walieleza kuwa walipomuita mara ya kwanza Na NICHOLAS KOMU na kukosa jibu, walidhania kuwa anawapuuza. “Lakini tulipochungulia dirishani alionekana kuwa amesimama lakini baada ya kuangalia vyema tuligundua kuwa amejitia kitanzi,”
alisema OCPD wa eneo hilo, Bw Muli.
Marehemu aliwacha barua iliyosema kuwa amechoka kuhangaishwa na makamanda wa trafiki wa kituo chake. Alikuwa akihudumu katika kituo cha polisi cha Othaya kabla ya kuhamishwa Mukurweini Septemba 2015 kutokana na utovu wa nidhamu. 
Katika barua hiyo pia aliwacha maagizo kuwa pesa zilizopo kwa jina lake katika sacco ya polisi zipewe mke wake.
Lakini kulingana na mkuu wa trafiki eneo la Kati, Bw Samuel Bore, afisa huyo alikuwa amehamishwa mara kadha kuhusiana na visa vya ukosefu wa nidhamu ambavyo ni pamoja na kukosa kufika kazini na kunywa pombe akiwa kazini.
“Alikuwa akilewa kila wakati hata wakati akiwa kazini na mara nyingi alikosa kufika kazini kwa sababu hiyo,” alisema Bw Bore.
Kabla ya kujiua, afisa huyo alikuwa amepelekwa kufanya kazi kwa makao makuu ya polisi eneo la Kati ambapo alifanya kazi kama msaidizi wa kamanda wa trafiki eneo hilo.
“Nilimweka hapo ili niweze kumfuatilia na kumshauri mimi binafsi,”
alisema. Kamanda huyo pamoja na OCPD walisema afisa huyo aliishi maisha ya utulivu isipokuwa wakati alipolewa.


