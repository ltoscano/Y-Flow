Serikali yawagwaya vigogo wa madawa ya kulevya
Jul 03, 2014

SIFA ya Tanzania nje ya nchi imechafuka. Sababu kuu ikielezwa kuwa ni vijana wake wengi kukamatwa wakijihusisha na biashara ya madawa ya kulevya katika nchi mbalimbali duniani. 
Takwimu zilizotolewa hivi karibuni jijini Mbeya na Waziri Ofisi ya Waziri Mkuu, Sera, Uratibu na Bunge, William Lukuvi, ni kwamba zaidi ya vijana 400 wa Kitanzania wamekamatwa katika nchi mbalimbali duniani kwa kujihusisha na madawa ya kulevya. 
Takwimu za Wizara ya Mambo ya Nje na Ushirikiano wa Kimataifa zinaonyesha kuwa kati ya mwaka 2006 na Aprili, mwaka huu, Wa tanzania 178 walikuwa wakitumikia vifungo mbalimbali nchini China pekee na wengine 113 wakiwa wamefungwa nchini Brazil, wate wakiwa ni waliojihusisha na biashara hiyo ya madawa ya kulevya.
Taarifa za ukamataji kutoka Jeshi la Polisi, zinaonyesha kuwa watuhumiwa 13,846 walikamatwa wakijihusisha na biashara ya dawa za kulevya nchini kati ya Januari 2009 na Mei 2014.
Pamoja na watuhumiwa hao, taarifa inaonyesha pia kuwa, madawa yaliyokamatwa katika kipindi hicho ni pamoja na kilo 966.06 za heroin, kilo 363.7 za cocain, kilo 45,734 za mirungi na tani 212.071 za bangi.
Vikosi Kazi vya Kimataifa vya Kupambana na Uhalifu katika Bahari ya Hindi, dawa za kulevya na uharamia (Combined Task Force-150 (CMT-150), navyo vilifanikiwa kukamata shehena ya dawa za kulevya aina ya heroin kilo 2,300, ikiwa ni katika kipindi cha Januari hadi Mei mwaka huu pekee. Dawa hizo zilikusudiwa kuingizwa katika nchi za Ukanda wa Pwani ya Afrika Mashariki, zikiwamo Tanzania, Kenya na Somalia.
Ni kiwango hicho cha uhusika wa vijana wa Kitanzania katika biashara hiyo duniani kilichomsukuma Makamu wa Rais, Dk. Mohamed Bilali amefikia hatua ya kulitaja tatizo hilo kuwa, mbali ya kuwa tishio kwa maendeleo ya taifa, pia limejenga taswira mbaya ya nchi kimataifa.
“Sifa ya Tanzania kimataifa imechafuka kutokana na vijana wengi kukamatwa wakijihusisha na biashara ya madawa ya kulevya,” alisema Dk. Bilali akihutubia katika kilele cha maadhimisho ya Siku ya Kitaifa ya Siku ya Kupiga Vita Dawa za Kulevya Duniani yaliyofanyika kitaifa mkoani Mbeya hivi karibuni.
Nani vigogo dawa za kulevya nchini?
Baadhi ya wananchi, wakiungwa mkono na wataalamu wa masuala ya madawa na uhalifu wenye kuhusisha dawa za kulevya wanaamini kuwa kukua kwa biashara hiyo nchini pamoja na vijana wengi kujihusisha nayo kunachangiwa zaidi na serikali kupata kigugumizi kuhusu wahusika wakuu wa biashara hiyo ambao wamebatizwa majina kama vigogo wa biashara za kulevya au wazungu wa unga.
Kwa mujibu wa kauli ya Waziri Lukuvi kuhusu vigogo wa biashara ya dawa za kulevya kwamba ni pamoja na watu kama mwimbaji Rehema Chalamila, maarufu kwa jina la Ray C, kulizua mjadala miongoni mwa wananchi waliohudhuria maadhimisho hayo, huku baadhi ya maafisa wakielezea kuwa ni kauli ya upotoshaji.
“Ray C ni miongoni mwa vijana walioathirika na dawa hizo, hawezi kuwa kigogo, vigogo wanaozungumzwa ni wale walio nyuma ya biashara hiyo,” anasema afisa kutoka kati ya vyombo vyenye kushughulika na dawa za kulevya.
Inaelezwa kuwa, mitandao wa biashara ya dawa za kulevya duniani, ukiwemo ule maarufu kwa jina la “Mafia,” uhakikisha wanawanasa viongozi katika kila ngazi ya uongozi au taasisi ya umma, lengo likiwa kuwatumia kufanikisha biashara yao katika nchi husika.
Miongoni mwa nafasi zinazotajwa kulengwa na wenye mitandao hiyo ya biashara ya dawa za kulevya duniani ni pamoja na rais, waziri mkuu, baadhi ya mawaziri waandamizi na wenye kuonekana kuwa na nguvu, madaktari, mahakimu na majaji na viongozi wa ngazi za juu wa vyombo vya ulinzi.
Kigugumizi cha serikali kuhusu vigogo hao nchini kilijibainisha hata kwenye majibu yaliyotolewa na wawakilishi wa Tume ya Kuratibu Udhibiti wa Dawa za Kulevya nchini, baada ya waandishi wa habari kuhoji orodha ya vigogo wa biashara hiyo ambayo imekuwa ikirudiwarudiwa kuzungumzwa na viongozi pasipo kuwataja kwa majina.
“Majina yapo lakini lazima kuwapo taarifa za kiintelejensia, ukamataji unaendelea kwa ushirikiano wa kimataifa, na tayari vigogo 12 wamekamatwa,” alisema Mchambuzi Mkuu, Tume ya Kuratibu Udhibiti wa Dawa za Kulevya nchini, January Ntisi akijibu swali lililomtaka kutoa orodha ya hao vigogo wenye kutajwa kila mikutano.
Katika majibu yake kwa Raia Mwema jijini Mbeya hivi karibuni, kuhusu ushiriki wa viongozi na wafanyabiashara wakuwa nchini katika mtandao wa biashara hiyo, mmoja wa wataalamu wa dawa nchini alisema kuwa tishio la mtandao wa kimataifa wa biashara hiyo lipo japo serikali haiwezi kusema kuwa imeshindwa kuudhibiti.
“Siwezi kusema tumo au hatumo, lakini tishio la mtandao wa kimataifa lipo, ila hatuwezi kusema kuwa tumeshindwa, tunapambana,” alisema mtaalamu huyo, jina tunalihifadhi kwa sababu maalumu.


