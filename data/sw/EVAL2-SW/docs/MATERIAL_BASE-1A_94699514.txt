
Mauzo soko la hisa yaongezeka

September 27, 2016

IDADI ya mauzo katika Soko la Hisa Dar es Salaam (DSE) imeongezeka zaidi ya mara tisa kutoka sh. bilioni 1.7 wiki iliyopita hadi kufikia sh. bilioni 16 wiki hii.
Pia idadi ya hisa zilizoingia kwenye mauzo zimeongezeka na kufikia milioni 4.8 ambazo zimeingia kwenye mauzo wiki hii.
Akizungumza na vyombo vya habari jijini Dar es Salaam jana, Meneja Miradi, Masoko na Biashara DSE, Patrick Mususa alisema kuwa, taarifa za wiki iliyopita zilizua maswali mengi kwa Wa tanzania kutokana na kushuka kwa idadi ya mauzo kwa asilimia 81 wiki iliyopita.
Alisema watu wanashindwa kutofautisha kati ya ukubwa wa mtaji wa ndani na kiashiria cha idadi ya mauzo jambo ambalo si sahihi kwani kinachoangaliwa ni ukubwa wa mtaji wa soko na si kiashiria katika uchumi wa nchi.
“Tunapotaka kujua hali ya uchumi wa nchi ni lazima tuangalie ukubwa wa mtaji wa soko mfano tril. 20 au 21 kwa sababu ndiyo hali ya soko, hutokana na mabadiliko ya wiki hadi wiki au mwaka hadi mwaka,” alisema Mususa.
Aidha, Mususa alitaja Kampuni tatu ambazo zimeongoza wiki hii katika idadi ya mauzo kuwa ni Banki ya CRDB kwa asilimia 72,Kampuni ya TBL kwa asilimia 24 pamoja na soko la hisa la DSE kwa asilimia 2.
Mususa alisema kuwa,mtaji wa soko pia umeongezeka kwa asilimia 3.9 na kufikia sh.tril.21.6 kutoka tril. 20.8 ambapo wa mtaji wa kampuni za ndani umepungua kwa asilimia 0.5 kutoka tril. 8.2 wiki iliyopita na kufikia tril. 8.1 wiki hii.
Alisema kuwa, licha ya serikali kuelekeza juhudi zake katika kuhamasisha kampuni nyingi kujiunga na masoko ya mitaji lakini bado hadi sasa hakuna taarifa za kutosha, kwani kuna kampuni 18 tu ambazo zimeweza kujiunga.
“Hadi sasa ni kampuni 18 tu ambayo yamejiunga na masoko ya mitaji licha ya kuwa kuna kampuni nyingi ambazo zinajishughulisha na masuala ukuzaji uchumi katika sekta mbalimbali,” Mususa.
Aliongeza kuwa,ukubwa wa mtaji wa soko hubadilika kutokana na mabadiliko ya bei kwenye kaunta mbali mbali kutokana na mchanganyiko wa kampuni za ndani 18 pamoja na kampuni 7 ambazo yameorodheshwa kwenye masoko mama la hisa ikiwemo la Nairobi nchini Kenya na la London Uingereza. Pia alisema, ukubwa wa mtaji umeshuka kutokana na kushuka kwa viashiria mbali mbali ikiwemo Sekta ya Viwanda ikipata punguzo la pointi 13 ikichangiwa na punguzo la kwenye kaunta ya TBL asilimia 0.39.


