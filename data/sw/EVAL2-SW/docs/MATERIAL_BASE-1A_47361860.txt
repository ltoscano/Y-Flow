
Babu wa Loliondo, wenzake wazuia msafara wa RC

Imeandikwa na John Mhala, Ngorongoro

Imechapishwa: 08 Oktoba 2016

MCHUNGAJI Ambilikile Mwaisapile `Babu wa Loliondo’ aliyejipatia umaarufu mkubwa kutokana na kutoa huduma ya dawa iliyoitwa `Kikombe cha Babu’, juzi
aliungana na wananchi wa Kata ya Samunge Wilayani Ngorongoro, Arusha kuzuia msafara wa Mkuu wa Mkoa wa Arusha, Mrisho Gambo. 

Waliandamana na kufunga barabara, wakimtaka atatue mgogoro wa ardhi ya shule inayodaiwa kuporwa na mfanyabiashara ambaye pia ni diwani mstaafu wa kata hiyo.
Sakata hilo lilitokea majira ya saa sita mchana baada ya wananchi hao wakiwa na mabango na majani mabichi kuzuia msafara huo, wakitaka kilio chao cha muda mrefu kisikilizwe, kwa madai kuwa baraza la kata katika kesi yake ya Aprili mwaka huu lilisema ardhi hiyo ni mali ya shule na hivyo kumtaka aliyevamia aondoke katika eneo hilo. Baadhi ya mabango yalisomeka;
“Tumeporwa ardhi yetu Mkuu wa Mkoa tusaidie”, “Wenye fedha wamepora ardhi ya shule na polisi inawalinda na kuwakingia kifua” na “Mkuu wa Mkoa tunaomba ushuke utusikilize viongozi wa Wilaya wote wamenunuliwa”.
Kabla ya mkuu huyo wa mkoa kushuka garini ili awasikilize, Mkuu wa Wilaya ya Ngorongoro, Rashid Taka na Mkuu wa Polisi wa Wilaya (OCD), walishuka kuwatuliza na kuwasihi wananchi waeleze kero zao kwa utulivu na amani, bila ya vurugu. 
Akizungumza kwa niaba ya wananchi wa kata hiyo, Mtendaji wa Kata hiyo, Zakaria Anthony alidai eneo hilo lenye ukubwa wa ekari 15 limeporwa na mfanyabiashara Lemindi Njuda ambaye ni diwani mstaafu.
Mchungaji Mwaisapile alisema yuko mstari wa mbele kuhakikisha shule inabakia katika eneo lake lililoporwa na watu wenye fedha na nguvu za ushawishi kwani Mungu hapendi vitu vya dhuluma.
Akizungumzia sakata hilo baada ya kusikiliza maelezo yao, Mkuu wa Mkoa aliwaamuru OCD na Mkuu wa Wilaya kuhakikisha wanasimamia kikamilifu utekelezaji wa amri hiyo ili shughuli za maendeleo ya shule hiyo zifanyike.


