Afya ya Dk. Slaa utata
Mar 11, 2015

UTATA umeibuka kuhusu hali ya kiafya ya Katibu Mkuu wa Chama cha Demokrasia na Maendeleo (Chadema), Dk. Wilbrod Slaa, kufuatia habari za tishio la maisha yake.
Chadema, mwishoni mwa wiki iliyopita, kilitangaza kumkamata aliyekuwa mlinzi binafsi wa Dk. Slaa, Khalid Kangezi, anayedaiwa kupanga njama za kumuua Katibu Mkuu huyo kwa kushirikiana na vigogo ndani ya Chama Cha Mapinduzi (CCM) na Idara ya Usalama wa Taifa (TISS).
Chadema kilidai kubaini kwamba Kangezi alikuwa na mawasiliano na ‘wabaya’ hao wa Dk. Slaa kwa zaidi ya miaka miwili; lakini wachunguzi sasa wameanza kuhoji kuhusu usalama wa afya ya Dk. Slaa.
“Hii ni kwa sababu, mlinzi binafsi ndiye anayehakikisha usalama wa chakula, malazi na mavazi anayovaa anayemlinda na kwamba kama njama hizo zimedumu kwa miaka miwili; afya ya Dk. Slaa inaweza kuwa matatani,” alisema mmoja wa viongozi wa juu wa Chadema aliyezungumza na gazeti hili kwa masharti ya kutotajwa jina kwa maelezo kuwa suala hilo sasa liko mikononi mwa vyombo vya dola.
Akizungumzia tishio la afya yake, Dk. Slaa alisema ingawa kwa sasa anajisikia vizuri, hawezi kuondoa uwezekano wa kuwa labda amewekewa sumu tayari au jambo lolote baya kwenye maisha yake.
“Hili suala (la kuandaliwa njama za kudhuriwa) linaonekana limekuwapo kwa zaidi ya miaka miwili. Sasa hapo huwezi kujua kama kuna kitu kimefanyika au la. Lakini kwa sasa najisikia vizuri.
“Lakini, kama Wa tanzania wataona kwamba nafaa kufanyiwa uchunguzi wa kina wa afya yangu ili ijulikane kama nimedhurika tayari au la, mimi niko tayari kwa hilo. Sitaweza kukataa ili mradi chama changu kiridhie hilo,” alisema Dk. Slaa.
Nani atafaidika na kifo cha Dk. Slaa?
Mara baada ya Mjumbe wa Kamati Kuu ya Chadema, Mabere Marando, kutangaza kuhusu tishio la maisha ya Dk. Slaa, Raia Mwema lilifanya mahojiano na baadhi ya makada wa Chadema kupata undani wa suala hilo.
Mtu aliye katikati ya tuhuma hizo, Kangezi, anatajwa kuanza kuwa mlinzi binafsi wa Dk. Slaa tangu mwaka 2007 (takribani miaka minane) na anaelezwa kama mtu mwaminifu.
“Wengine tumeshtushwa na habari hizi za Kangezi. Watu wengi wanamfahamu kama mtu mwaminifu ambaye usingeweza kumfikiria kufanya jambo kama hilo kwa Dk. Slaa.
“Amekuwa naye katika nyakati zote na pia unajua anatoka katika Mkoa wa Kagera ambao pia ndio anatoka mke wa Dk. Slaa, Josephine Mushumbusi. Huyu Dk. Slaa ni shemeji yake kikabila na ndiyo maana sote tunashangaa.
“Kama Polisi wanataka kuchunguza suala hili, ningewashauri pia waangalie uwezekano wa kuwapo kwa kile ambacho kitaaluma kinajulikana kama inside job (wenyewe kwa wenyewe). Lazima iangaliwe nani ndani ya Chadema atafaidika endapo Dk. Slaa atadhurika leo?
“Tusisahau kwamba huko nyuma Chadema kiliwahi kukumbwa na tuhuma za kifo cha Chacha Wangwe, na wengine hadi leo hatujasahau. Tungejiuliza swali moja, hivi hakuna mtu ndani ya Chadema ambaye angefaidika na kifo cha Dk. Slaa?
“Kwa sasa, Dk. Slaa ndiye presidential material (mtu anayefaa kuwania urais) ndani ya Chadema na Ukawa. Je, watu wote Chadema wanafurahia hili? Hatuna watu humu ndani ambao wanaweza kupita kirahisi kuwania urais endapo Dk. Slaa hatakuwapo?
“Katika siku za karibuni, kama wewe ni mfuatiliaji mzuri wa mambo ya Chadema, utaona kwamba Dk. Slaa hazunguki tena mikoani kama ilivyokuwa zamani. Inawezekana ikawa ni kwa sababu za kiafya au kuna watu wanataka kuziba nyota yake ndani ya chama.
“Binafsi nina mambo mawili yanayoniumiza kichwa kwenye suala hili. Mosi, kwanini mtuhumiwa alikamatwa na kupigwa na walinzi wa Chadema badala ya kupelekwa Polisi moja kwa moja? Walinzi hao, baada ya kumpiga na kumtesa walimchukua na kumpeleka kwake ambako wanadaiwa kupekua nyumba yake jambo ambalo ni kinyume cha sheria.
“Pili, kwanini hakupelekwa kwa walinzi rasmi wa chama, Red Brigade, na badala yake alipigwa na walinzi wanaomlinda Mwenyekiti wa Chadema, Freeman Mbowe? Red Brigade iko chini ya Wilfred Lwakatare na mambo kama haya yalitakiwa kushughulikiwa na idara hiyo ya ulinzi ya chama na si mojawapo ya viongozi wa chama, “ alisema mmoja wa viongozi wa Chadema waliozungumza na gazeti hili kwa masharti ya kutotajwa majina.
Mmoja wa watumishi wa Makao Makuu ya Chadema aliyezungumza na gazeti hili alisema Dk. Slaa anaonekana kudhoofika kiafya katika siku za karibuni na inawezekana ikawa si jambo la kawaida kama inavyoonekana.
“Inabidi Slaa afanyiwe uchunguzi haraka sana. Kama kuna matatizo yajulikane na kama hana ijulikane. Hofu yangu kubwa ni kwamba Kangezi ameshahukumiwa tayari na kama Dk. Slaa leo atakutwa na tatizo lolote, sijui huyu bwana atajificha wapi. Je, kama Kangezi anataka kufanywa kama chambo ili mambo mabaya yakijulikana mzigo umwangukie yeye itakuwaje?” Alihoji mtumishi huyo.


