
Simba, Toto shughulini leo

Imeandikwa na Grace Mkojera

Imechapishwa: 23 Oktoba 2016

WEKUNDU wa Msimbazi Simba leo watakuwa nyumbani kwenye Uwanja wa Uhuru Dar es Salaam kuwakaribisha Toto Africans ya Mwanza katika mchezo wa Ligi Kuu Tanzania bara.

Vinara hao Simba na Toto upinzani wao ni kama Yanga na Simba.
Kumekuwa na mtazamo wa baadhi ya wadau wa soka wakisema Toto na Yanga ni ndugu ndio maana kila zinapokutana na Simba hucheza kwa kukamiana na mara nyingi timu hiyo iliyo kwenye ukanda wa kushuka daraja huisumbua Simba. 
Msimu uliopita, Simba haikutamba mbele ya Toto kwani katika mchezo wa kwanza uliochezwa Desemba 19, 2015 zilitoka sare ya bao 1-1 na ule wa marudiano uliochezwa Aprili 16, 2016 ilichapwa kwenye Uwanja wa Taifa bao 1-0.
Hiyo ilikuwa msimu uliopita ambapo timu hiyo ya Msimbazi haikuwa vizuri, lakini sasa mambo yako vizuri kwao na Toto inatakiwa kuingia uwanjani kwa tahadhari kubwa vinginevyo haitaambulia kitu kama timu nyingine zilizotangulia.
Simba ndio inayoongoza kileleni mwa msimamo kwa pointi 26 ikiwa na rekodi nzuri ya kutopoteza mchezo hata mmoja katika 10, ikishinda minane na kupata sare mbili.
Tofauti na Toto ambayo msimu huu haiko vizuri kwani inashikilia mkia baada ya kucheza michezo 11, kushinda miwili, sare mbili na kupoteza saba ikifikisha pointi nane.
Simba inajivunia kuwa na safu bora ya ushambuliaji, kiungo na hata ulinzi Wachezaji wenye uchu wa kutaka kufunga wakati wote kama Ibrahim Ajib, Shiza Kichuya, Laudit Mavugo na Fredrick Blognon. Wengine walioonesha ukali ni Mohamed Ibrahim na Mzamiru Yassin.
Akizungumzia mechi hiyo ya leo kocha msaidizi wa Simba, Jackson Mayanja alisema anafahamu ugumu wa mechi ya leo lakini wao kila mechi kwao wanaichukulia fainali hivyo walivyocheza na timu zilizotangulia ndivyo watakavyocheza na Toto.
Mechi nyingine itakayochezwa leo ni kati ya Prisons dhidi ya Mbao FC utakaochezwa kwenye Uwanja wa Sokoine, jijini Mbeya.
Timu nzote ni nzuri na zimekuwa zikionesha ubora wake. Kabla ya michezo ya jana, Prisons ilikuwa ikishika nafasi ya sita kwa kufikisha pointi 14.
Prisons inapocheza kwenye uwanja wa nyumbani hujitahidi kupata matokeo mazuri, hivyo mechi ya leo haitakuwa rahisi kwa Mbao ambayo imetoka kufungwa bao 1-0 na Simba katika mechi iliyopita. Mbao FC ni timu ambayo inajaribu kuleta upinzani mkali hasa kwa timu kubwa.


