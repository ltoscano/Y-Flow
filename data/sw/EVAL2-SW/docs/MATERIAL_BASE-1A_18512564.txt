
UKAWA wasikilizwe, CCM waache upotoshaji
May 15, 2014

NIANZE kwa kumpongeza Waziri Mkuu wa Jamhuri ya Muungano wa Tanzania, Mizengo Pinda, ambaye wiki iliyopita bungeni wakati akijaribu kushawishi kundi la wajumbe wa Bunge Maalumu la Katiba linalojitambulisha kwa jina la UKAWA, warudi kwenye Bunge la Katiba alisema wanaweza kusitisha kejeli, matusi na vitisho.

Ambacho sijaelewa ni kwa nini amengoja hadi UKAWA watoke bungeni. Kwa kweli kejeli, matusi na vitisho vimekuwepo katika Bunge la Jamhuri hata kabla ya Bunge la Katiba. Mambo haya yamekuwa hayakemewi na kimsingi, yameharibu sana utamaduni wa Wa tanzania.

Waziri Mkuu ayakemee na kuyakomesha hata kama UKAWA hawatarudi Bunge la Katiba. Haya yanawaumbua viongozi wetu, pamoja na Waziri Mkuu mwenyewe pale yanapotokea bila wao kuyakomesha.

Kwa namna fulani, mjadala wa Katiba umeibua hulka halisi ya Wa tanzania katika miaka ya karibuni, inayotufanya turudi nyuma mno kimaendeleo. Kubwa zaidi ni woga, choyo na unafiki. Siamini kuwa Wa tanzania tuna uwezo mdogo au ni wavivu wa kufikiri. Hili si kweli.

Watu wanaogopa au wanakwepa kusema ukweli kile wanachoamini kwa kuogopa matokeo(consequences) hasa pale maoni yao yanapopingana au kukinzana na wakubwa (watawala). Wengine wako tayari kuishi kwa unafiki na kutumia elimu na nafasi zao ili kujipendekeza wafikiriwe katika nafasi fulani za uongozi.

Katika swala la kufikiria sawa sawa, bila shaka hata mfumo wetu wa elimu una hatia. Leo napenda kutoa mfano wa jambo moja kuhusu hoja hili, nalo ni UKAWA.

Kwa upande wangu, muda wangu mwingi nimekuwa nikiishi kijijini na niliposikia kuwa hawa UKAWA wamekashifu waasisi wa taifa letu, nilisikitika.

Nilimtafuta Mbunge wangu (Mbunge wa Iringa Mjini) Mchungaji Peter Msigwa na kumueleza kwamba hawakufanya vyema katika hilo. Nilimlaumu kumbe nilikua sijafanya utafiti wa kutosha! Nilitegemea tu kauli za watu niliodhani wanaaminika, ikiwamo kauli ya Rais Jakaya Kikwete.

Nilipokuja mjini nilifuatilia vizuri na kubaini hakuna kejeli wala kashfa yoyote. Kilichowafanya watu wafikiri hadi kulia bungeni sikielewi.

Sasa hivi kuna baadhi ya watu huku mitaani wamewabeza sana UKAWA, lakini kwa hoja dhaifu. Wengi hawajui sera ya kukosoa muasisi wake ni Mwalimu Julius Nyerere mwenyewe na kwamba katika kukosoa alilolifanya kamwe halitamuondolea heshima na nafasi yake kati yetu.

Sasa hivi umeingia mchezo mbaya wa kupotosha mambo ili kuwaondoa Wa tanzania katika uwanja wa kutafakari hoja zilizopo mezani. Wengi watakua kasuku na vipaza sauti wa kile kinachosemwa na wakubwa. Tunatafuta fursa na kukubalika, ama tunakwepa matokeo.

Suala la Katiba ni nyeti na huenda fursa hii isirudi wakati wa uhai wetu tena, hasa kwa sababu ya gharama, tusichezee fursa hii. ‘‘Habari ya asulubiwe tu’’ bila kuelewa sababu ni mbaya.

Tanzania pia kumekuwa na tatizo la kufikiri kutokana na mfumo wetu wa elimu na uendeshaji wake, jinsi ulivyoweka mazingira magumu katika kuibua ‘zao’ la watu wanaofikiri kikamilifu.

Hata muundo wa utawala wetu unapozuia uhuru wa vyombo vya habari ama unapotoa mamlaka makubwa yasiyoweza kuhojiwa kwa baadhi ya wakuu ni chanzo cha kuzuia wengine kufikiri. 

Hapo ndipo nasema tunahitaji sana Katiba mpya. Wa tanzania kamwe tusiwe watazamaji tu wala kasuku. Tupime hoja; ziwe za Chama cha Mapinduzi (CCM) au UKAWA na wengine, kisha tuzikosoe bila unafiki. Haya ni kwa wote bila kujali chama, kabila au upande wa Muungano.
Mwandishi wa makala haya, Mufwalamagoha Kibasa amejitambulisha kuwa ni msomaji wa gazeti hili la Raia Mwema na Mbunge wa zamani wa Iringa Mjini. Anapatikana kwa namba ya simu; 0786724275


