RC kuzindua klabu ya Jogging Moshi

Imeandikwa na Mwandishi Wetu, Moshi

Imechapishwa: 26 Oktoba 2016

MKUU wa Mkoa wa Kilimanjaro, Said Meck Sadiki anatarajia kuwa mgeni rasmi katika uzinduzi wa klabu mpya ya michezo ya Rhino Sports Talents utakaofanyika Jumamosi Oktoba 29.

Mbali na uzinduzi huo pia kutakuwa na mbio za pole au jogging zitakazofanyika siku hiyo mjini hapa na kufuatiwa na usafi wa mazingira kama ilivyokawaida ya Jumamosi ya mwisho wa mwezi. Mratibu wa Jogging hiyo, Nelson Mrashan alisema kuwa Said Mecky Sadiki anatarajia kuwa mgeni rasmi katika uzinduzi wa klabu hiyo ya michezo.
Mrashan alisema kuwa, Jogging hiyo itashirikisha watu wa rika mbalimbali wakiwemo wazee, vijana na hata watoto pamoja na walemavu ili kujenga miili na kuepukana na magonjwa mbalimbali. Alisema kuwa mbali na watu wa kawaida pamoja na viongozi wa serikali ya mkoa wa Kilimanjaro na wale wa taasisi mbalimbali, pia kutakuwa na viongozi wa Polisi na Magereza.
Mbio hizo za pole zitakuwa zikifanyika kila Jumamosi ya mwisho wa mwezi sambamba na kuitikia wito wa Rais John Magufuli ya kufanya usafi kila Jumamosi ya mwisho wa mwezi.
Mrashan alisema kuwa mbio hizo zitaanzia katika mzunguko wa Moshi-Arusha kwenda hadi katika tangi la maji kupitia barabara ya Sekotoure na kurudi katika mzunguko huo wa Moshi-Arusha.
Alisema kuwa anawaomba watu kujitokeza kwa wingi kushiriki katika uzinduzi huo na baadaye katika jogging ili kuweka fiti miili na kuiepusha na maradhi mbalimbali, kwani michezo ni furaha, afya na ajira.


