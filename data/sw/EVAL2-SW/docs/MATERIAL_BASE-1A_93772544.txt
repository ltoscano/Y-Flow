Hatma ya MV Victoria katika kiza kinene
Feb 11, 2016 by Raia Mwema in Makala

UKARABATI wa Meli ya MV Victoria ambao awali ulipangwa kukamilika Julai 2015, sasa haijulikani utaanza na kukamilika lini kutokana na ukata wa fedha unaoikabili Kampuni ya Huduma ya Huduma za Meli (MSCL), imefahamika.
Serikali kupitia Wizara ya Uchukuzi iliizuia meli hiyo kufanya safari katika Ziwa Victoria Desemba mwaka 2014 kutokana na uchakavu wa muda mrefu uliokuwa ukiisababishia hitilafu mara kwa mara.
Hatua hiyo ilifikiwa ili kuiepusha meli hiyo na hatari ya kupata ajali na kuhatarisha maisha ya abiria, lakini pia kuipatia nafasi ya kufanyiwa ukarabati mkubwa.
Kwa mujibu wa uongozi wa MSCL, hitilafu zimekuwa zikitokea zaidi kwenye injini moja kati ya injini mbili za meli hiyo, majembe ya meli (propellers), kinyakuzi (crane), deki (mgongo wa meli) na usukani.
MV Victoria iliyotengenezwa mwaka 1960 nchini Scotland ikiwa na uwezo wa kubeba abiria 1,200 na tani 200 za mizigo, imekuwa ikifanya safari kati ya jijini Mwanza na Manispaa ya Bukoba mkoani Kagera kwa kipindi cha miaka 54 iliyoishia Desemba, 2014.
Hata hivyo, wakati ukarabati wa meli hiyo ukipangwa kuanza Januari na kukamilika Julai mwaka jana kwa gharama ya shilingi bilioni moja, ilielezwa kwamba ulichelewa kwa miaka zaidi ya miwili kutokana na Serikali kuchelewesha fedha za kugharimia shughuli hiyo.
Tofauti na uamuzi wa awali, mpango uliopo kwa sasa ni kuifumua upya meli hiyo kwa kuifanyia matengenezo maalumu makkubwa karibu katika kila eneo kama Sh bilioni 5.4 zilizoombwa na MSCL zitatolewa na Serikali.
“Kwa sasa meli hii inahitaji kufumuliwa upya na kufanyiwa matengenezo makubwa zaidi ili iendane na soko kuhimili ushindani uliopo,” amesema Kaimu Meneja Mkuu wa MSCL, Beatus Lugarabamu, katika mahojiano na Raia Mwema ofisini kwake juzi.
Mbali ya ukarabati wa vifaa mbalimbali utakaogharimu Sh. bilioni 5.4, ofisi ya MSCL inaangalia uwezekano wa kung’oa injini ya meli hiyo na kuweka mpya kwa gharama ya Sh. bilioni 12, ambapo mapendekezo ya gharama hizo yanatazamiwa kujibiwa kwenye bajeti ya Serikali ya mwaka 2016/2017.
Lugarabamu amesisitiza kwamba bado hana uhakika ni lini matengenezo ya meli hiyo yataanza, kwa kuwa bado wanasubiri fedha na kwamba yataanza mara tu ofisi yake itakapopata kiasi hicho cha fedha na kuanza mchakato wa uagizaji wa vifaa husika kutoka nje ya nchi.
Kwa mujibu wa MSCL, zabuni ya ununuzi wa vifaa vya kukarabati meli hiyo ilishatangazwa na Serikali, ambapo kampuni ya Diak Technical Export kutoka South Anthony nchini Uingereza ilishinda zabuni hiyo tangu mwaka 2012.
Raia Mwema juzi lishuhudia MV Victoria ikiendelea kusota katika Bandari ya Mwanza Kusini ilikopelekwa tangu Desemba mwaka 2014 kusubiri kufanyiwa ukarabati. 
Ofisa Mwandamizi wa Mamlaka ya Bandari Tanzania (TPA) katika Bandari ya Mwanza Kusini, aliyeomba kutotajwa jina kwa kuwa si msemaji wa mamlaka hiyo, amesema wao wako tayari kuruhusu meli hiyo ipandishwe kwenye chelezo bandarini hapo wakati wowote MSCL itakapokuwa tayari kuanza kuifanyia matengenezo.
Maandalizi yakikamilika, ukarabati wa MV Victoria utafanyika chini ya usimamizi wa Mamlaka ya Udhibiti wa Usafiri wa Majini na Nchi Kavu (Sumatra).
Itakumbukwa kwamba siku chache kabla ya meli hiyo kuzuiwa kufanya safari Desemba 2014, MSCL iliingia katika kashfa ya kuhatarisha usalama wa chombo hicho na maisha ya abiria wake.
Hiyo ilitokana na kitendo cha uongozi wa kampuni hiyo kukiuka agizo la Sumatra la kusimamisha safari za meli hiyo ili ifanyiwe marekebisho kwanza.
MSCL chini ya Kaimu Meneja Mkuu wakati huo, Fabian Mayenga, iliamua kuisafirisha meli hiyo kwenda Bukoba kabla ya kukaguliwa na kupata kibali kutoka Sumatra.
Ofisa Mfawidhi wa Sumatra Mkoa wa Mwanza wakati huo, Bahati Msiba, aliliambia Raia Mwema kwamba uongozi wa MSCL ulikiuka taratibu na kukaidi zuio hilo lililotolewa na mamlaka hiyo.
“MSCL walituita [Sumatra] twende kukagua hiyo meli Desemba 16, mwaka huu ili kujiridhisha kama tatizo lililokuwepo limeisha, lakini kabla hatujafika meli ikaondoka kwenda Bukoba,” alisema Msiba.
“Lakini siku chache baadaye,” aliongeza Msiba “Wenzetu kutoka Dar es Salaam waliifuata meli hiyo huko Bukoba wakaikagua na kubaini kuwa bado ina matatizo kwenye injini moja na maeneo mengine.
“Kwa hiyo, maofisa wa Sumatra walilazimika kutumia injini moja isiyo na hitilafu kuisafirisha meli hiyo kutoka Bukoba hadi Mwanza kwa ajili ya matengenezo, na ilisafiri ikiwa imebeba mizigo bila abiria.”


