
Juma Abdul asisitiza utulivu uwanjani
Oliver Albert, Mwananchi oalbert@mwananchi.co.tz
Dar es Salaam. Beki wa kulia wa Yanga, Juma Abdul amesema hivi sasa wanatakiwa kucheza kwa tahadhari kubwa ili kuhakikisha wanateteta ubingwa wao kwani timu nyingi zinawakamia.
Yanga inaongoza Ligi Kuu Bara ikiwa na pointi 65, ikifuatiwa na Azam yenye pointi 59, wakati Simba ya tatu ikiwa na pointi 58. Abdul, ambaye yuko katika kiwango bora kwa siku za karibuni, alisema timu yao ni nzuri na ipo tayari kupambana kwenye viwanja vyote viwe vizuri au vibaya ili kutimiza malengo yao ya kutwaa ubingwa msimu huu.
Alisema tatizo kubwa ni kwamba wanakamiwa hasa na timu ndogo na ndiyo maana kwa siku za karibuni wamekuwa wakipata ushindi kwa tabu.
“Sisi tumejiandaa na ndiyo maana wala hatupati shida kucheza mikoani kwa sababu tuko tayari kwa uwanja wowote kwani tunachotaka ni pointi tatu ili malengo yetu ya kutwaa ubingwa msimu huu yatimie.
“Kweli kwa siku za karibuni tumekuwa tukipata ushindi mgumu hadi tupambana hasa na wakati mwingine tunatanguliwa kufungwa na baadaye tunarudisha na kushinda lakini tatizo timu nyingi zinatukamia zikiwa na lengo la kutusimamisha lakini hazituwezi,” alisema Abdul.
Alisema watahakikisha wanashinda michezo yao yote minne iliyobaki ukiwemo dhidi ya Stand United leo, Mbeya City, Majimaji na Ndanda ili kutwaa ubingwa.
Yanga inacheza leo na Stand United kwenye Uwanja wa Kambarage mmoani Shinyanga wakitarajia kuendeleza kasi yao ya kuukaribia ubingwa.


