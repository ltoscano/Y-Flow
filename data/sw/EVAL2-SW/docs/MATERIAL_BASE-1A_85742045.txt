
bunge la katiba: Posho zaundiwa kamati Dodoma

August 24, 2014

SAKATA la baadhi ya wajumbe wa Bunge Maalumu la Katiba kutaka posho wanazolipwa sh.300,000 kwa siku ziongezwe, sasa limechukua sura mpya. Mwenyekiti wa muda wa Bunge hilo, Bw. Pandu Ameir Kificho, jana aliunda kamati ya watu sita kwa ajili ya kujadili suala hilo.
Bw.Kificho alitangaza majina ya wajumbe wa kamati hiyo jana Mjini Dodoma kabla ya kuanza semina ya wajumbe wa Bunge hilo kuhusu Sheria ya Mabadiliko ya Bunge la Katiba Sura ya 83, toleo la mwaka 2014.
Wajumbe hao ni Bw. William Lukuvi, Bw.Mohammed Aboud Mohammed, Bw.Freeman Mbowe, Bw.Paul Kimiti, Bi. Asha Bakari Makame na Bi. Jenista Mhagama.
Alisema kamati hiyo itakutana baada ya kumalizika kwa semina ikiongozwa na yeye mwenyewe ili kuangalia uwezekano wa kuiomba Serikali iangalie ombi hilo la wajumbe.
“Kuhusu suala la kumudu maisha ya hapa Dodoma na uzito wa waliyonayo wajumbe wa Bunge hili, bado halina majibu kwa sasa,” alisema Bw.Kificho.
Wakati huo huo, Mwanasheria Mkuu wa Serikali, Jaji Fredrick Werema, amewataka wajumbe wa Bunge hilo kuijadili Rasimu ya Katiba Mpya jinsi wanavyotaka lakini wasiondoe misingi mikuu ya kitaifa (tunu za Taifa).
Jaji Werema aliyasema hayo mjini Dodoma jana wakati akitoa semina kwa wajumbe wa Bunge hilo kuhusu Sheria ya Mabadiliko ya Bunge la Katiba Sura ya 83, toleo la 2014.
“Ijadilini Rasimu ya Katiba Mpya mnavyotaka, lakini kuna mipaka yake, msiondoe jambo linalozungumzwa uwepo wa Jamhuri ya Muungano,” alisema Jaji Werema .
Aliyataja mambo hayo ambayo yapo katika kifungu cha 9 (2) cha Sheria hiyo ni kuwepo kwa Jamhuri ya Muungano, Serikali, Bunge na Mahakama, mfumo wa kiutawala wa Kijamhuri na uwepo wa Serikali ya Mapinduzi ya Zanzibar. Mengine ni umoja wa kitaifa, amani na utulivu, uchaguzi wa kidemokrasia wa mara kwa mara katika vipindi maalumu kwa kuzingatia haki ya watu wote wenye sifa ya kupiga kura.
Jaji Werema alisema mengine ni ukuzaji na uhifadhi wa haki za binadamu, utu, usawa mbele ya sheria na mwenendo wa sheria, uwepo wa Jamhuri ya Muungano isiyofungamana na dini yoyote na inayoheshimu uhuru wa kuabudu.
“Haitakuwa sahihi misingi hii ambayo tume imeongozwa nayo itofautiane na Bunge hili la Katiba,” alisema Jaji Werema.
Jaji Werema alikifafanua kifungu cha 25(1) baada ya baadhi ya wajumbe akiwemo Bw.Tundu Lissu, kudai hakina uhusiano wa Bunge hilo ambapo Bw. Zitto Kabwe alidai yapo baadhi ya makundi ya vyama yanarasimu mbadala je, Bunge hilo lina mamlaka ya kuweka pembeni maoni ya wananchi. “Bunge hili litakuwa na mamlaka ya kujadili, kupitisha masharti ya katiba yanayopendekezwa, kutunga mashartiyampitona masharti yatokanayo na Bunge la Katiba litakavyoona inafaa,” alisema.
Aliongeza kuwa, wajumbe hao ni wawakilishi wa wananchi hivyo watafanya kazi ya kuiboresha rasimu na baadaye itarudi kwa wananchi kwa ajili ya kura ya maoni ambapo madai yaliyopo kuwa mitaani kuna Rasimu ya Katiba mbadala ni upotoshaji.
Jukwaa la Katiba Katika hatua nyingine, Jukwaa la Katiba nchini (JUKATA), limelaani kitendo cha wajumbe wa Bunge Maalumu la Katiba kudai nyongeza ya posho wakidai wanayolipwa ni ndogo ukilinganisha na waliyolipwa wa jumbe wa Tume ya Mabadiliko ya Katiba .
Kaimu Mwenyekiti wa Jukwaa hilo, Hebron Mwakagenda, alitoa tamko hilo Dar es Salaam jana na kuongeza kuwa, hali hiyo imechangiwa na msingi mbovu wa Sheria ya Mabadiliko ya Katiba, Sura ya 83.
Alisema wabunge wa Bunge la Jamhuri ya Muungano, walijiwekea posho wenyewe kwenye sheria hiyo ili waweze kujilipa fedha nyingi wanazotaka.
Aliongeza kuwa, fedha wanazolipwa wajumbe hao kwasasa kutokana na kazi wanayoifanya ukilinganisha na maisha ya Mji wa Dodoma sh. 300,000 ni nyingi kwa siku 70 au 90 ambazo watakaa mjini humo hivyo zinawatosha sana . Alisema wabunge wa Bunge hilo wanapaswa kutambua jukumu zito walilonalo badala ya kuwa na mawazo ya kupata utajiri kupitia posho hizo ambazo zinatokana na kodi za Wa tanzania kwani kuna mambo mengi ya maendeleo yanayohitaji fedha. “Tumeyapokea malalamiko ya wajumbe kwa masikitiko makubwa lakini msingi wake ni Sheria ya Mabadiliko ya Katiba sura ya 83 ambapo wabunge wa Bunge la Jamhuri ya Muungano, walijiwekea wenyewe ili wajipatie fedha wanazotaka. “Pia tumesikitika kusikia kuwa, kuna wajumbe wawili wa Bunge hili wamefanana majina ya Amina Mweta na wote wameripoti bungeni wakidai ni wajumbe, tatizo hili limechangiwa na kiongozi wa nchi Rais Jakaya Kikwete,” alisema. Aliongeza kuwa, kama wananchi wangepewa fursa ya kuchagua wajumbe hao tatizo hilo lisingetokea hivyo anaamini Rais Kikwete atarekebisha kasoro hiyo na kufafanua ni yupi aliyemteua. “Tunalaani kitendo cha Mwenyekiti wa Chama cha National League For Democracy (NLD), Dkt. Emmanuel Makaidi kumteua mkewe awe mjumbe wakati akijua kufanya hivyo ni kuidanganya mamlaka ya uteuzi kwani aliwanyima fursa hiyo wanachama wa chama chake kutoka Zanzibar,” alisema Mwakagenda. Alimuomba Mwenyekiti wa muda wa Bunge hilo, Bw. Pandu Ameir Kificho, kuitisha mkutano wa wadau kesho ili waweze kutoa maoni yao juu ya kanuni muhimu za uendeshaji wa Bunge hilo ambalo ndilo litakaloamua hatima ya Wa tanzania wote. “Tunapenda kumtoa wasiwasi Bw. Kificho kuwa gharama za kuja kutoa maoni zitalipwa na wadau wenyewe kwani Wa tanzania wanapaswa kushiriki kila hatua ya mchakato wa kutengeneza Katiba ya nchi yao,” alisema. CHADEMA washtushwa Wakati huo huo, Katibu Mkuu wa Chama cha Demokrasia na Maendeleo (CHADEMA), Dkt. Wilbroad Slaa, amesema chama chake kimeshtushwa na kauli zilizotolewa na baadhi ya wajumbe wa Bunge hilo kutaka kuongezewa posho. Akizungumza na Majira kwa njia ya simu, alisema wajumbe wa Bunge hilo wana dhamana ya kujadili vitu muhimu ambavyo vitawasaidia Wa tanzania si kujadili suala la posho.
Aliongeza kuwa, jana wajumbe hao walipaswa kujadili suala la kanuni ambalo ndiyo la msingi kwani ikiwa mbaya hata Katiba ya nchi haitakuwa na manufaa kwa Wa tanzania.
“Posho ya sh.300,000 wanayolipwa sasa si ndogo, inamtosheleza mbunge kula, kulala vizuri na kuishi bila wasiwasi hivyo si vizuri kuijadili badala yake walitakiwa kujadili mambo ya msingi.
“Sisi tumewatuma wajumbe wa chama chetu kwenda kujadili suala zima la Katiba ya Tanzania si posho tukiamini posho wanayolipwa inawatosheleza sana,” alisema.
Wakati huo huo, baadhi ya wananchi walitoa maoni yao juu ya kilio hicho cha baadhi ya wabunge, walisema kitendo cha kudai posho kubwa ni ishara kwamba wajumbe hao wapo katika Bunge hilo kwa ajili ya kutetea masilahi yao. Walisema uteuzi wao katika Bunge hilo ulilenga kuwa na uwakilishi wa Wa tanzania ili waweze kupata Katiba inayofaa lakini kwa hali hiyo ni wazi kuwa wapo baadhi yao ambao waliteuliwa na Rais Kikwete kimakosa.


