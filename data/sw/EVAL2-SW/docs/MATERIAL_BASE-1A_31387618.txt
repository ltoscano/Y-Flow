Wagonjwa walalamikia huduma Sekou Toure
Oct 13, 2016 by Christopher Gamaina

BAADHI ya wauguzi, wakunga na madaktari katika Hospitali ya Rufaa ya Mkoa wa Mwanza, Sekou Toure, ni mithili ya jipu linalohitaji kutumbuliwa kutokana na kulalamikiwa kuwa na huduma mbovu, kauli chafu na unyanyasaji kwa wagonjwa.

Kutokana na hali hiyo, wagonjwa wameomba Rais John Magufuli kuingilia kati kwa kutuma tume ya uchunguzi kwa hatua za ufumbuzi wa kero zinazoendekezwa hospitalini hapo katika mazingira ya rushwa na utovu wa nidhamu.

Wakizungumza katika mahojiano na Raia Mwema kwa nyakati tofauti hospitalini hapo wiki iliyopita, wagonjwa wengi wamelalamika kwamba wauguzi, wakunga na madaktari wengi wamejenga kasumba ya kuwapuuza, kuwatukana, kuwafokea, kuwanyanyasa, kuwacheleweshea na hata kuwanyima wagonjwa huduma stahiki za matibabu.

Wamelalamika zaidi wakidai kuwa uzembe unaoendelezwa na wauguzi, wakunga na madaktari ukiwamo wa kuchelewesha huduma za matibabu umekuwa ukisababisha vifo visivyo vya lazima kwa baadhi ya wagonjwa hospitalini hapo.

“Hapa (Sekou Toure) kila kona ni kero tupu. Lakini hali ni mbaya zaidi kwa wajawazito na wazazi, yaani wananyanyaswa sana, baadhi yao wanajifungulia wodini hadharani na wakati mwingine wanapoteza maisha kwa kukosa huduma kutokana na uzembe wa wauguzi na wakunga,” amelalamika mgonjwa aliyeomba kutotajwa jina kwa kuwa bado amelazwa hospitalini hapo.

Mgonjwa mwingine aliyelazwa hospitalini hapo aliyezungumza kwa sharti la kutotajwa jina amelalamika akisema, “Yaami hapa manesi (wauguzi) na wakunga sijui wamelaaniwa na nini, yaani wagonjwa wananyanyaswa hapa jamani. Tunaomba Rais Magufuli amulike hospitali hii na atusaidie kupata waganga wenye wito na wanaowajali wagonjwa.”

Baadhi ya wauguzi wanalalamikiwa pia kuendekeza ubaguzi na upendeleo wa wazi kwa wagonjwa wanaolazwa wodini kinyume cha maadili ya taaluma yao na maelekezo ya serikali.

Mmoja wa wagonjwa waliokumbwa na ubaguzi huo amelalamika akisema, “Mimi nilirudishwa kulazwa kwenye wodi ya wazazi baada ya kujifungua kwa operesheni, ingawa mtoto niliyejifungua alifariki dunia siku nne baadaye.

“Nilipofika wodini nilipewa kitanda ambacho hakikuwa na shuka, nilipomwomba nesi (muuguzi) anipatie shuka nitandike nilale alikataa, akaniambia haipo. Basi ilibidi nichukue kanga yangu nikatandika nikalala maana ilikuwa usiku.

“Cha ajabu ilipofika saa mbili usiku nesi yule yule alikuja akaniamuru nitoke kitandani akisema ‘toka toka kitandani nimweke mgonjwa wangu alale’. Wakati huo alikuwa na shuka yenye muhuri wa hospitali, ikabidi nishuke, akamtandikia mgonjwa aliyekuja naye akalala.”

Amesema “Kitendo hicho kiliniumiza sana moyoni na ilifikia hatua machozi yakanitoka. Ikabidi niende kukaa ukutani nje kwa muda kabla ya kurudi kujibanza kwa mgonjwa mwezangu wodini.”

Kwa upande mwingine, wagonjwa wameomba mamlaka ya juu ichunguze pia ili kubaini sababu za wagonjwa wengi wanaofanyiwa operesheni hospitalini hapo kufumuka nyuzi walizoshonwa siku mbili hadi tatu baada ya kuruhusiwa kurudi nyumbani.

“Karibu wagonjwa wote wanaofanyiwa operesheni hapa (Sekou Toure), hususan wanawake wanaojifungua kwa operesheni hurudi kulazwa tena kutokana na nyuzi walizoshonwa kuachia siku chache baada ya kuruhusiwa kwenda nyumba kwao. Ni vizuri serikali ichunguze hili ili kujua tatizo ni nini hasa,” amesema mmoja wa waangalizi wa wagonjwa hospitalini hapo, aliyeomba kuhifadhiwa jina.

Wagonjwa wanaokwenda kutafuta matibabu wamelalamikia pia kero ya kushinda kutwa nzima kwenye mabenchi wakisubiri kuhudumiwa bila mafanikio katika hospitali hiyo.

“Hapa Sekou Toure ni shida, madaktari na wauguzi hawawajali kabisa wagonjwa, wanapitapita tu huku wakiwaona wagonjwa wamekaa kwenye mabenchi bila kuwahudumia. Unaweza kuandikiwa uende kumwona daktari wa chumba namba saba, lakini ukienda huko utakaa kwenye benchi kutwa nzima ukisubiri huduma na usiipate, maana mara nyingi madaktari hapa hawakai ofisini kwao.

“Lakini ukitoa fedha (rushwa) daktari atatafutwa na atakuja kukuhudumia haraka, Hiyo ndiyo hali halisi inayoendelea katika hospitali hii,” amedai mgonjwa mwingine ambaye hakutaka kutajwa jina kwa kuwa bado anaendelea kufuatilia matibabu hospitalini hapo.

Hata hivyo, Mganga wa Mkoa wa Mwanza, Dk. Leonard Subi, alipoulizwa na Raia Mwema kuhusu malalamiko hayo amekana kuyapata, huku akiahidi kufuatilia na kuchukua hatua stahiki za kinidhamu dhidi ya wauguzi na wakunga watakaothibitika kuendekeza vitendo hivyo vinavyokiuka maadili ya taaluma ya utabibu na kuitia doa hopitali hiyo.

Mwisho.


