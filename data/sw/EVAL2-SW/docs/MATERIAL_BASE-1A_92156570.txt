Nape akabidhiwa msaada wa waathirika tetemeko

Imeandikwa na Halima Mlacha

Imechapishwa: 21 Septemba 2016

WAZIRI wa Habari, Utamaduni, Sanaa na Michezo, Nape Nnauye amepokea msaada wa Sh

milioni 10 kutoka kwa kampuni ya ujenzi ya Skol Building Contractors kwa ajili ya kusaidia waathirika wa tetemeko la ardhi lilitokea Septemba 10, mkoani Kagera.
Tetemeko hilo lilisababisha vifo vya watu 17 na majeruhi kadhaa huku makazi ya watu na majengo mengine yakibomoka na kuharibiwa vibaya, sawa na miundombinu mbalimbali. 
Akizungumza baada ya kupokea msaada huo Dar es Salaam jana, waziri huyo alisema msaada huo ni sehemu ya matunda ya jitihada inayoendelea kufanywa na serikali kwa kushirikiana na taasisi zake likiwemo Shirika la Taifa la Utangazaji (TBC). 
Alisema tayari shirika hilo limeandaa harambee itakayowakusanya wadau mbalimbali wa maendeleo kwa ajili ya kuwasaidia waathirika wa janga hilo.
“Huu ni mwanzo tu kwa kuwa tunatarajia kwamba jioni ya leo (jana) tutaweza kupokea misaada zaidi kutoka kwa wadau wengine kupitia harambee hii ya TBC,’’ alisisitiza.
Alitoa mwito kwa watu binafsi, mashirika na taasisi mbalimbali kuendelea kujitokeza kwa wingi ili kuwasaidia waathirika hao. Naye Mwenyekiti wa kampuni hiyo ya kizalendo, Vincent Massawe, alisema kampuni yake imetoa mchango huo baada ya kuguswa na janga hilo.


