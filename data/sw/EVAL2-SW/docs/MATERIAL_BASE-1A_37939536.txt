
Kampuni kuongeza uzalishaji wa saruji

Imeandikwa na Mwandishi Wetu

Imechapishwa: 21 Septemba 2016

KAMPUNI ya saruji ya Tanga imesema inaendelea na juhudi za kuhakikisha inazalisha kwa wingi saruji yenye ubora kukidhi mahitaji makubwa ya bidhaa hiyo nchini. 

Meneja Mauzo Kitaifa wa kampuni hiyo, Leslie Masawe alisema hayo jana wakati wa kutambulisha bidhaa mpya ya saruji ijulikanayo kwa jina la Mkombozi. Hafla hiyo ilifanyika jana Dar es Salaam.
Masawe alisema bado mahitaji ya saruji ni makubwa ikilinganishwa na ongezeko la miradi ya miundombinu na wakati huohuo mahitaji ya saruji bora katika ujenzi wa miundombinu na nyumba za makazi mijini na vijijini.
Kwa mujibu wa meneja mauzo huyo, matumizi ya saruji nchini yanakadiriwa kuwa ya kiwango cha chini ya kilo 70 kwa kila mtu kwa mwaka, ikilinganishwa na wastani wa kimataifa wa kilo 513 kwa kila mtu.
“Bidhaa hii mpya ni hatua nyingine ya kuwa karibu na Wa tanzania kwa kubuni na kuwaletea aina nyingine ya saruji ambayo mbali na kuwa ni ya bei ya kuridhisha kwa mtanzania wa kawaida, bado inawahakikishia ubora unaoendana na teknolojia ya kiwango cha juu katika utengenezaji,” alisema.
Alisema saruji hiyo ya Mkombozi ni kwa matumizi yote ya ujenzi.
Akizungumzia mikakati ya kiwanda katika uzalishaji, Masawe alisema hivi karibuni kampuni hiyo ilizindua kinu cha pili cha uzalishaji wa klinka kutoka tani 500,000 mpaka milioni 1.25 kwa mwaka.
Aidha kiwango cha uzalishaji saruji ni tani milioni 1.25 kwa mwaka. Kuhusu hisa, alisema zinauzwa katika soko la hisa la Dar es Salaam na ina wanahisa zaidi ya 11,000.


