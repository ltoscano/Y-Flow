Tángo bato míngi bakímákí epái ya kúku mpɔ̂ ya botáli etumba, Bolúmbú na Botúli bafándákí na bangó sé káti ya ndáko nyɛ̂. Etumba esílí. Babimí libándá. Bafándí sé nyɛ̂. Mamá Baliya mpé moto akɛndɛ́kí kotála etumba, azóngélí bangó.

"Oyébí," elobí mamá Baliya, "mwăsí óyo abundí etumba, ezalí mamá Edenda. Kási wâná ezalí nkómbó ya yĕ mpenzá tɛ̂. Oyo wâná ezalí nkómbó topésá yĕ áwa káti ya maswâ, na ntína te sɔ́kí azalí kotámbola, azalí sé kodenda. Sɔ́kí azalí koloba, azalí sé kodenda. Yangó wâná topésá yĕ nkómbó wâná ya mamá Edenda. Nkómbó ya yĕ mpenzá ezalí Azángá. Mwăsí wâná azalí moníngá wa ngáí wa kala, káti ya mosálá mwa bísó mwa mombóngo. Nakokí koloba te bísó na yĕ tozalí áwa bato ya libosó na káti ya băsi bánsɔ ba mombóngo, ndé azalí mwăsí mɔ̆kɔ́ wa nsɔ́mɔ. Alingí moníngá ázwa eleka yĕ tɛ̂. Alingí moníngá áláta eleka yĕ tɛ̂. Alingí bínsɔ bízala sé epái ya yĕ. Mibáli ya mikɛ́ bánsɔ alingí sé bangó. Mibáli ya minɛ́nɛ bánsɔ sé ya yĕ. Na masoló ya băna băsí ya mikɛ́, alingí sé atíya monɔkɔ mwa yĕ káti. Ndéngé ya yĕ wâná. Sɔ́kí alingí mobáli, zúwa ko elálí wâná. Mwăsí nyɔ́nsɔ akosolola na mobáli wâná, akozwa likambo monɛ́nɛ na yĕ. Yĕ mpé alingí moto alakisa yĕ tɛ̂. Atá mpé mosapi, alingí tɛ̂ moto álakisa yĕ. Atá lokóla babuní wâná, sɔ́kí batíkélí bangó nzelá, bakobuna lisúsu. Monɔkɔ makási ezalí wâná, kási makási ko tɛ̂. Obángaka sé monɔkɔ."

Bolúmbú útá abótámá, ayébí naíno ndéngé ya efándeli wâná ya bitumba ya băsí tɛ̂. Ayébí mpé tɛ̂ băsí baswánaka ndéngé wâná. Utá bankɔ́kɔ ba yĕ, ayébí ndéngé ya makambo wâná tŏ mpé ndéngé ya masoló ma ndéngé mosúsu ya kobébisa motéma mwa moto tɛ̂. Makambo mánsɔ •óyo• mamá Baliya amólobélí, amɔ́ní mangó sé lokóla ndɔ́tɔ́. Mayɛ́lɛ ma kolanda mangɔ́ mazángí yĕ. Lokóla azóngísélí yĕ maloba tɛ̂ mpɔ̂ mamá Baliya ámɔ́na te alingí masoló wâná, mamá Baliya mpé atíkí masoló mangó.

Mamá Baliya alobí lisúsu te, "Mwâna, áwa ozalí kokɛndɛ ngɛlɛ́, ókéba mpé fungola míso ma yɔ̆. Ngɛlɛ́ ezalí mokakatano. Okokúta kúná bato bánsɔ bakolinga sé yɔ̆, kási na motéma mɔ̆kɔ́ tɛ̂. Awa yɔ̆ ozalí kokɛndɛ, nayébí na bolámu te, oyébání na ndeko mɔ̆kɔ́ kúná tɛ̂. Ndé sɔ́kí okómí na ngɛlɛ́, okomɔ́na bandeko ndéngé na ndéngé. Lokóla ozalí kokɛndɛ na Kinshásá nakokí koloba te kébá malámu káti ya libála lya yɔ̆. Okokúta kúná na Kinshásá mibáli ndéngé na ndéngé. Bakokósola yɔ̆ na maloba, na ntína te óbóya mobáli wa yɔ̆. Bakolakisa yɔ̆ falánga mpé bakolakisa yɔ̆ ndéngé ya moláto mwa kazáka ndéngé na ndéngé. Bakosála mánsɔ na ntína ya bobéngi yɔ̆ makángo. Bakoyéla yɔ̆ mbɔ́ngɔ míngi ya pámba na libosó. Ndé nsima, sɔ́kí bazwí yɔ̆, bánsɔ bakímí yɔ̆ sɔ́kí mobáli wa yɔ̆ abóyí yɔ̆. Batíkí yɔ̆ káti ya mpási, okómí moto wa mawa. Ozaláká mwăsí wa libála, okómí mwăsí ndúmbá monɛ́nɛ. Okómí sé mitelengano.