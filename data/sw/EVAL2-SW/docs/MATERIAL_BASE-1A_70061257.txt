Bei ya hisa za TCC, Uchumi, KQ zapanda
Aug 10, 2016

Na Mwandishi Wetu

Madalali wa soko la hisa wakiwa kazini

HISA za Bei ya hisa za kampuni za Sigara Tanzania (TCC), Uchumi Supermarket na Shirika la ndege la Kenya (KQ) ziliongoza kwa ongezeko la bei, ikilinganishwa na kampuni zote zilizoorodheshwa kwenye soko la Hisa la Dar es Salaam (DSE).

Ripoti za soko zinaonyesha kwamba hadi kufikia mwishoni mwa wiki jana bei ya hisa za TCC iliongezeka kwa asilimia 15 na kuifanya kampuni hiyo kuongoza kwa ongezeko kubwa la bei dhidi ya kampuni nyingine.

Hisa za TCC ziliongezeka hadi kufikia shilingi 11,730 mwishoni mwa wiki iliyopita kutoka shilingi 10,200, kwa mujibu wa ripoti ya DSE

Kampuni ya pili ambayo hisa zake ziliongezeka wiki jana kwa mujibu wa ripoti ya DSE ni Uchumi ambayo iliongezeka kwa asilimia 14.29. Mwishoni mwa wiki, serikali ya Kenya ilitangaza kwamba inatafuta fedha kwa ajili ya kuongeza mtano wa Uchumi kutokana na kutofanya vizuri kibiashara.

Kampuni iliyoishika nafasi ya tatu kwa kuwa na ongezeko la bei ya hisa kwa wiki jana ilikuwa ni shirika la ndege la Kenya (KQ) ambazo ziliongezeka kwa asilimia 12.50.

Kwa mujibu wa ripoti ya mwaka iliyotangazwa mwezi uliopita, KQ ilipata hasara ya shilingi za Kenya bilioni 26.2 ( zaidi ya shilingi bilioni 500) mwaka 2015 kutoka shilingi za Kenya bilioni 25.7 (shilingi bilioni 500) mwaka uliopita.

Mbuvi Ngunze, afisa mtendaji wa KQ alikaririwa na vyombo vya habari vya nchini humo akisema kwamba japokuwa mwaka 2014 ulikuwa ni mwaka mgumu sana kibiashara waliweza kuongeza mapato ghafi kwa asilimia tano kwa mwaka 2015/15.

Katika kuboresha huduma na kupunguza gharama kampuni hiyo imetangaza kupunguza wafanyakazi wapatao 600 ambao ni asilimia 15 ya wafanyakazi wote.

Kampuni ya Acacia Mining, inayomiliki migodo mikubwa ya dhahabu nchini ilifuatia baada ya bei ya hisa zake kuongezeka kwa asilimia 5.98 na zile za soko la hisa (DSE) zikifuatia kwa kuongezeka kwa asilimia 4.17.

DSE iliorodhesha hisa zake mwezi uliopita baada ya kumalizika zoezi la uuzaji wa hisa za awali mwezi Mei na Juni kwa bei ya shilingi 500. Hata hivyo, bei ya DSE imeongezeka sasa na kufikia zaidi ya shilingi 1,000.

Hii ina maana kwamba, mwekezaji ambaye alinunua hisa za shilingi 500,000 mwezi June mwaka huu, basi uwekezaji wake umeshafikia kiasi cha shilingi zaidi ya milioni moja.

Ripoti ya DSE imeonyesha kwamba kampuni nyingine ambazo hisa zake ziliongezeka katika kipindi cha wiki iliyopita ni Kampuni ya Bia Afrika Mashariki (EABL), CRDB, NMG na Kampuni ya Saruji Tanga.

Bei ya hisa za kampuni ya EABL nziliongezeka kwa asilimia 2.30 hadi kufikia mwishoni mwa wiki jana huku zile za benki ya CRDB ambayo ni miongoni mwa kampuni ambazo hisa zake zinauzwa na kununuliwa kwa wingi katika soko nazo zikiongezeka kwa asilimia 1.72.

Kampuni ya vyombo vya habari ya NMG nayo hisa zake ziliongezeka kwa asilimia 0.79 kwa wiki tatu mfululizo na hisa za Kampuni ya Saruji Tanga (TCCL) ziliongezeka kwa asilimia 0.54.

Ripoti hiyo imeonyesha kwamba bei hisa za Benki ya Biashara ya Kenya (KCB) na Jubilee Holdings zilipungua katika kipindi hicho cha wiki jana ikilinganishwa na wiki ya awali.

Ripoti zimeonyesha kwamba mtaji wa soko uliongezeka hadi kufikia shilingi 24,659.20 bilioni kwa wiki iliyoishia ijumaa kutoka shilingi bilioni 24,003.36 kwa wiki iliyotangulia.

Mwisho


