RC Moro amfagilia Kibira

Imeandikwa na John Nditi, Morogoro

Imechapishwa: 01 Septemba 2016

MKUU wa Mkoa wa Morogoro, Dk Stephen Kebwe amemwagia sifa Mwenyekiti wa chama cha netiboli Tanzania (Chaneta), Anna Kibira kwa moyo wake wa uzalendo katika kuhamasisha mchezo huo nchini na kufanikisha kufanyika ligi daraja la kwanza mwaka huu mkoani Morogoro.

Dk Kebwe alisema Mwenyekiti huyo amekuwa akisimamia vyema mchezo huo, licha ya kukabiliwa na changamoto mbalimbali zikiwemo ukosefu wa fedha na ufadhili wa uhakika wa kuendeleza mchezo huo. Dk. Kebwe aliyasema hayo alipozindua rasmi michuano hiyo iliyoanza Agosti 27 ikishirikisha timu 11.
“Nafurahi kukuona Mwenyekiti wa Chaneta Taifa, mama Anna Kibira, umedhihirisha kuwa netiboli ipo kwenye damu yako ndiyo maana pamoja na kushauriwa kupumzika umeona utumie fursa hiyo kuja kuungana na wachezaji wa timu mbalimbali za netiboli,” alisema.
“Kitendo hiki umeonesha uzalendo mkubwa kwa wapenda michezo hasa huu wa netiboli ...nitatumia nafasi hii kuwasiliana na Waziri wa sekta hii mheshimiwa Nape (Nnauye- Waziri wa Habari, Utamaduni, Sanaa na Michezo) ili aone umuhimu wa mchezo huu upigiwe debe kama ilivyo kwa soka na mingine uweze kutoa fursa ya ajira kwa watoto wakike, alisema.
Dk Kebwe alisema ushiriki wa michezo mbalimbali, ukiwemo wa netiboli unamfanya mshiriki kuchangamsha vichocheo ndani ya ubongo na kuuwezesha kufanya kazi vyema kwa mpangilio hali inayowawezesha wachezaji kuwa watu wenye akili nyingi.“Kitaaluma mimi ni daktari wa binadamu...nafahamu namna michezo inavyochangamsha vichocheo ndani ya ubongo na kufanya kazi vyema ...yapo maneno ya kitaalamu kuhusu hili, lakini ninachoshauri watu wafanye mazoezi na kushiriki michezo,” alisema.
Kwa upande wake, Mwenyekiti wa ChanetaKibira, alimshukuru Mungu kwa kuombewa apone haraka na familia ya wanamichezo nchini wakiwemo wa netiboli. Kwa muda mrefu sasa mwenyekiti huyo amekuwa akisumbuliwa na maradhi. 
“Nimefarijika kuona wanafamilia wameniombea nipone haraka na nina mshukuru Mungu kwa sala zao na leo hii nipo hapa Morogoro kushuhudia mashindano haya, nimejiona nimepona kabisa,” alisema Kibira.


