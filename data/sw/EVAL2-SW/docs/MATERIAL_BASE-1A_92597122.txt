
Mbunge- Sheria kudhibiti wazushi iharakishwe

Imeandikwa na Eric Anthony, Dodoma

Imechapishwa: 08 Septemba 2016

MBUNGE wa Viti Maalumu, Jacqueline Ngonyani (CCM) ameshauri Muswada wa Upatikanaji wa Taarifa wa mwaka 2016 upitishwe haraka na kuwa sheria ili kudhibiti taarifa za uzushi na upotoshaji unaofanywa kwa makusudi, akitolea mfano uzushi wa kujiuzulu kwa Makamu wa Rais, Samia Suluhu Hassan. 

Ngonyani ameyasema hayo jana bungeni mjini Dodoma alipokuwa akichangia mjadala wa Muswada wa Upatikanaji wa Taarifa.
Amesema, ana uhakika kupitishwa na kuanza kutumika kwa sheria hiyo kutawabana
`waropokaji’ na wapotoshaji wanaowalisha uongo Wa tanzania kila kukicha.
Alisema mbali ya uzushi ulioshtua wengi wa ombi la Samia kutaka kujiuzulu umakamu wa rais, taarifa nyingine ya miezi ya hivi karibuni ilisambazwa ikionesha Rais John Magufuli amemteua Jerry Muro kuwa Mkurugenzi Msaidizi wa Kurugenzi ya Mawasiliano ya Rais, Ikulu ilhali haikuwa na ukweli wowote.
Hata hivyo, Gerson Msigwa amethibitishwa na Rais Magufuli hivi karibuni kushika wadhifa huo ambao kwa zaidi ya miaka minane ulikuwa unashikiliwa na Salva Rweyemamu aliyestaafu mwaka jana. Akichangia mjadala huo, aliendelea kusema;
“Juzi juzi uzushi kuhusu Jerry Muro na Msigwa (Gerson) kuwa Rais amemthibitisha Msigwa kuwa Mkurugenzi Ikulu na msaidizi wake ni huyo Muro.
Kumbe uzushi…sasa nadhani Sheria hii itakuwa mwarobaini. Ipitishwe ili kama kuna atakayeamua kuingia matatani kwa utashi wake, afanye hivyo akijua ni kosa na awe tayari kuadhibiwa kwa ujeuri wake. Mswada wa Upatikanaji wa Taarifa wa mwaka 2016 ulipitishwa juzi usiku na wabunge, hivyo kusubiri saini ya Rais uweze kuwa sheria rasmi.


