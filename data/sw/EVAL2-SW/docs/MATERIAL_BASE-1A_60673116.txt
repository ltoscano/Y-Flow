
Kesi kupinga matokeo Longido kusikilizwa leo

Imeandikwa na Veronica Mheta, Arusha

Imechapishwa: 12 Oktoba 2016

MAHAKAMA ya Rufaa Tanzania imeahirisha kesi ya kupinga matokeo ya Ubunge wa Jimbo la Longido hadi leo kutokana na mmoja wa jopo la majaji hao kufiwa na ndugu yake.

Taarifa iliyotolewa na Mwenyekiti wa Jopo hilo, Jaji Sauda Mjasiri, wakati akiahirisha kesi hiyo, aliwaambia walalamikiwa na walalamikaji kuwa Mahakama ya Rufaa imeshindwa kuendelea na kikao chake hadi leo kutokana na mmoja wa majaji kufiwa na kuwa nje ya mkoa wa Arusha.
Alisema kesi hiyo iliyopangwa kusikilizwa siku mbili mfululizo itasikilizwa leo baada ya Jaji aliyefiwa kurudi na kuungana na wenzake, Jaji Mussa Kipenka na Jaji Profesa, Juma Mussa.
Rufaa hiyo iliyofunguliwa na aliyekuwa Mbunge wa Longido, Onesmo Ole Nangole, (Chadema) kupitia mawakili wanaomtetea Method Kimomogoro na John Materu, wanaiomba Mahakama ya Rufaa kutengua hukumu ya Mahakama Kuu, kwa kumtangaza Nangole kama mshindi halali wa kiti cha ubunge wa jimbo hilo.


