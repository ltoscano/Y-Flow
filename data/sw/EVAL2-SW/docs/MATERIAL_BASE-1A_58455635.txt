
SMZ yaonya waliovamia msitu

Imeandikwa na Khatib Suleiman, Zanzibar

Imechapishwa: 20 Oktoba 2016

SERIKALI ya Mapinduzi ya Zanzibar (SMZ) imesema itawachukulia hatua kali za kisheria wavamizi wa msitu wa hifadhi wa Hanyegwamchana uliopo wilaya ya Kati Unguja wanaokata miti au kuchimba rasilimali zisizohamishika, yakiwemo mawe.

Hayo yamesemwa na Waziri wa Kilimo, Maliasili, Mifugo na Uvuvi, Hamad Rashid Mohammed, alipozungumza na wananchi wanaoishi katika maeneo jirani ya hifadhi ya msitu huo ikiwemo vijiji vya Jendele, Dunga na Cheju.
Alisema msitu wa hifadhi wa Hanyagwemchana unalindwa kwa mujibu wa sheria ya hifadhi ambapo zipo kanuni zilizowekwa kwa kukubaliana na wananchi wanaoishi jirani na msitu huo.
Alisema ni jambo la kusikitisha kuona wananchi ambao wamekubaliana na sheria za kulinda msitu wa hifadhi na baadhi yao ni wajumbe wa kamati hiyo, lakini hugeuka na kujishughulisha na uharibifu wake.
Mkurugenzi wa Misitu na Mali zisizorejesheka, Yussuf Haji Kombo, alisema amesikitishwa kwa sababu sheria na kanuni zote za uhifadhi wa msitu huo na matumizi yake zinazotokana na makubaliano ya wananchi wanaozungukwa na msitu huo. 
Alisema msitu huo ni muhimu kama utatumika vizuri na kwamba wananchi wanayo fursa kubwa ya kuvuna maliasili zilizomo kwa mujibu wa makubaliano ya msingi.
Alitoa mfano kuwa, baadhi ya vijiji vimetumia msitu wa hifadhi kwa ajili ya kufuga wanyama mbalimbali wakiwemo paa na kuingiza fedha kwa makubaliano na wawekezaji katika utaratibu unaokubalika kwa hatua ya uvunaji. 
Baadhi ya wananchi walikiri kuvamia msitu huo na kukata kuni kwa ajili ya biashara.
Mkuu wa doria wa msitu wa hifadhi katika mkoa wa Kusini Unguja, Haji Haji alikiri kuwepo kwa uharibifu wa msitu wa hifadhi unaofanywa na wananchi wanaozungukwa na hifadhi hiyo.
Kwa mujibu wa maelezo ya Sheha wa shehia ya Jendele, wananchi wa vijiji vinavyozungukwa na msitu wa hifadhi wamekuwa wakikata kuni kwa ajili ya matumizi ya biashara, wakiwemo kinamama, huku wananchi wengine wakichimba mawe kwa ajili ya biashara na hivyo kutishia uhai wa hifadhi hiyo.


