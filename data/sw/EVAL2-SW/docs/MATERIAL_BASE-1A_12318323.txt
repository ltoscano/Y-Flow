
Mizozo yatatiza uteuzi wa baraza Afghanistan
KABUL, Afghanistan RAIS wa Afghanistan, Ashraf Ghani alifikisha siku 100 akiwa mamlakani mnamo Jumanne, japo akiwa bado hajafanikiwa kubuni serikali yake.
Hali hiyo inatokana na mgogoro wa kisiasa ambao umekuwepo, ambao umefasiriwa kuongeza tishio za mashambulizi ya wanamgambo wa kundi la Taliban.
Mgogoro huo kuhusu nyadhifa za uwaziri zenye ushawishi, unaonekana pia kuwa changamoto katika kubuni serikali ya muungano ambayo ilibuniwa baada ya uchaguzi uliojawa na madai ya wizi wa kura.
Kiongozi huyo aliapishwa mamlakani mnamo Septemba 29 baada ya kukubali mwafaka wa kugawana mamlaka na mpinzani wake mkuu Abdullah Abdullah, aliyeteuliwa kama Afisa Mkuu Mtendaji wadhifa unaofanana na wa waziri mkuu.
Mkataba huo ulionekana kama ulioiokoa nchi hiyo kutokana na hatari ya kutumbukia katika mapigano ya wenyewe kwa wenyewe. 
Hata hivyo kumekuwa na mvutano kuhusu ni upande upi utakaochukua wizara muhimu kama za usalama wa ndani na ulinzi.


