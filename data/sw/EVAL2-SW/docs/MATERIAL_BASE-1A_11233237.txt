
Uko hapa:  za  kupambana na walanguzi wa mafuta

Bodi kupambana na walanguzi wa mafuta

Imeandikwa na Na Khatib Suleiman, Zanzibar

Imechapishwa: 15 Septemba 2016

BODI ya Mapato Zanzibar (ZRB) imezindua kampeni ya kupambana na wafanyabiashara wanaojishughulisha na biashara ya magendo ya mafuta na kuikosesha serikali mapato.

Ofisa Habari wa Bodi ya Mapato ya Zanzibar, Makame Khamis amesema hayo wakati akiwaonesha waandishi wa habari shehena ya mafuta ya dizeli pamoja na mafuta ya taa, yaliyokamatwa kutoka kwa wafanyabiashara kwa njia ya magendo.
Khamis amesema biashara ya magendo ya mafuta ya taa pamoja na dizeli kwa kiasi kikubwa, imekuwa ikiikosesha taasisi hiyo, mapato ambayo ni muhimu mwa ajili ya maendeleo ya taifa.
Amezitaja baadhi ya mbinu zinazotumiwa na wafanyabiashara wanaofanya biashara ya magendo ni pamoja na kutumia bandari ambazo sio rasmi ‘bubu’ kushusha bidhaa hizo kwa lengo la kukwepa kodi. 
Aliyataja baadhi ya maeneo yanayotumiwa kuingiza mafuta kuwa ni eneo la Maruhubi na Kizingo huko Maisara mjini Unguja.
Katika msako uliofanywa na Polisi na watendaji wa ZRB, mapipa matano ya mafuta ya taa na matano ya dizeli, yalikamatwa na kutaifishwa na serikali.
Khamis alilipongeza Jeshi la Polisi kwa ushirikiano wa dhati katika kupambana na watu wanaojishughulisha na magendo na kusababisha upotevu mkubwa wa kodi.




