
PANDE mbili zinazopingana katika mgogoro wa mashariki mwa Ukraine zilifikia makubaliano wiki iliyopita, hatua ambayo imeleta utulivu kufuatia kusimama kwa mapigano katika sehemu kubwa ya eneo hilo.
Kusitishwa kwa mapigano kunatarajia kuleta ahueni ya kukabiliana na changamoto kubwa ya kiafya eneo hilo ambalo lilikuwa halifikiki kwa wafanyakazi wa misaada.
Hata hivyo, katika mji wa Debaltseve uliozingirwa na waasi wanaoungwa mkono na Urusi matukio machache ya mapigano yameendeelea kushuhudiwa kutokana na waasi wa eneo hilo kudai kutotambua makubaliano hayo yaliyofikiwa mjini Minsk, Belarus.
Makubaliano hayo yalifikiwa kati ya waasi na Urusi kwa upande mmoja na Serikali ya Ukraine na Umoja wa Ulaya (EU) kwa upande mwingine.
Ukiachana na hilo, watu waliotengwa katika baadhi ya maeneo wamekuwa wakikabiliwa na changamoto kubwa ya kupata huduma za msingi za afya.
Hali hiyo ilihatarisha kuitumbukiza nchi hiyo kwenye mzozo mkubwa wa kibinadamu, kitu kinachoweza kutokea iwapo juhudi za makusudi hazitachukuliwa au iwapo mapigano yatarudia upya. 
Mzozo huo umewaathiri watu zaidi ya milioni tano, huku milioni 1.4 wakielezwa na Shirika la Afya Duniani (WHO) na mashirika ya kutetea haki za binadamu kuwa wanakabiliwa na kitisho kikubwa.
Hiyo ni kwa sababu ya kulazimika kuyakimbia makazi yao, ukosefu wa kipato na kusambaratika kwa huduma muhimu, zikiwamo za afya.
Mapigano pamoja na hatua zilizochukuliwa na pande husika katika mzozo huo zimesababisha mahitaji ya dawa kutatizwa kwa kiwango kikubwa au kukatika kabisa.
Hospitali zimeharibiwa au kukabiliana na tatizo la ukosefu wa maji, umeme na uhaba wa wafanyakazi katika vituo vya afya huku maafisa wa afya wakiyakimbia mapigano. 
Kukosekana kabisa chanjo kunatishia kutokea milipuko ya magonjwa kama vile ugonjwa wa kupooza na surua.
Kuna wasiwasi miongoni mwa watu wanaoishi na ugonjwa hatari wa Ukimwi na Kifua Kikuu, huku usafirishaji wa dawa muhimu ukiwa umekwama kabisa na juhudi za kufuatilia magonjwa zikiwa karibu haziwezekani. 
Kwa mujibu wa makadirio ya Umoja wa Mataifa (UN) idadi ya watu waliolazimika kuyahama makazi yao kutokana na mgogoro wa mashariki mwa Ukraine ni 700,000, ambao sasa wamegeuka kuwa wakimbizi ndani ya nchi yao.
Idadi hiyo inasemekana ilikuwa inaongezeka kwa 100,000 kila wiki huku mamia kwa maelfu wakiishi katika hali ngumu za kukatisha tamaa na mazingira machafu yasiyo salama kuishi, hivyo kusababisha kitisho cha afya. 
Hali hiyo pia inatoa mwanya wa kusambaa kwa kasi kwa magonjwa ya kuambukiza kama Kifua Kikuu.
Huku kukiwa na kitisho kwa utoaji wa huduma za afya mashariki mwa Ukraine kutokana na kusambaratika kwa raslimali, baadhi ya wakazi wa eneo hilo wanakabiliwa na vikwazo vya ziada vya kufikia huduma za afya.


