
Walima korosho waondolewa hofu miche ya kisasa chotara

Imeandikwa na Hassan Simba, Nachingwea

Imechapishwa: 04 Novemba 2016

WAKULIMA wa korosho mkoani Lindi, wameondolewa hofu juu ya matumizi ya mbegu bora za mikorosho. 

Akizungumzia hofu ya wananchi kuhusu mikorosho hiyo chotara, mtafiti kiongozi wa zao hilo kutoka kituo cha utafiti wa kilimo na maendeleo Naliendele, Pro Peter Masawe, anasema mikorosho hiyo ya kisasa ni bora zaidi ikilinganishwa na ile ya asili iliyozoeleka na wakulima.
Masawe anasema kuwa mbegu za mikorosho hiyo imefanyiwa utafiti na majaribio kwa muda mrefu kabla ya kupelekwa kwa wakulima, na kuthibitika ni yenye manufaa na inayoweza kuwaletea tija wakulima katika kipindi kifupi.
“Hii mikorosho inayoitwa chotara ni moja kati ya kazi nzuri ya kiutafiti iliyofanywa na kituo chetu na inashauriwa ni vyema wakulima wakaitumia ili kupata mavuno zaidi...mikorosho hii tofauti na dhana hiyo ya wakulima huwa inazaa zaidi inapofikia miaka kumi na kuendelea,” alisema.
Mtaalamu huyo aliyedumu katika tasnia ya korosho kwa zaidi ya miaka 30, anasema mikorosho hiyo inapofikia umri wa miaka sita tangu kupandwa huwa inakuwa na uwezo wa kutoa hadi kilo 40 kwa mti mmoja wakati katika umri huo miti ya asili huwa ndio kwanza inaanza kuzaa na mavuno yake huwa ni hafifu.
Wakulima wengi wamekuwa wakidai mikorosho ya kisasa haina ubora na hazidumu kwa muda mrefu ikilinganishwa na mikorosho ya asili, hali ambayo licha ya kuwa ni ya muda mrefu lakini bado inaendelea kutoa mazao mwaka hadi mwaka.
Katika uchunguzi uliofanywa na mwandishi wa habari hizi katika baadhi ya vijiji wilayani Nachingwea mkoani humo, umebaini kuwapo kwa wakulima ambao wamekuwa wakiamini kuwa mikorosho ya kisasa inayopendekezwa na wataalamu, kwa madai kuwa mara inapoanza kuzaa huwa haichukui muda mrefu na kupoteza uwezo wa kutoa mavuno tena.
“Ndugu mwandishi hilo jambo lipo hapa kijijini kwangu kuna baadhi ya wakulima wamepokea miche na kuipanda, lakini wapo waliokataa kwa madai kuwa sio mizuri katika uzalishaji na huwa haiendelei kuzaa kwa muda mrefu ikilinganishwa na hii tuliyoizoea,” alisema Hashimu Nnyale.
Mwenyekiti wa kijiji cha Mkumba kilicho katika kata ya Mpiluka wilaya ya Nachingwea. Mkulima wa kijiji hicho aliyejitambulisha kwa jina la Chande Njende alisema yeye ni miongoni mwa wakulima ambao wanaamini mikorosho hiyo sio bora ikilinganishwa na mikorosho ya asili waliyoizoea na kwamba hawezi kupanda shambani kwake.
“Ndugu mwandishi mimi ni mkulima na nina mikorosho 300 ambayo huwa navuna kila mwaka kati ya gunia 15 hadi 20 na hii inatokana na kutoihudumia vizuri...lakini ningeihudumia vyema ningepata zaidi ya hapo, tena mikorosho hii nimeirithi ilipandwa miaka mingi nyuma na hadi leo bado inazaa,” alisema Njende.
Mkulima mwingine Mohamed Chitundu kwa upande wake alipanda mikorosho hiyo miaka mitano iliyopita na ameshaanza kuvuna, lakini tofauti na wenzake anasema anapata mavuno mengi kulinganisha na mikorosho ya asili.
“Mimi nina mikorosho 150 navuna kati ya gunia 30 hadi 35, na kwa kuwa bado haina miaka mingi siwezi kusema sio bora lakini katika mavuno hakika hii ina mavuno mengi...niliipanda nusu ya shamba na sasa nataka kuipanda katika eneo langu lote”, anasema Chitundu.


