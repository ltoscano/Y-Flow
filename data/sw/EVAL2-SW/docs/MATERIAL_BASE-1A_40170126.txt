
Tumia adhabu mbadala ya fimbo kwa mtoto

Imeandikwa na Nicodemus Ikonko

Imechapishwa: 12 Septemba 2016

NIKIWA katika mapumziko ya jioni katika moja ya maeneo ya kujidai jijini Dar es Salaam nilikutana na jamaa yangu mmoja ambaye tulikuwa katika kijiji kimoja na kusoma shule moja ya msingi na kisha kwenda sekondari pamoja.

Tulikumbushana mengi sana ya utoto wetu pamoja na maisha ya shule nyakati hizo tukilinganisha na tunayoshuhudia hivi sasa kwa watoto wetu wa kizazi cha dotikomu. Mazungumzo yetu yalisindikizwa na vinywaji pamoja na vitafunwa lukuki tulivyoweza kupata katika eneo hilo la burudani.
Lakini kilichinikumbusha zaidi na kuona ni muhimu wasomaji wangu wa safu hii kuwamegea ni pale aliponisimulia adhabu aliyowahi kupewa na Baba yake mzazi ambayo alisema hataisahau.
Adhabu hiyo alisema aliipata baada ya kukaidi kwa muda wa siku nzima kila alichokuwa anatumwa na mama yake mzazi, kuanzia kwenda dukani, kuchota maji hadi kufua nguo zake mwenyewe.
Nilimsikiliza kwa makini kwa kutaka kujua aina ya adhabu aliyopewa kwani nilihisi kwamba haitakuwa adhabu ile ambayo watu huwa tunaifahamu kwa haraka haraka kwa watoto wakaidi ya kuchapwa bakora hasa pale ambapo mama anapeleka shitaka kwa baba baada ya kufanya ukaidi.
''Sikufahamu mara moja sababu hasa ya siku hiyo kuwa jeuri kiasi hicho lakini nilikataa kufanya karibu kila nilichotumwa,'' alinisimulia.
Alisema baba yake aliporejea kutoka shambani mama yake hakupoteza muda akamweleza mkanda wote uliotokea siku hiyo na akawa tayari kusubiri kuitwa wakati wowote ule ili kupata adhabu lakini hilo halikutokea na badala yake alitumwa kumfukuza kuku jogoo na kisha kumpeleka kwa baba yake amchinje.
Kisha yeye kwenda kucheza na watoto wenzake. Alipokamilisha kazi hiyo aliondoka kwenda kucheza kwa watoto wenzake. Bahati mbaya wakati huo ulikuwa wakati wa shida ya chakula.
Ilikuwa ni vigumu kwa familia kupata chakula walichokipenda husasan ni wali.
Nyakati hizo za njaa wengi walikuwa wanakula ndizi za kumchemsha au ugali nyakati za jioni kinyume na mila na desturi za watu wanaoishi katika kijiji walichoishi yaani wali.
''Nilivyorudi mchezoni nilikuta mama kishapika kuku na alikuwa katika pilikapilika ya kupika wali',' alisimulia na kuongeza, '' tangu wakati huo sikucheza mbali kiasi cha kwamba wakati mwingine nilihisi mama ananiita kumbe ni fikra zangu tu.'' Nyumbani kwao alisema walikuwa na desturi za watoto wote kukusanyika pamoja na kula chakula kutoka kwenye sahani moja kubwa. Wakati ulipowadia wa kuandaliwa chakula aliitwa na kukifikisha mahali baba yake alipoketi na kisha wote walikusanyaka na baada ya kusali wakaanza kula.
''Nilivunja tonge la kwanza na kulisokomeza kinywani kwa haraka, ukizingatia kwamba siku hiyo ilikuwa chakula kizuri, wali kwa kuku. Lakini wakati najianda kuchukua tonge la pili, Baba alinisimamisha na kuniambia sistahili kuendelea kula siku hiyo kutokana na jeuri niliyomfanyia mama mchana. Niliondoka lakini niliumia sana,'' alieleza huku tukiendelea kunywa na kuburudika na vitafunwa.
Nilipomwuliza mwisho wa kisa hicho kama alirudia tena jeuri yake kwa harakaharaka alisema
''Thubutu. Hii ilikuwa ni mwanzo na mwisho. Sikutaka kurudia kupata adhabu kama hiyo.'' Nilichojifunza hapa ni kwamba kumbe adhabu katika harakati za kulea watoto ziko za aina nyingi na kwamba inategemea wazazi wanajipanga vipi katika kuadabisha watoto wao kuwa watu bora katika maisha yao ya baadaye. Kazi kwako.


