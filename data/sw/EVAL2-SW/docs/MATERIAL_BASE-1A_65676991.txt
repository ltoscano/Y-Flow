Diplomasia yenye mantiki ingeijali Algeria kuliko nchi za Ghuba
Mar 26, 2014

MASUALA ya diplonasia, kama nilivyosema wiki mbili zilizopita katika safu hii, hayawasumbui watu wengi katika nchi yo yote, kwa sababu walio wengi wanayaona kama ‘mambo ya nje,’ nao wanajishughulisha zaidi na masuala yaliyo karibu na maisha yao.
Watafiti walio wengi katika vyuo vikuu hapa nchini hawaioni diplomasia kama uwanja muhimu wa kufanyia utafiti na uchunguzi, kwa hiyo ni nadra kupata maandiko mazito kuhusu diplomasia yetu.
Vyombo vya habari navyo havijaweka uzito wo wote katika kuiangalia diplomasia yetu, kuipima na kupongeza inapofanya vizuri ama kuikosoa inapokosea.
Sana sana, mara kwa mara, vyombo vya habari vitaonyesha picha, zilizoambatana na maelezo kutangaza kwamba bwana au bibi fulani kateuliwa kuwa balozi nchi hii au ile, basi. Au habari zitaonyesha kwamba Mheshimiwa Rais kapokea hati za utambulisho za mabalozi wa nchi A, B na C, basi.
Wanahabari wetu hawatuelezi lo lote kuhusu uhusiano wetu na hiyo nchi tunakompeleka balozi wetu, historia yetu na nchi hiyo na jinsi gani balozi huyo anatarajiwa kuimarisha uhusiano uliodorora au kuendeleza na kuimarisha uhusiano ambao umekuwa mzuri kihistoria.
Haishangazi, basi, kwamba katika upuuzi wa wanahabari wetu, hata wahariri, tunapata vichwa vya habari kwamba fulani ‘kaula’. Inawezekana mimi ninawaonea wahariri wetu, kwa sababu inawezekana kweli kwamba uteuzi wa huyo mhusika umefanyika ili ‘aule.’ Kama sivyo tungeambiwa anateuliwa kwenda kutimiza ngwe gani.
Katika hali hiyo hiyo hatuambiwi hao mabalozi wanaokwenda kujitambulisha kwa Rais wanawakilisha nchi zenye uhusiano wa aina gani na Tanzania, na wao binafsi wanazo sifa gani zilizowafanya waletwe kwetu. Mara nyingi wala hatupewi maelezo ya maisha (CV) zao.
Hili ni katika mambo mengi ambayo tumewasabilia watawala wetu, na sisi tumebaki nini kinachoendelea katika diplomasia yetu kiasi kwamba ye yote anayefutilia masuala haya anaweza kujiuliza, hivi siasa ya nje ya Tanzania ni ipi baada ya ukombozi wa Afrika.(Kumbuka nilikwisha kuonyesha huko nyuma katika makala hizi kwamba pamoja na ukombozi tulikuwa na siasa nyingine kuhusu mahusiano yetu na dunia).
Hivi sasa ni vigumu kusema. Je, ni kuimarisha ushirikiano wa Afrika Mashariki kuelekea ukaribu mkubwa wa kisiasa hadi shirikisho? Au ni kutetea umajumui na kusukuma ajenda ya Umajumui wa Kiafrika hadi tuwe na Afrika yenye serikali moja ? Je, ni kuimarisha zaidi uhusiano na nchi za Kusini mwa Afrika na kupunguza nguvu tulizowekeza katika Afrika Mashariki ? Ni nini hasa tunafanya hivi sasa katika siasa za nje ?
Nilikwisha kulisema hili, lakini naomba niruhusiwe kulirejea. Huwa nafadhaishwa sana kila mara ninapoona kwamba Algeria imemleta balozi mwingine kuiwakilisha nchini Tanzania. Nafadhaishwa kwa sababu najua kwamba sisi tumekuwa tukilipa fadhila za watawala wa Algeria kwa kuwatusi watu ambao wametusaidia kwa moyo mmoja wakati tukiwa na shida. Wao wanatuletea mabalozi wakaazi hapa nchini; sisi tunawapelekea mabalozi wanaokaa Ufaransa.
Sasa, naelewa kwamba, ingawaje Algeria ni nchi ya Kiarabu (kama inavyojinasibu) lakini si nchi inayoendeshwa na masheikh na watoto na wapwa na mabinamu. Algeria ni nchi inayofuata utaratibu wa utawala wa kisasa. Kila kinachotoka katika serikali hakina budi kutolewa maelezo kinatoka kwa sababu gani, kinakwenda kwa nani na kinakwenda huko kwa sababu gani na manufaa gani ?
Yote hayo ni tofauti na nchi fulani ambako tumeona ni vyema kupeleka mabalozi wakaazi. Sote tunajua kwamba huko zawadi zinazotolewa sawa na tunavyotoa vinyago hapa kwetu zinaweza kuwa na thamani kubwa sana. Watu wetu wanapenda vitu vya bure, huu ni ukweli hata kama unauma, na ukiwauliza walio wengi wateue kati ya Algeria na hao ninaowasema watajibu kwamba ni heri tuende huko kwenye zawadi nono. 
Huko mambo ni rahisi, na watu mmoja mmoja wanaweza wakanufaika sana. Iwapo mkuu wa nchi anaitwa Ulimwengu na msaidizi wake ni Jahangir Ulimwengu, kisha mkuu wa majeshi anaitwa Sultan Ulimwengu, mawaziri tisa wana jina la Ulimwengu, na biashara zote zinapitia kwa Ulimwengu mmoja au mwingine, mpaka mkuu wa chama cha mpira, chama cha mashindano ya farasi, na chama cha matambiko….. wote ni akina Ulimwengu…. ujue kuna tatizo.
Lakini huko ndiko tunakupenda zaidi, kuliko kwa watu walioonyesha kwa muda mrefu sana kwamba wako nasi katika masuala makuu yote, hapa Afrika na duniani kote. Hawa hawana kitu cha kutia mkononi, kwa hiyo tunawaona hawatufai.


