
Duale asema kamati maalum itamhoji Boinett
BUNGE litateua kamati maalumu itakayojumusisha maseneta na wabunge kumhoji Joseph Kipchirchir Boinett, ambaye ameteuliwa kushikilia wadhifa wa Inspekta Mkuu wa Polisi.
“Ukisoma kifungu cha katiba, Bunge linamaanisha, bunge la kitaifa na seneti,” akasema jana kiongozi wa wengi katika Bunge la Kitaifa Aden Duale.
Kwa kuwa kamati hiyo ni sharti iidhinishwe na mabunge yote mawili, shughuli ya kumpiga msasa na kuidhinisha uteuzi wa Bw Boinett inaonekana kuwa ya kukanganya tofauti na ilivyokuwa ikidhaniwa hapo awali.
Bw Duale alisema, viongozi wa mabunge yote mawili waliona kuwa hakuna haja ya kuita maseneta au wabunge kutoka mapumzikoni. Hiyo inamaanisha kuwa Bw Boinett atangojea hadi Februari kabla kuchukua rasmi wadhifa.
Na JOHN NGIRACHU


