‘Viwanda kupunguza mihemko ya kisiasa’

Imeandikwa na Sifa Lubasi, Dodoma

Imechapishwa: 03 Septemba 2016

MWENYEKITI wa Bodi ya Benki ya Maendeleo ya TIB, Profesa Paramaganda Kabudi amesema ujio wa viwanda nchini utapunguza mihemko ya kisiasa hasa kwa vijana nchini kwani utatoa ajira na kuinua hali za watu kiuchumi.

Katika hatua nyingine wabunge wamehoji kwa nini benki hiyo inaendelea kulipa kodi ya Sh bilioni 4.5 kwa mwaka katika ofisi zake zilizopo Mlimani City, jijini Dar es Salaam.
Hayo yalibainika jana wakati watendaji wa benki hiyo wakitoa taarifa kwenye Kamati ya Kudumu ya Bunge ya Uwekezaji wa Mitaji ya Umma (PIC). Alisema serikali imetenga Sh trilioni moja kama mtaji wa benki hiyo na fedha hizo zikipatikana watatumia katika kuboresha mtaji wa benki.
“Fedha hizo zitakuwa chachu ya kuvutia rasilimali nyingi kutoka nje na kupitia fedha hizo tutatengeneza trilioni nyingine sita,” alisema na kuongeza kuwa fedha hizo zitatumika kujenga viwanda na miundombinu, jambo litakalosaidia kutengeneza biashara na ajira. 
“Viwanda vikijengwa kwa wingi Bara na Zanzibar mihemko ya kisiasa itapungua, watu wengi watapata ajira, wengi watakwenda kufanya kazi. Miaka ya nyuma Zanzibar ilikuwa na viwanda vingi na hali ya uchumi ilikuwa nzuri na nchi ilitulia,” alisema.
Alisema benki hiyo inajipanga kuwa na majengo yake na hivyo kuondokana na kadhia ya kupanga kwenye majengo na kulipa kodi kubwa. Mbunge wa Viti Maalumu, Riziki Lulida alisema benki hiyo kupanga kwenye jengo la Mlimani City ni gharama kubwa na kuitaka benki hiyo kujitafakari.
Mbunge wa Viti Maalumu, Amina Mollel alitaka benki hiyo kuwa makini wanapotoa mikopo kwani inaonesha wakopaji wengi hawalipi na wamekuwa wakikimbilia mahakamani hali inayosababisha fedha nyingi kupotea.
Awali Mkurugenzi Mtendaji wa Benki hiyo, Charles Singili alisema, TIB kwenye mpango wa pili wa taifa wa maendeleo wa miaka mitano wa mwaka 2016/2017 na 2020/2021 itajikita katika uwekezaji kwenye viwanda vya usindikaji wa mazao, uchakataji wa madini na viwanda vya uzalishaji kwa ujumla.
Singili alisema chini ya mpango wa pili wa maendeleo wa miaka mitano, TIB imepewa jukumu la kujenga viwanda na miundombinu wezeshi ili sekta ya viwanda ishamiri.
Alisema Sh trilioni moja zimetengwa kama mtaji na kwamba fedha hizo zitatumika kuboresha mtaji wa benki na pia zitatumika kama chachu kuvutia rasilimali nyingine na kupata fedha za kuwekeza kwenye miradi mingi zaidi, badala ya kutegemea bajeti ya serikali pekee.
Mwenyekiti wa kamati hiyo, Albert Obama aliwataka wabunge kushirikiana na benki hiyo ili kuhakikisha Sh trioni moja kiasi kilichotengwa kinapatikana na kupelekwa kwenye ujenzi wa viwanda na miundombinu.


