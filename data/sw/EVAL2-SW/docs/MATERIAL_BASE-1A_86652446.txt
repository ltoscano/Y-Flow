
VITA YA SUKARI SASA KILA KONA, WAFANYABIASHARA WAKAMATWA
Wasemavyo wananchi kuhusu uhaba wa sukari uliolikumba Taifa
Dar es Salaam. Vita kati ya wafanyabiashara wa sukari na Serikali imezidi kupamba moto baada ya Takukuru kuanza msako wa nchi nzima kubaini wanaoificha, huku ikitangaza kuwashikilia wafanyabiashara wawili kwa tuhuma hiyo.
Hatua hiyo imekuja wakati sukari ikizidi kuadimika madukani, huku bei ikizidi kupaa na kwenye baadhi ya maeneo kufikia hadi Sh4,000 kwa kilo badala ya bei elekezi ya Sh1,800 iliyotangazwa na Serikali.
Juzi, Rais John Magufuli alitangaza kuwa ameagiza kuwasaka wafanyabiashara wote walioficha sukari akisema watakaonaswa “hawatafanya biashara tena Tanzania”, akieleza kuwa kuna wafanyabiashara wawili jijini Dar es Salaam, mmoja akiwa ameificha kwenye maghala yaliyoko Mbagala na mwingine ameinunua Kilombero na kuiacha kiwandani.
Jana, Takukuru kwa kushirikiana na Jeshi la Polisi walimkamata Mkurugenzi Mtendaji wa kampuni ya Al Naeem, Haruni Daudi Zacharia kwa tuhuma za kuficha zaidi ya tani 4,000 za sukari kwenye maghala yake yaliyopo Tabata na Mbagala, Dare s Salaam.
Jijini Arusha, Jeshi la Polisi lilitangaza kukamata tani 45 za sukari kwenye ghala la mfanyabiashara aitwaye Kareem Dakik.
Jijini Dar es Salaam, Takukuru ilisema kuwa sukari ya mfanyabiashara huyo inadaiwa kununuliwa Kiwanda cha Kilombero Sugar.
Taarifa iliyotolewa jana kwa vyombo vya habari na Takukuru imeeleza kuwa uchunguzi dhidi ya tuhuma za kuficha sukari zinazowahusu wafanyabiashara nchini ili kusababisha upungufu katika soko, unaendelea.
Takukuru imeeleza kuwa Mei 5, timu ya uchunguzi ilitembelea maghala ya Tabata na kubaini kuwapo kwa njama za dhati za kutouza sukari kunakofanywa na mfanyabiashara huyo, kwa kuwa hata sehemu ya maghala ilipo sukari, hapakuwapo dalili za upakiaji kwa ajili ya kwenda kuiuza.
“Timu hiyo ilifika Kitumbini ambako walibaini uwepo wa wananchi wengi waliokuwa wakihitaji bidhaa hiyo, ni wachache waliweza kuuziwa tena kwa kiwango kidogo sana kuliko mahitaji yao,” inasema taarifa hiyo.
Takukuru inaeleza kuwa uchunguzi umebaini kuwapo kwa mikakati ya dhati inayofanywa na mfanyabiashara huyo, kwa kununua sukari yote kutoka viwanda vya ndani na kisha kuihifadhi na kuiuza kidogokidogo kwa wastani wa tani 250 kwa siku.
Mkurugenzi wa Takukuru, Valentino Mlowola alisema wanaendelea na uchunguzi.
Mkoani Arusha, kamanda wa polisi wa mkoa, Charles Mkumbo alisema operesheni iliyoanza jana kutokana na agizo la Rais, ilifanikisha kukamatwa kwa sukari ya mfanyabiashara huyo, ambaye alijitetea kuwa alikuwa na mpan go kuisambaza kupitia watendaji wa Kata.
Alisema kabla ya kukamatwa, Dakik alisema alifikia makubaliano na Mkuu wa Wilaya ya Arusha, Fadhili Nkurlu kuigawa sukari kupitia watendaji kata ili wakauze kwa bei elekezi ya Serikali.
Mkuu wa Mkoa Arusha, Felix Ntibenda amewaonya wafanyabiashara wote wanaouza sukari zaidi ya Sh1,800 kwa kilo kuwa watakamatwa.
Sheria inamtia hatiani mfanyabiashara aliye au asiye na leseni ya kuuza bidhaa fulani, ambaye atakutwa ameihifadhi bidhaa ya thamani inayozidi Sh1 milioni ambayo inahitajiwa na umma na kusababisha upungufu usio halisi au kuzidisha upungufu uliopo.
Akifanya majumuisho ya hotuba yake ya bajeti, Waziri Mkuu Kassim Majaliwa alikiri kuwapo kwa upungufu wa sukari nchini aliosema unasababishwa na viwanda vya ndani kusimamisha uzalishaji kwa ajili ya kusubiri msimu wa mavuno ya malighafi na kuahidi kuwa Serikali itaagiza tani 100,000 kwa ajili ya kufidia nakisi.
Alisema mahitaji ya sukari nchini ni tani 400,000 na iliyopo ni tani 300,000 hivyo kiasi kilichoagizwa na Serikali kitaondoa tatizo hilo, huku akiwataka wafanyabiashara kutoficha bidhaa hiyo.
JPM lawamani Wasomi na wachambuzi waliozungumza na waandishi wetu walisema kwa kiasi fulani tatizo la sukari limechangiwa na tamko la Rais Magufuli la kuzuia uagizaji wa bidhaa hiyo kutoka nje ya nchi, wengine wakisema linatokana na wafanyabiashara kutofuata sheria.
“Ikumbukwe kabla ya Februari 18 Rais JPM alipotoa katazo la kuzuia sukari kutoka nje ‘bila ya kibali maalumu’, hakukuwa na tatizo la sukari nchini. Ilikuwepo ya kutosha na iliuzwa kwa bei ya kawaida,” anaandika mchambuzi wa masuala ya kijamii, Godlisen Malissa katika waraka wake alioutuma kwenye mitandao ya kijamii.
“Lakini baada ya tangazo la Rais, tatizo likaanzia hapo. Sukari ikaanza kukosekana na ikaanza kupanda bei kiholela. Kwa hiyo tamko la Rais ndiyo chanzo cha leo kununua sukari Sh4,000 kwa kilo.”
Malissa, ambaye anasema nia ya Rais ilikuwa nzuri isipokuwa utekelezaji wake, Serikali haikutakiwa kuzuia ghafla uagizaji wa sukari kutoka nje kwa kuwa mabadiliko yoyote ya ghafla huwa na athari kwa wananchi.
“Kisha hakupaswa kuzuia sukari yote kutoka nje. Alitakiwa kuruhusu kiasi fulani kucover deficit (kufidia nakisi). Kumbuka demand (mahitaji) ya sukari nchini ni tani 420,000 lakini uzalishaji wa viwanda vya ndani ni tani 300,000.”
Malissa alisema suala la pili ni wafanyabiashara wakubwa kutumia tamko la kuzuia sukari kutoka nje kumhujumu Rais kwa kuwa wamenunua yote inayozalishwa ndani na kuihifadhi na wanaitoa kwa kujisikia na kusema tatizo la tatu ni Serikali kutumia ubabe katika suala hilo.
Wakili kutoka Kituo cha Sheria na Haki za Binadamu (LHRC), Harold Sungusia alisema Taifa liko njia panda kwenye matumizi ya sheria.
“Katika tawala zilizopita, tuliona sheria zikitumika kulinda mafisadi, ilifika mahali wananchi wakakosa imani na sheria zetu wakiamini zinawalinda wakubwa tu,” alisema.
“Sasa amekuja huyu Rais Magufuli anapambana na uozo huo lakini anaweka sheria pembeni lakini wananchi wa kawaida wanaona anafanya kazi nzuri.”
Alisema utaratibu huo wa Rais Magufuli una athari kubwa kwa kuwa uamuzi anaofanya utakuja kupingwa mahakamani.
“Kuna maamuzi mengi yanafanyika sasa yatakuja kutenguiliwa na Mahakama na yapo tayari yameshatenguliwa. Kwa mfano kesi ya ‘Samaki wa Magufuli,” alisema Sungusia.
Alimshauri Rais kuunda upya mfumo wa sheria ili uamuzi wake uwe wa kisheria.
“Ateue waendesha mashtaka bora, awe na wanasheria na sheria nzuri. Tukiendelea na mtindo wa sasa hatutakuwa na haja ya kuwa na Bunge wala Mahakama. Tutakuja kuwalipa fidia mafisadi waliotuibia fedha zetu,” alisema Sungusia..
Mchumi wa Taasisi ya Utafiti wa Uchumi na Jamii (ESRF), Dk Oswald Mashindano alisema suala la kuagiza sukari kutoka nje ya nchi si suluhisho pekee la kumaliza uhaba.
“Tatizo la sukari ni kubwa kwa sababu karibu kila Mtanzania anahitaji. Lakini suala la kuagiza tu na kuisambaza kwa wananchi, si suluhisho la kudumu. Si kwenye sukari tu, hata bidhaa nyingine, mifumo yetu ni dhaifu mno kwa uagizaji wa bidhaa.
“Kinachotakiwa ni kuweka utaratibu wa kudumu wa kuzalisha sukari. Tunaweka mahitaji yetu, kisha tunaangalia njia ya kuziba pengo la sukari. Tuimarishe uzalishaji wa ndani,” alisema Dk Mashindano.


