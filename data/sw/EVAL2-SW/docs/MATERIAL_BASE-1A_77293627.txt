
DC: Marufuku kujisaidia porini

Imeandikwa na Sifa Lubasi, Bahi

Imechapishwa: 17 Oktoba 2016

MKUU wa Wilaya ya Bahi, Elizabeth Kitundu amewataka wakazi wa wilaya hiyo
kuacha kujisaidia porini, badala yake wajenge vyoo vya kisasa kwa ajili ya kujilinda dhidi ya magonjwa ya milipuko. Aidha, amewataka wakazi hao kukumbuka kunawa mikono wanapotoka kujisaidia. 

Kitundu alitoa kauli hiyo jana, kwenye maadhimisho ya Siku ya Unawaji Mikono Duniani ambayo iliambatana na kufikia ubora wa usafi wa mazingira katika vijiji vya Zanka na Mayamaya, wilayani Bahi.
Alisema katika wilaya hiyo kuna kata 22 na vijiji 59, hivyo ni wajibu wa wenyeviti na watendaji kuhakikisha kaya zilizopo katika wilaya hiyo zinaacha kujisaidia porini na badala yake zijenge vyoo vya kisasa.
Kitundu alisema kujenga vyoo vya kisasa pamoja na kunawa mikono wanapotoka chooni ni jambo la lazima kwa wakazi wa wilaya hiyo.
"Tatizo kubwa lipo katika kijiji cha Mayamaya ambapo kaya 758 hazina vyoo na 348 zilikuwa na vyoo, hivyo natoa agizo tujenge vyoo vya kisasa pamoja na kunawa mikono tunapotoka chooni," alisema Mkuu huyo wa Wilaya.
Kaimu Mkurugenzi wa Programu ya Usafi wa Mazingira Tanzania (Umata) kutoka Shirika la Plan Internation, Judith Maire, alisema lengo la programu hiyo ni kuwa na jamii ya Wa tanzania iliyo safi hasa kuiwezesha Dodoma kuwa katika mazingira safi na salama.
Maire alisema programu ya Umata inatekelezwa katika wilaya za mkoa huo ambazo ni Bahi, Chamwino na Kongwa. Mtendaji wa Kata ya Zanka, Elisha Matonya alisema kwa sasa wakazi wa vijiji vya Mayamaya, Mkondai na Zanka wamejenga vyoo bora na vya kisasa.


