Vyombo vya Habari katika Mchakato wa Katiba Mpya II
May 08, 2014

HAPA kati nilishindwa kuendeleza mjadala niliouanzisha kuhusu dhima ya vyombo vya habari katika demokrasia kutokana na kutingwa. Ninarejea tena kuendelea kama nilivyoahidi hapo mwanzo.
Nasema ili kujenga hoja juu ya dhima ya vyombo vya habari katika demokrasia yetu ni lazima kuelezea, japo kwa kifupi, maana ya demokrasia kama wataalamu mbalimbali wanavyoielewa. Na ninafanya hivi kwa sababu lengo kuu la mchakato wa Katiba mpya, ambao unakabiliana na changamoto za wakati, ni kuimarisha na kukomaza demokrasia ya nchi yetu.
Katika makala ya wiki iliyopita nilimalizia kwa kutaja sifa za demokrasia kwa ujumla kwamba ni: usawa wa binadamu; haki ya raia kuamua wanavyotaka kuendesha maisha yao, ikiwamo haki ya kupiga kura na kuchaguliwa; haki ya kujieleza; haki ya kuwa na vyama na kuamini katika imani wanayochagua; uwepo wa taasisi zinazohakikisha uendeshaji wa mambo kwa mujibu wa sheria; kuzingatia haki za binadamu; uwajibikaji na vile vile utamaduni wa kustahimili tofauti za asili na za mawazo miongoni mwa wanajamii.
Nikasema, demokrasia hii, misingi yake, sheria zake, taasisi zake, utamaduni wake na uendeshwaji wake si vitu vinavyoweza kung’olewa tu kutoka taifa jingine kama vile Marekani vikatiwa katika kontena, vikaletwa katika nchi tofauti na kufanya kazi kama kule vilikotoka. Ndiyo maana hata mchakato huu wa Katiba umetufundisha mengi kuhusu umuhimu wa utamaduni katika demokrasia.
Na ndiyo maana katika nchi zetu ambazo zililazimishwa kufuata demokrasia ya vyama vingi miaka ya 1980 na 90 zinaendeshwa kwa utamaduni uvuguvugu. Kuna vyama vingi lakini hapo hapo kuna njama nyingi. Kwa upande mmoja kunakuwa na matakwa ya uhuru wa kidemokrasi ambao hulazimika kuishi sambamba na hulka ya ukandamizaji.
Badala ya demokrasia kusaidia kudumisha umoja na kuboresha maisha ya wananchi wote matokeo yake uendeshaji wake unakuza uadui miongoni mwa wanajamii na kusababisha ongezeko la umaskini. Badala ya wanasiasa, na wengine, kutumia uhuru wa kutoa mawazo kujenga hoja na kushawishi tunashuhudia watu wakitukanana, kukejeliana na kutishiana. Badala ya uongozi kuwa dhamana sasa unatafutwa kwa dhahama.
Sababu kubwa – au basi maelezo yenye mantiki – kwa nini hali imekuwa hivi ni kwamba demokrasia hii tuliyo nayo si asilia, ni pandikizi. Ndiyo maana katika makala iliyopita nilirejea kitabu alichoandika mwaka 2011 na mwanazuoni wa ughaibuni Francis Fukuyama kuhusu Papua New Guinea (Australia). Anasema wale waswahili wa msituni, Papua New Guinea ‘walipelekewa’ demokrasia wakaipokea halafu wakaanza kuifanya wanachojua wao. Nikatoa mfano kwamba ni kama vile, umpe ngedere tochi na badala ya kuiwasha imsaidie kumpa mwanga wa kwenda mbele, yeye akaanza kuimenya kama ndizi kwa sababu hicho ndicho pekee anachokijua na – huenda pia – anachokifikiria zaidi katika hatua ya ‘kukua’ aliyoifikia.
Wataalamu wa Sayansi ya Siasa wana nadharia zao zinazoelezea ukweli kwamba demokrasia si tukio na wala si bidhaa unayoifikisha sokoni na walaji wakaanza kuila na kushiba wakati huo huo. Wanasaidia kusailisha dhana kwamba demokrasia ni mchakato, tena wakati mwingine mchakato wa muda mrefu hasa pale yanapokuwapo makundi yanayoamini katika kutawala kwa nguvu bila kupingwa sambamba na utamaduni unaoruhusu hilo kutokea. Ndiyo maana wataalamu kama Samuel Huntington (katika kitabu chake cha mwaka 1991), Robert Dahl (katika kitabu chake cha mwaka 1998) na wengine wanazungumzia jinsi ambavyo katika historia demokrasia imekuwa ikikua kukomaa na kisha kuvurugwa na nchi zikajikuta zikianza moja.
Wataalam wa Sayansi ya Siasa, wakiwamo, Hynes (katika kitabu chake cha mwaka 2001), Mukandala (katika makala yake aliyotoa kama hotuba CODESRIA mwaka 2001) na wengine, wanaainisha kinachotokea katika mchakato wa kufikia demokrasia iliyokomaa. Hynes (2001) anakariri dhana mbili ambazo wataalamu wa Sayansi ya Siasa wamezibainisha kuelezea mchakato wa demokrasia.
Ya kwanza ni Transition (Mpito). Hynes anabainisha sifa kadha wa kadha za nchi ambazo ziko katika mpito na ni mambo gani hutokea kipindi hicho. Mojawapo ya yanayojitokeza ni misuguano mikali ya makundi ya kisiasa na kukosekana kwa mwafaka au mabadiliko ya dhati. Katika kipindi hiki chama tawala huendelea kung’ang’ania madaraka kwa mbinde na hila. Aidha, hatua ya pili Consolidation (Ukomazaji) hutokea pale ambapo misingi na taasisi za demokrasia vinakuwa vimepewa nafasi na hata vyama kubadilishana madaraka kwa amani. Kwa ujumla, ni kipindi ambacho kila raia anakuwa amekubali kwamba demokrasia is the only game in town (kwamba demokrasia ndiyo mchezo pekee unaokubalika katika jamii).


