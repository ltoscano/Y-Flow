
Majaliwa aamuru walimu wapelekwe haraka Rufiji

Imeandikwa na Ikunda Erick, Rufiji

Imechapishwa: 27 Septemba 2016

WAZIRI Mkuu, Kassim Majaliwa ametoa wiki moja kwa Ofisa Elimu Mkoa wa Pwani kupeleka walimu wa masomo ya kidato cha tano na sita wilayani Rufiji, huku akielezea kukerwa na uhaba wa walimu katika baadhi ya maeneo ilhali wengine wakiwa wamerundikana.

Hatua hiyo imekuja baada ya Mbunge wa Rufiji, Mohammed Mchengerwa kumwambia Waziri Mkuu kuwa wilaya hiyo ina shule za kidato cha tano na sita ila hazina walimu.
Akitoa maagizo hayo, jana Utete wilayani Rufiji kwenye ziara yake ya kikazi, Waziri Mkuu alimtaka Ofisa Elimu Mkoa wa Pwani kutoa walimu Kibaha na kuwaleta Rufiji.
"Hatuwezi kuwa na shule ambazo hazina walimu, nasikia hapa anayefundisha ni Mkuu wa Shule na mwalimu mmoja tu, wakati kule Kibaha kuna walimu wamerundikana, sasa fanya reallocation tarehe 4 Oktoba uniletee taarifa walimu wamefika Rufiji", alisema Waziri Mkuu. 
Akizungumzia suala la upungufu wa watumishi wa umma kwenye sekta mbalimbali, Waziri Mkuu alisema baada ya kazi ya uhakiki watumishi hewa itakapokamilika, serikali itaangalia kwenye maeneo yenye upungufu na hivyo kutangaza ajira.
"Hivi sasa serikali inakamilisha masuala ya uhakiki wa watumishi, tukikamilisha na kujua idadi ya watumishi na maeneo yenye upungufu tutaanza tena kuajiri, tulisitisha kupisha kwanza kazi hii,‚Äù alisema Majaliwa.
Kuhusu migogoro ya wakulima na wafugaji Waziri, Mkuu alisema watendaji wa halmashauri na vijiji wanapaswa kutenga maeneo ya wafugaji na wakulima na kutaka mifugo isiongezwe kwenye maeneo ambayo hayajaruhusiwa.
Alisema wenyeviti wa vijiji wanapaswa kusimamia utekelezaji wake katika mpango wa matumizi bora ya ardhi na kwamba atakayeruhusu idadi kubwa ya mifugo kuingia kijijini zaidi ya ile iliyokubalika atawajibishwa ikiwemo kufukuzwa kazi na hatua nyingine za kisheria. 
"Hatuwezi kuendelea kuwa na watumishi wasio na nidhamu, wale wote watakaoingiza mifugo zaidi ya uwezo wa kijiji wafukuzwe kazi na kuchukuliwa hatua, lakini pia wafugaji ni marufuku kuingiza mifugo kwenye mazao ya wakulima," alisema Waziri Mkuu. 
Kuhusu ujenzi wa barabara ya lami kwenda makao makuu ya wilaya ya Rufiji, Utete, Waziri Mkuu aliahidi kuchukua ombi hilo na kusema bajeti ijayo itatengewa fedha kwa ajili ya kufanya maandalizi ya upembuzi kuona gharama yake kabla ya kutangaza zabuni ya ujenzi. 
Akizungumzia utengenezaji wa madawati, Waziri Mkuu alisema ifikapo Oktoba 30, mwaka huu kila wilaya nchini inapaswa iwe imekamilisha utengenezaji wa madawati hayo kwenye shule nchini.
Aidha, alisema ipo miradi mingi inayoendeshwa kwa maslahi binafsi ukiwemo mradi wa Bonde la Rufiji(RUBADA), ambao wamebaini kuna ubabaishaji mkubwa, hivyo wamepeleka timu ya wataalamu kuhakiki ili wale wabadhirifu wachukuliwe hatua.


