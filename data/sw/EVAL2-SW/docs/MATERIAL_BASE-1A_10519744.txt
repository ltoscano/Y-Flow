Makosa barabarani Dar yaingiza mil 768/-

Imeandikwa na Hellen Mlacky

Imechapishwa: 29 Septemba 2016

POLISI Kanda Maalumu ya Dar es Salaam, kupitia kikosi chake cha usalama barabarani kimekusanya Sh 767,790,000 kupitia tozo za makosa ya usalama barabarani ndani ya siku kumi. 

Kamanda wa kanda hiyo, Simon Sirro alisema kikosi hicho kimekamata makosa mbalimbali ya usalama barabarani kuanzia Septemba 16 hadi 26.
Alisema idadi ya magari yaliyokamatwa yalikuwa ni 22,388, pikipiki zilizokamatwa ni 3,205, daladala zilizokamatwa ni 8,344 na magari mengine yakiwemo binafsi na malori ni 14,044.
Aidha alisema bodaboda waliofikishwa mahakamani kwa makosa ya kutokuvaa kofia ngumu na kupakia mshikaki ni 52. Jumla ya makosa yote yaliyokamatwa ni 25,593.
Wakati huo huo, polisi inamshikilia Hassan Banda (20), mkazi wa Msasani kwa tuhuma za kupatikana na gunia saba za bangi ambazo zina jumla ya kilo 560.
Sirro alisema Septemba 25 mwaka huu saa 06:30 mchana maeneo ya Mbezi njiapanda ya Mpiji Magohe askari wa usalama barabarani walilitilia shaka gari namba T
172DEQ Toyota Verossa likiendeshwa na Banda, lakini aliposimamishwa alikaidi.
“Askari alipomsimamisha kwa lengo la kumhoji dereva alikaidi amri ya kusimama badala yake aliongeza kasi zaidi, ndipo askari huyo aliwasiliana na askari mwingine lilipoelekea gari hilo na kufanikiwa kumkamata mtuhumiwa huyo maeneo ya Mbezi Kibanda cha Mkaa,” alisema.
Alisema mtuhumiwa huyo alipelekwa kituo cha Polisi Kimara na anatarajiwa kufikishwa mahakamani wakati wowote upelelezi utakapokamilika.


