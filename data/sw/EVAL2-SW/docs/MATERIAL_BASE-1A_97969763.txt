
Kituo cha sheria chasifu mwamko wa wanawake

Imeandikwa na Kareny Masasy, Shinyanga

Imechapishwa: 26 Septemba 2016

KITUO cha Msaada wa Sheria kwa Wanawake (WLAC) kimesema idadi kubwa ya wanawake nchini wamepata mwamko wa kujitokeza kwenye vyombo vya sheria hasa mahakamani kudai haki zao. 

Hayo yalielezwa juzi na Wakili Jane Jasson kutoka kituo hicho kwenye semina iliyohudhuriwa na baadhi ya wenyeviti wa mtaa na vijiji, wajumbe wa Mabaraza ya Kata na wadau mkoani Shinyanga.
Wakili huyo baada ya kutoa mafunzo juu ya sheria ya mirathi ya kimila na Katiba kwenye vipengele vinavyomkandamiza mwanamke, alisema hivi sasa idadi kubwa ya wanawake wamepata mwamko wa kutetea haki zao kwenye vyombo vya sheria.
â€œTofauti na miaka ya nyuma wanawake wamekuwa wakijitokeza kwenye vyombo vya sheria kudai haki zao, japokuwa kesi zilikuwa zinachelewa mahakamani haikumzuia mwanamke kushindwa kutetea haki yake," alisema Jasson.
Alisema endapo jamii itaelimishwa na kutambua vyema umuhimu wa kukimbilia kwenye sheria wanapopata matatizo, kutakuwa na mabadiliko kwani matatizo ya ukandamizaji na unyanyasaji dhidi ya wanawake yatapungua.
Alisema kwa sasa matatizo mengi yanayowakumba wanawake yanayohitaji mwamko wa kisheria ni pamoja na matatizo ya mirathi.
Mkazi wa kijiji cha Magunguli mkoani Shinyanga, Lujedi Manane aliyewahi kusimamia mirathi na kugawa mali za familia, alisema kwenye familia kijana wa kiume mwenye umri mkubwa hugawiwa mali nyingi tofauti na watoto wa kike.
Mjumbe wa baraza la Kata la Usuluhishi, Lamucia Misanya alisema sheria za kimila na desturi za makabila Kanda ya Ziwa zinakandamiza watoto na wanawake, hivyo kushauri viongozi kuelimisha jamii itende haki na usawa ili kuepuka mfumo kandamizi.


