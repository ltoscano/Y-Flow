
Usiwajali majibwa wanaobweka kwa sasa, ni mshtuko wa 2017...
ALA! Nimeshtuka! Tena sana. Kisa na maana?
Uchaguzi Mkuu ni mwaka A Uchaguzi Mkuu ni mwaka ujao. Najiliwaza kwa kuelewa kwamba sijashtuka peke yangu.
Hata watu wa mkono kama Shahbal wa Mombasa wameanza kukimbia huku na huku wakibweka na kung’ata kiholela yafanyavyo majibwa yakipata kichaa.
Kiko kitajua lini kwamba kazi yake ni kupakua mchuzi tu wala si kula? Mbwa mkali ataambiwa na nani kwamba uchovu anaojipa na kuumiza koo akibwekea wageni mlo ukipakuliwa atalipwa makombo? 
Mkia nao utajua lini ni sehemu tu ya mbwa, na wala si mbwa mwenyewe, isiyo na meno ya kung’ata ikaumiza yeyote? Njaa ni kitu kibaya, inaweza kusababisha uibe.
Uzuri ni kwamba watu kama Ali Joho wakiwa hai, japo kwa kiburi na ujeuri hawapendwi wakapendeka, watatusaidia kusafisha maji-taka yaliyojaa mate ya kichaa na kuyatupa Bahari Hindi!
Ati Bahari Hindi itachafuliwa? Fyata mdomo, watetezi wa mazingira walikufa alipopumua za mwisho mwendazake Wangari Mathai!
Hapa tunaongea siasa, si mahuziri mengine mazuri unayotaka kusikia. Na usiniambie hupendi siasa au nikushutumu kwa kuruhusu malaya, wabakaji na wezi kushikilia hatamu za uongozi kila mahali!
Wanasiasa wote, hata Agwambo ambaye mara nyingi kelele zake sielewi ni za ujasiri au woga, wameingia baridi. Uchaguzi ni 2017 na hakuna aliye na hakika atashinda.
Nusura Agwambo anitegue mbavu juzi kwa kusema kura zake zikiibwa atakimbia mahakamani!
Nikidhani mara ya mwisho alipofanya hivyo alitoka huko akipiga mayowe na kusema mahakama yenyewe ni bandia.
Si Agwambo peke yake aliyeshtuka; hata yule kijana mzaliwa wa Ikulu – au Gatundu kutegemea una muonaje – ameingiwa na wasiwasi na sasa yuko mbioni kuwapa watoto wa shule za msingi vipakatalishi.
Hebu angalia kwenu kijijini, utaona hata mazishi yanahudhuriwa na wakora. Mbwa mwitu hasa waliovaa ngozi za kondoo wakinuia kukutafuna!
Usiniambie hujaona matajiri, hasa wezi wa mali ya umma, ambao ama wanataka kuwania vyeo kwa mara ya kwanza au wanalenga kutetea walivyo navyo.
Hata kupotea kwa Wiper katika mikutano ya Agwambo ni ishara ya mshtuko, hataki kuonekana kama anamuunga mkono sana, watu wadhani amekubali tiketi ya Cord imponyoke.
Hata mbio mpya za kasuku wa Ukambani na Kenya nzima, somo wangu Alfred Mutua, kuhusu mpango wa ‘Maendeleo Chap Chap’ ni zao la mshtuko wa kufumaniwa na 2017.
Anayeonekana kutulia kiasi ni Bill Samoei pekee kwa maana ‘Ithe wa Jaba’ amemuahidi wako pamoja, lakini kamba ya ICC inayoning’inia shingoni inampa usingizi wa mang’amumang’amu.
Kesi ikienda visivyo tusikie wali na mandondo ndiyo lishe yake, kinyang’anyiro kizima cha 2017 kitabadilika ghafla.
Na wengi wanajua hivyo, labda hata wanaomba kamba ikazwe sawasawa, ndiyo sababu unasikia vyama vya ajabu zikizuka huku na kule.
Sikufichi, niliposikia kuhusu Mashinani Development Party of Kenya (MDPK) mara moja nilifikiri ni ‘Mashinani Deputy President of Kenya’. Naam, yaani anayesubiri kuitwa kuchukua nafasi ya Samoei dau lake likizama ghafla!
Ningekuwa rais, ningepiga marufuku uuzaji wa panga na misumeno, kisha Kuria, Aladwa, Kabogo na Shahbal niwafunge nyumbani!
mutua_muema@yahoo.com


