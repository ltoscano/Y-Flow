
IMAM Ruhullah al-Musawy al-Khomeini, Mwasisi wa Jamhuri ya Kiislamu ya Iran alizaliwa mwaka 1900 katika ukoo wa wachamungu mjini Khomein, Kusini-Magharibi ya Tehran (Iran).
Babu yake na baba yake walikuwa wanazuoni. Baba yake, Ayatullah Mustafa, aliuawa na magaidi miezi mitano kabla ya kuzaliwa Ruhullah hivyo, akalelewa na mama na shangazi yake.
Alipokuwa na miaka 16, mama na shangazi yake walifariki dunia na kaka yake, Sayyid Murtaza (mashuhuri kwa jina la Ayatullah Pasandide) ndiye akawa na jukumu la kusimamia masomo yake. Ayatullah Pasandide alimfundisha Khomeini lugha ya Kiarabu na masomo mengine ya kimsingi.
Alipokuwa na miaka 18, Khomeini alipelekwa chuoni karibu na mji wa Arak. Mwalimu wake alikuwa Ayatullah Shaykh Abdul Karim Hairi.
Mwaka uliofuatia, Hairi alipokea mwaliko kutoka kwa wakazi na maulamaa (Wasomi) wa mji wa Qum kumtaka ahamie huko.
Mji wa Qum ulikuwa ni makao ya elimu na ziara. Shaykh Hairi alipofika mjini Qum akaanza kuratibu upya mpango wa hawza (chuo cha dini) ya Qum. Hii ilikuwa ni hatua ya kwanza ya maendeleo kati ya hatua mbalimbali zilizouinua mji wa Qum kufikia kuwa ni mji mkuu wa maarifa ya Kiislamu katika Jamhuri ya Kiislamu ya Iran. 
Hatua ya mwisho na muhimu ya maendeleo ilikuwa ni mapambano ya taifa zima dhidi ya utawala wa kifalme wa Pahlavi ambayo yalianzishwa na Imam Khomeini (Khumayni) mwaka 1962 mjini Qum.
Tukiangalia umaarufu wa sasa uliompatia Imam Khomeini kama ni kiongozi mwanamapinduzi aliyepata mafanikio ya kipekee katika uwanja wa kisiasa, tusistaajabu kuona kwamba awali alikuwa maarufu kama mwandishi na mwalimu anayehusika na mambo ya kiibada.
Ayatullah Hairi aliaga dunia mwaka 1937 na chuo cha kidini kikawa kinasimamiwa kwa muda na jopo la wasaidizi wake watatu.
Imam Khomeini alikuwa akimfanyia kampeni Ayatullah Burujardi kupewa wadhifa wa uongozi akimtarajia kwamba atatumia fursa na wadhifa wake mkubwa wa kidini katika kupambana dhidi ya utawala wa Pahlavi.
Alishirikiana na Ayatullah Burujardi mpaka alipofariki mwaka 1962. Ingawa historia inamhesabu Ayatullah Burujardi kwamba alikuwa kiongozi mcha Mungu na mwendeshaji hodari lakini kutokana na sababu kadhaa hakuwa na harakati za kisiasa.
Baada ya kufariki Ayatullah Burujardi hakutokea hata mtu mmoja kushika cheo chake. Khomeini alisita kuruhusu jina lake lifanyiwe kampeni.
Lakini mwishowe akaitikia maombi ya masahibu zake, hii ikawa na maana kwamba alikuwa tayari kushika hatamu za uongozi na mamlaka ya kidini.
Ndipo hapo umashuhuri wa Imam Khomeini ukaenea mjini Qum na nchini kote Iran. Jambo lililokuwa muhimu zaidi ni kuwa tayari kuukabili utawala wa Shah katika wakati ambao watu wachache tu walithubutu kufanya hivyo.


