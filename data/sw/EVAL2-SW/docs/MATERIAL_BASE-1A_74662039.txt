Nyalandu amkamate pweza utata uishe
Jul 17, 2014

RAIA Mwema toleo namba 361 lilibeba kichwa cha habari ‘Waziri jangili huyu hapa.’ Kichwa hicho kikafuatiwa na nukta mbili ‘Apachikwa majina ya utani Buibui au Pweza’ na ‘Ni kutokana na Umahiri wake wa kuunganisha majangili.’

Kwanza, nilipongeze gazeti hili kwa uzalendo na uweledi wa hali ya juu. Habari ile imeandikwa vizuri sana na imeeleweka. Naamini kuwa taarifa hizi ni matokeo ya uwekezaji mkubwa kwenye rasilimali watu na fedha. Utafiti wowote ule ni ghali sana na kufanikiwa kwake ni ishara ya wahusika kukosa sifa ya ubinafsi na ulafi. Sina chembe ya shaka kwamba taarifa hizi zikitumiwa vizuri tatizo la ujangili nchini litabaki kuwa historia.

Najilazimisha kuamini kuwa habari hizi zitamfurahisha sana Waziri mwenye dhamana, Lazaro Nyalandu, ambaye amekuwa akikosa usingizi kutokana na janga hili la ujangili. Naamini ule wimbo wake wa ‘Tutawasaka, Tutawakamata Popote Walipo bila Kujali Nafasi Zao’ utapata nguvu mpya badala ya kubakia kuwa maneno ya kumfurahisha Rais. Raia Mwema linaloongozwa na kauli mbiu ya ‘Muungwana ni Kitendo’ limefanya kweli, limemtaja jangili na mtandao wake wote. Kazi ya Nyalandu sasa si kuwasaka tena, bali kuwakamata tu. 

Ni wazi kwamba kazi ya Nyalandu ya kuwakamata majangili imerahisishwa sana. Hatuhitaji tena AK 47, hatuhitaji tena helikopta na pengine hatuhitaji kuwapigia magoti wazungu ambao wanatudhalilisha kwa sharti la kupewa misaada. Nyalandu hatahitaji tena kuita vyombo vya habari kumshuhudia akipokea ‘misaada hewa’ kutoka kwa marafiki zake. Sikuwahi kuwa na tatizo na misaada hii iliyolalamikiwa sana kwamba ni hewa. Mimi nilijua kuwa hii ilikuwa mbinu ya kuwatisha majangili kwa kuonyesha kuwa tuko imara na tumejizatiti kupambana nao. Hata wale vibaka wa kawaida hawathubutu kusogelea nyumba wanayoamini kuwa mmiliki ana mbwa au silaha ya moto.

Nyalandu akimkamata Waziri huyu Jangili (a.k.a. Pweza au Buibui) na kusambaratisha mtandao wake, itatuepushia aibu ya kuombaomba. Kina Howard Buffet hawawezi kuja tena na mikataba ya ajabu inayoweka sharti kwamba ili waendelee kutusaidia lazima mtu fulani aendelee kuwa Waziri wa Maliasili na Utalii! Hii ni dharau na uporaji wa mamlaka ya Rais wetu. Aidha, Waziri Pweza akikamatwa, Nyalandu atatulia na kupata muda wa kutosha kushughulika na biashara zake. Badala ya kulazimika kulala Arusha na kuja Dar es Salaam asubuhi, anaweza akaamua kubaki huko huko.

Nyalandu akimkamata Pweza huyu, kina Martin Fletcher watakoma kututukana na kumdhalilisha Rais wetu. Aidha, hii itaokoa mamilioni ya fedha za walipa kodi zitakazohitajika kugharamia ziara ya watu kama kina Martin Fltecher pale Waziri atakapolazimika ‘kuwahonga’ ili waandike kinachoitwa a balanced story. Hakutakuwa na sababu ya kupoteza pesa za umma kuwalaza ‘wahalifu’ hawa kwenye hoteli ya nyota tano, kuwapeleka Selous kutalii na kuvunja sheria zetu wenyewe kwa kuwaruhusu kuingia kwenye ghala la meno ya ndovu na kupiga picha!

Nyalandu akimkamata Pweza na kumaliza mtandao wake zile tetesi za wakazi wa Arusha zinazomhusisha yeye na ujangili zitakoma kabisa. Wale waliolinganisha uteuzi wake na kitendo cha kumkabidhi fisi kazi ya kulinda bucha ya nyama watafunga midomo yao. Yale madai kwamba alipojiuzulu Balozi Kagasheki majangili waliandaa sherehe ya kukata na shoka na kisha wakafanya hivyo hivyo alipoteuliwa Nyalandu yatakosa mashiko.

Nyalandu atakapomkamata Pweza na kuangamiza mtandao wake zile kelele na lawama kwamba amekiuka kwa makusudi sheria na taratibu za utumishi wa umma kwa kuwavua nyadhifa zao kina Profesa Songorwa na Profesa Kideghesho zitaisha. Tetesi kwamba aliwatimua maprofesa hawa kutokana na misimamo yao dhidi ya ujangili zitayeyuka na hamna atakayemtuhumu Nyalandu kwa ujangili. Ile shaka iliyojengeka kuwa aliwateua watu wanaotajwa kuwa “manabii wa ujangili” kama wakurugenzi itakoma. Nitajua kuwa alikuwa na nia njema na dhamira ya dhati kupambana na ujangili.

Nyalandu akimkamata Pweza, atawafunga midomo waliokuwa wanamtuhumu kwamba alikuwa anamhujumu Bosi na mtangulizi wake, Balozi Kagasheki, aliyejiuzulu kwa njama zilizoundwa na majangili. Hoja za yeye kumsaliti na kumfitini Shujaa Kagasheki zitakosa nguvu. Wala hamna atakayeshtukia ule utata kwamba ilikuwaje Bosi wa Nyalandu ajiuzulu na yeye aliyekuwa msaidizi wake mkuu apandishwe cheo. Sitauliza kwamba alikuwa wapi wakati wa Operesheni Tokomeza na kwamba alikuwa anapokea mshahara au la. Zile hadithi kwamba na yeye alikula njama kuandaa Ripoti tata ya Lembeli iliyosababisha kusitishwa kwa Operesheni Tokomeza zitaota mbawa.


