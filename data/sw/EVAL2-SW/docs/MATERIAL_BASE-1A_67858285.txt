
Lukuvi aagiza mwekezaji achunguzwe

Imeandikwa na John Nditi, Kilombero

Imechapishwa: 12 Septemba 2016

WAZIRI wa Ardhi, Nyumba na Maendeleo ya Makazi, William Lukuvi ameiagiza Taasisi ya Kuzuia na Kupambana na Rushwa (TAKUKURU) na Polisi kuchunguza mazingira ya mwekezaji aliyetajwa kwa jina la Kambenga, kupata hati miliki ya ekari 1,000 tofauti na ombi lake la kupatiwa ekari 100.

Mwekezaji huyo aliwasilisha ombi la kupatiwa ekari 100 kwa Serikali ya Kijiji cha Namwawala Kata ya Namwawala Wilaya ya Kilombero mkoani Morogoro. Lukuvi aliviagiza vyombo hivyo vya dola baada ya kusikiliza malalamiko ya wananchi na viongozi wa serikali ya kijiji hicho, wakiongozwa na Diwani wa Kata ya Namwawala .
Viongozi hao walimuonesha Lukuvi nyaraka za ombi la mwekezaji huyo la kupatiwa ekari 100 na kuidhinishwa na Mkutano wa Kijiji na zimesainiwa na pande zote, lakini mwekezaji huyo amejimilikisha ekari 1,000 tofauti na kilichotajwa kimaandishi.
Kabla ya kutoa uamuzi huo, Waziri Lukuvi alimtaka Ofisa Mteule wa Ardhi Wilaya ya Kilombero, Syabumi Mwaipopo kutoa ufafanuzi wa jambo hilo ambapo akithibitisha kuwa mwekezaji alipatiwa hati ya kumiliki ekari 100 katika kijiji hicho na si 1,000 na hivyo kujiongezea ekari 900 zaidi bila kuwa na nyaraka halali za serikali. 
Pia aliitaka Takukuru na Polisi kufuatilia utoaji wa hati za kimila katika ekari 400 zinazodaiwa ipo ndani ya Hifadhi ya Selous na iwapo ardhi hiyo ipo ndani ya hifadhi, hati hizo zifutwe mara moja kwa vile jambo hilo lipo chini na uwezo wa Halmashauri ya Wilaya ya Kilombero.
Katika hatua nyingine, Lukuvi alisema serikali imerejesha mikononi mwake ardhi yenye ukubwa wa ekari 6,000, ambayo ilikuwa linamilikiwa na Usafirishaji Mikoani Union Ltd katika Kijiji cha Chiwachiwa Kata ya Mbingu baada ya kujiridhisha mmiliki kutoendeleza eneo hilo.
Aliutaka uongozi wa Serikali ya Wilaya kuandaa utaratibu wa kuzigawa kwa wananchi kwa kufuata mipango ya matumizi bora ya ardhi na kuweka ardhi ya akiba. 
Mbali na kurejesha ekari hizo kwa wananchi, Waziri Lukuvi alisema serikali imemaliza mazungumzo na mwekezaji wa kilimo cha mpunga Kilombero (KPL) kwa kurudisha ekari 350 kwa wananchi wanaozunguka eneo la uwekezaji.
Alimwagiza Mkuu wa Wilaya ya Kilombero, James Ihunyo kukutana na uongozi wa Bodi ya Sukari nchini ili kulitatua suala la ardhi ya vijiji vya Miomboni na Idandu ili viweze kufanya uchaguzi kutokana na vijiji hivyo kuwemo eneo la ardhi, lililotengwa kwa mradi wa kilimo cha miwa.


