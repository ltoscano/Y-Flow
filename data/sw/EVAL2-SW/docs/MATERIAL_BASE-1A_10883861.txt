
Serikali yapata hasara mil. 500/- mradi wa mawese

Imeandikwa na Fadhili Abdallah, Kigoma

Imechapishwa: 27 Oktoba 2016

SERIKALI inatarajia kutuma timu kukagua na kutathmini utekelezaji wa mradi wa kuchakata mafuta ya mawese katika kijiji cha Ilagala, Uvinza mkoani Kigoma ili kuona kama kuna uzembe umefanyika wakati wa utekelezaji wa mradi huo ulioisababishia serikali hasara ya zaidi ya Sh milioni 500.

Waziri wa Nchi, Ofisi ya Makamu wa Rais, Mazingira na Muungano, January Makamba alitoa kauli hiyo kufuatia taarifa ya kushindwa kufanya kazi kwa mradi huo ambao ni sehemu ya Mradi wa Maendeleo ya Bonde la Ziwa Tanganyika uliokuwa ukifadhiliwa na Shirika la Maendeleo la Umoja wa Mataifa (UNDP) uliokamilika tangu mwaka 2013 huku uchafuzi wa mazingira katika Mto Malagarasi ukiendelea.
Alisema ni lazima wataalamu wauone na kueleza kwa nini mradi umeshindwa kufanya kazi na kuleta tija kwa wananchi, lakini pia kuhifadhi mazingira kutokana na uchakataji wa mafuta ya mawese kienyeji unaofanywa pembeni mwa Mto Malagarasi kwenye kijiji cha Ilagala kuwa na athari kubwa kimazingira.
Kauli ya Makamba imekuja kufuatia taarifa ya Mwenyekiti wa Halmashauri ya Wilaya ya Uvinza, Jackson Mateso kwamba, kiwanda hicho kimeshindwa kutumiwa na wananchi kutokana na uzalishaji mdogo unaofanywa, tofauti na kiwango kinachozalishwa kienyeji. 
Awali, Ofisa wa Mazingira na Maliasili wa Halmashauri ya Wilaya ya Uvinza, Masumbuko Kechegwa, alimweleza Makamba kuwa mradi huo umeshindwa kufanya kazi tangu ulipokamilika kutokana na tatizo la maji, kwani maji ya visima vilivyochimbwa yamekataliwa na wazalishaji wa mafuta ya mawese huku pampu iliyowekwa kwa ajili ya kuchukua maji kutoka ziwani ikivuta udongo kutokana na kina cha maji kupungua.
Kuchegwa alisema kuwa pia kulikuwa na tatizo la sufuria za kuchemshia mawese ambazo zilikataliwa na wazalishaji wadogo kutokana na kutokuwa na mvuke wa kutosha kuivisha mawese vizuri na hivyo Halmashauri imepanga kuweka mapipa huku ikitafuta namna ya kurudisha huduma ya maji kwa ajili ya uzalishaji.
Pamoja na kauli hizo, Makamba alisema hadi Desemba mwaka huu watu wote wanaofanya shughuli za uzalishaji kando ya mito na maziwa mkoani Kigoma ndani ya mita 60 kuhakikisha wameondolewa.


