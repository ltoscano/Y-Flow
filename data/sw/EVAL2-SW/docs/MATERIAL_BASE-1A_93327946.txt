
Hakimu atishia kufuta kesi ya Lema

Imeandikwa na Veronica Mheta, Arusha

Imechapishwa: 12 Oktoba 2016

HAKIMU Mfawidhi wa Mahakama ya Hakimu Mkazi Arusha, Augustino Rwezile ametoa siku 60 kwa wakili wa serikali Blandina Msawa kuhakikisha upelelezi wa kesi inayomkabili Mbunge wa Arusha Mjini, Godbless Lema unakamilika vinginevyo ataifuta kesi hiyo.

Rwezile alitoa kauli hiyo katika Mahakama ya Hakimu Mkazi Arusha baada ya wakili wa serikali, Msawa kuomba kuahirishwa kwa kesi hiyo kwa sababu upelelezi haujakamilika.
Baada ya Maswa kutoa ombi hilo, wakili wa anayemtetea Lema ambaye ni John Mallya alimwambia hakimu kuwa kama mawakili wa serikali wanadai upelelezi wa kesi hiyo haujakamilika ni vyema kesi hiyo ikaamuliwa na mahakama.
Lema anakabiliwa na kesi mbili, ambapo kesi ya kwanza anashtakiwa kwa kutuma ujumbe mfupi wa maneno Septemba mosi mwaka huu, kupitia namba 0764150747 kwenda kwenye namba 0766,757575 ya Mkuu wa Mkoa wa Arusha, Mrisho Gambo, ukisema “Karibu tutakudhibiti kama mashoga wanavyodhibitiwa Uarabuni”.
Kesi nyingine, Lema anashitakiwa kwa kutumia whatsApp na audio clipp, kuandika lugha ya uchochezi kati ya Agosti mosi na 26 mwaka huu, kwa ajili ya kuwashawishi wananchi wa Jiji la Arusha kuandamana Septemba mosi mwaka huu.


