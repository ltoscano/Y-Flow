
Fedha za mabati kambi ya wazee zatengwa

Imeandikwa na John Nditi, Morogoro

Imechapishwa: 15 Oktoba 2016

SERIKALI ya mkoa wa Morogoro imetenga fedha kwa ajili ya ununuzi wa mabati 200 yatakayotumika kuboresha majengo machakavu yaliyopo katika kambi ya wazee na watu wenye mahitaji maalumu ya Chazi, wilaya ya Mvomero pamoja na Funga Funga katika Halmashauri ya Manispaa ya Morogoro.

Hatua hiyo imelenga kuwaondolea kero wazee na watu wenye mahitaji maalumu wanaoishi kwenye kambi hizo, kutokana na majengo yao kuchakaa yakiwemo mabati ambayo yako katika hali isiyo nzuri na inayoweza kuhatarisha maisha yao.
Mkuu wa Mkoa huo, Dk Stephen Kebwe alisema hayo wilayani hapa, kabla ya kumkaribsha mke wa Rais, Janeth Magufuli kuzungumza na wazee wa kambi ya Chazi, iliyopo tarafa ya Turiani, wilayani humu, sambamba na kukabidhi zawadi ya vyakula mbalimbali kwa wazee hao. 
Mke wa Rais aliwabidhi wazee na watu wenye mahitaji maalumu wanaoishi katika kambi hiyo vyakula vya aina mbalimbali ukiwemo mchele kilo 875, unga wa sembe kilo 875, sukari kilo 175, maharagwe kilo 350 na mafuta ya watu wenye ulemavu wa ngozi boksi moja. 
Kwa mujibu wa Dk Kebwe, pamoja na kambi hizo kuwa chini ya Wizara ya Afya , Maendeleo ya Jamii, Jinsia, Wazee na Watoto, Serikali ya mkoa ina wajibu wa kusaidia kuboresha makazi ya wazee hao ili waone ni nyumbani kwao katika maisha yao ya kila siku. 
“Kazi ya kwanza ni kutoa bati katika kambi hizo mbili za Chazi pamoja na Funga Funga, ambapo kila moja itapatiwa bati 100,” alisema. Alisema lengo ni kuzifanya kambi za wazee hao ziwe nuru ya maisha bora. Alisema tathmini imeanza kufanyika ili kupata gharama halisi za ukarabati wa majengo, uingizwaji wa umeme na upatikanaji wa huduma ya maji.


