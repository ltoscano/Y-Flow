Majaliwa aipongeza Serengeti Boys

Imeandikwa na Angela Semaya, Dodoma

Imechapishwa: 16 Septemba 2016

WAZIRI Mkuu, Kassim Majaliwa ameipongeza timu ya soka ya vijana chini ya umri wa miaka 17, Serengeti Boys kwa kuzifunga timu za soka za Shelisheli na Afrika Kusini katika michezo ya kusaka nafasi ya kufuzu michuano ya Kombe la Mataifa Afrika kwa vijana wa umri huo.

Ametoa pongezi hizo leo bungeni mjini Dodoma wakati anahitimisha mkutano wa nne wa Bunge la 11. 
Amesema, kitendo cha timu hiyo kufanya vizuri kinastahili kupongezwa na kuwataka wachezaji hao kuendelea kujituma ili kuliletea sifa taifa.
"Napenda kuwapongeza wachezaji wa timu hii, wamefanya kazi nzuri na sasa iko kambini kujianda na mchezo dhidi ya Congo Brazzavile, nina imani kwamba watafanya vyema na kutinga fainali hizo,"amesema Waziri Mkuu.
Fainali za michuano hiyo zimepangwa kufanyika Madagascar mwakani. Waziri Majaliwa alitoa rai kwa wadau na wapenda soka nchini kwa ujumla kuiunga mkono timu hiyo ili iweze kutimiza lengo lake.
Wakati huo huo, wabunge na wapenzi wa timu za Simba na Yanga, wanatarajiwa kukutana dimbani katika mchezo wa kirafiki utakaofanyika kwenye Uwanja wa Taifa, Dar es Salaam.
Kwa habari zaidi soma HabariLEO toleo la kesho.


