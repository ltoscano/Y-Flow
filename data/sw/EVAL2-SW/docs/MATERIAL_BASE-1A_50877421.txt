
Ufaransa itatwaa Euro 2016, wewe unaonaje
Historia ya mwaka 2000 inaweza kujirudia kwa Ufaransa kutwaa ubingwa wa Euro ambayo fainali kubwa na pekee kwa timu za soka za taifa Ulaya au Euro 2016.
Fainali hizo zimepangwa kuchezwa katika viwanja 10 kuanzia Juni 10 hadi Julai 10, 2016 na tayari timu zote 24 zinazocheza mashindano hayo zimeanza mchakamchaka nchini Ufaransa.
Mashindano haya hufanyika mara moja kila baada ya miaka minne, mara ya mwisho yalifanyika katika nchi za Poland na Ukraine mwaka 2012, ikiwa ni mara ya kwanza kwa nchi hizo kuwa wenyeji, ambapo Hispania ilitwaa taji baada ya kuichapa Italia 4 - 0 katika mechi ya fainali iliyochezwa kwenye Uwanja wa NSK Olimpiyskyi mjini Kyiv, Ukraine.
Sisi sote ni mashahidi kwamba timu zote zinazoshiriki Euro 2016 zilikuwa na mikakati ya muda mrefu ya kujiandaa ili kuhakikisha zinafuzu kushiriki mashindano hayo, kwani timu za Ulaya zinaeleweka kwa kuwa na programu nzuri kwani hata zilizoshindwa kufuzu kushiriki Euro 2016 zilionyesha soka la kiwango cha juu katika mechi za hatua ya mchujo.
Hapa kuna kitu cha kujifunza kwetu Wa tanzania kama tunataka timu yetu ya taifa iweze kufanya vizuri katika mashindano mbalimbali ya kimataifa kama Fainali za Afrika au Fainali za Kombe la Dunia ambacho ni kuwa na mikakati ya muda mrefu ya kujiandaa na kuwa na programu nzuri kwa wachezaji wetu.
Siku zote hakuna kinachoshindikana wala njia ya mkato, kinachotakiwa ni kuanza programu za muda mrefu sasa, kwani programu ya miaka minne ingawa ni kipindi kifupi, walau inaweza ikatusaidia kufikia malengo yetu.
Kucheza Kombe la Dunia kunahitaji mipango, malengo na maandalizi ya wachezaji kwa muda mfupi na muda mrefu, lakini siyo kufanya maandalizi kwa hisia au maandalizi ya zimamoto.
Hatuwezi kufuzu kama hatuna dhamira ya dhati kufikia malengo hayo. Tunatakiwa tuandae wachezaji vijana wa umri tofauti wenye vipaji wanaoweza kushindana katika kiwango cha juu.
Kama ni mtu unayefuatilia wachezaji wetu wa Tanzania wanapocheza mechi mbalimbali za kimataifa, lazima utabaini wachezaji wa kizazi hiki wanakosa mambo matatu.
Mambo hayo ni akili ya mchezo, mwili na stamina. Wachezaji wanatakiwa kutumia akili nyingi kutoa pasi na kupokea mpira, kufunga mabao, kuzuia, kushirikiana, kukokota mpira, kupiga mashuti, kuusoma mchezo kwa haraka, kutumia mipira iliyokufa, kujiamini na kufanya uamuzi wa haraka.
Wachezaji wetu wanatakiwa pia kuwa na stamina itakayowawezesha kuwa na nguvu na kasi hali itakayowawezesha kucheza soka la kuvutia na mpira kuzunguka kwa haraka uwanjani katika mpangilio wa hali ya juu.
Vilevile wachezaji wetu wanatakiwa kuwa na miili ambayo imefanyishwa mazoezi kwa ajili ya kupambana ili kupata ushindi. Hali hiyo itaonyesha wachezaji wanaotambua umuhimu wa vipaji vyao na kutunza miili yao.
Ukiacha hayo mambo matatu, pia wachezaji wetu wanatakiwa kujua umuhimu wa kujituma, uzalendo na kulipigania taifa, kuacha ubinafsi na kutafuta ushindi kwa lengo moja.
Mimi huwa naamini hakuna kinachoshindikana chini ya jua, kwa hiyo bado naamini ipo siku Tanzania itafuzu kucheza Kombe la Dunia au Fainali za Mataifa ya Afrika, lakini siyo kwa mipango hii tuliyonayo hivi sasa.
Ni lazima kujifunza kutokana na makosa tunayofanya mara kwa mara, kwani bila kufanya hivyo hakuna linaloweza kufanikiwa na fainali hizo zitaendelea kuwa ndoto kwetu.
Ndiyo maana naona kama ilivyo kawaida yetu, tutaanza kugawana timu za kushangilia katika Euro 2016. Mimi nitashangilia Ufaransa iliyoanza kwa kuilaza Romania 2-1. Kuna Ujerumani au Hispania..., wewe utashangilia timu zipi? 


