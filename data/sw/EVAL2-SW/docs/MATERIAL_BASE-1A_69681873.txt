TRA na zimwi la casino economy
Dec 02, 2015

MIONGONI mwa viongozi wakuu wa nchi waliofanikiwa kuiondoa nchi husika kutoka kiwango fulani cha uchumi hadi kiwango kingine cha juu zaidi kiuchumi ni pamoja na Rais wa 42 wa Marekani, Bill Clinton, aliyeongoza taifa hilo kuanzia mwaka 1993 hadi 2001, akiweka rekodi nzuri ya mafanikio katika uchumi.
Sera zake mahiri za kiuchumi zilizotambulika kwa kupachikwa jina la Clintonomics (Clinton + Economics) zilipandikiza mafanikio makubwa katika uchumi wa taifa hilo. Pato la kila raia (GDP per capita) liliongezeka kutoka dola za Marekani 38,000 mwaka 1994 hadi 45,000 mwaka 2001. Deni la taifa la Marekani liliporomoka kutoka asilimia 66 hadi 56.
Uchumi wa taifa hilo ulikua kwa kiwango cha asilimia nne kwa mwaka ikilinganishwa na wastani wa asilimia 2.8 katika miaka ya nyuma kabla ya utawala wake. Inaelezwa vile vile kwamba, uchumi wa nchi hiyo ulijiwekea rekodi ya kipekee katika historia ya taifa hilo kwa kuweza kukua kwa mfululizo kwa miezi 116 bila kutetereka.
Aliweza kutengeneza ajira zaidi ya milioni 22.5— idadi ya ajira ambayo inatajwa kutowahi kutokea katika utawala mmoja (single administration). Katika ajira hizo, ajira milioni 20.7 sawa na asilimia 92 zinatajwa kuwa zilitokana na sekta binafsi – chini ya uratibu mzuri wa mazingira uliofanywa na utawala wake.
Tatizo la ajira nchini Marekani, chini ya Clinton lilishushwa kwa kiwango kikubwa ikilinganishwa na miaka 30 nyuma kabla ya utawala wake, yaani kutoka asilimia 6.9 mwaka 1993 hadi asilimia 4, Januari mwaka 2001. Kiwango cha ukosefu wa ajira kilikuwa chini ya asilimia tano kwa miezi 40 mfululizo.
Mfumuko wa bei aliudhibiti kwa kiwango kikubwa zaidi ikielezwa kwamba haikuwahi kutokea hivyo, tangu utawala wa Rais John Kennedy. John Kennedy ndiye Rais wa 35 wa Marekani, aliyetawala kuanzia Januari 1961 hadi Novemba, mwaka 1963 alipouawa. Mfumuko huo wa bei kwa Clinton ulishuka kutoka asilimia 4.7 katika utawala uliopita hadi asilimia 2.5.
Umiliki wa makazi katika utawala wa Clinton ulifikia asilimia 67.7 hadi alipokuwa akielekea kung’atuka, ikielezwa kwamba hiyo ni rekodi ya aina yake kubwa kwa taifa hilo. 
Hata kiwango cha umasikini kilishuka kutoka asilimia 15.1 mwaka 1993 hadi asilimia 11.8, mwaka 1999, ikielezwa vile vile kwamba ni rekodi ya kipekee katika kipindi cha takriban miaka 30 nyuma. Aliweza pia kutengeneza ziada ya bajeti (surplus).
Mafanikio hayo makubwa ya Clinton kwa namna fulani yaliweza kutumika kama kinga ya kumnusuru na tishio la kung’olewa madarakani wakati wa sakata lake la kimapenzi na na Monica Samille Lewinsky. Kwa wakati huo wa kashfa hiyo (maarufu Lewinsky scandal), Monica alikuwa akifanya kazi Ikulu ya Marekani kati ya mwaka 1995 na 1996.
Clinton ni sehemu tu ya viongozi wakuu wa nchi mbalimbali ambao wamejiwekea rekodi ya kuimarisha uchumi wa nchi zao katika awamu za tawala zao. Hapa nchini, si haba, juhudi za namna hiyo pia ziliwahi kufanywa na Rais (mstaafu) Benjamin Mkapa, ambaye naye kwa namna fulani alifanikiwa ikiwa ni pamoja na kufanikisha Tanzania kufutiwa madeni yake ya kimataifa chini ya Mpango wa HIPIC (Highly Indebted Poor Countries).
Mkapa ndiye aliyeanzisha Mamlaka ya Mapato Tanzania (TRA) chini ya Sheria ya Bunge namba 11 ya mwaka 1995 na mamlaka hiyo ilianza kazi zake rasmi Julai Mosi, mwaka 1996. Natambua kwamba kuna masuala ambayo Mkapa hakufanya vizuri, kwa mfano, kasoro kadhaa zilijitokeza katika mchakato wa ubinafsishaji wa mashirika ya umma, lakini vile vile hiyo haifuti sehemu ya dhamira njema aliyokuwa nayo hasa katika suala la ukusanyaji mapato, suala ambalo Mwalimu Julius Nyerere katika hotuba yake ya Mei Mosi, mwaka 1994, mkoani Mbeya alilizungumzia, akiilalamikia Serikali ya Awamu ya Pili kushindwa kukusanya kodi kwa matajiri wakubwa na bila woga, alielezea sifa ya serikali iliyokithiri kwa rushwa (serikali corrupt – kwa maneno ya Nyerere mwenyewe), kwamba kutwa nzima inahangaika kukusanya kodi kwa wafanyabiashiara wadogo.
Kwa hiyo, kinachofanyika leo katika kuisafisha TRA ni kurejea dhamira ile njema ya Mkapa, kwamba chombo hicho kilianzishwa kwa sababu ya kufanya kazi ya kutathmini na kukusanya mapato yote ya serikali. Lakini kwa bahati mbaya, chombo hiki kimepoteza mwelekeo wake huo wa msingi, kwa namna fulani.
Kashfa zilizoibuliwa hivi karibuni na Waziri Mkuu Majaliwa Kassim Majaliwa na kisha Rais Dk. John Magufuli kumsimamisha kazi Kamishna Mkuu wa TRA, Rished Bade, zinaibua mahitaji makubwa mawili nchini.


