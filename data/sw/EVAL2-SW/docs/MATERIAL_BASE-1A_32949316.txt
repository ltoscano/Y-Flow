
Mwombolezaji amuua mwenziye katika mazishi
KIJIJI kimoja katika kaunti ya Nyamira kilikumbwa na huzuni maradufu wakati mwombolezaji mmoja alipompiga na kumuua mwenzake katika mazishi .
Bw Zachariah Bundi Soteri alipigwa na kifaa butu kwenye kichwa chake wakati alihitilafiana na muuaji huyo wakati wa mazishi kwenye kijiji cha Borangi kwenye taarafa ya Nyamusi.
Mkurugenzi wa CID wa kaunti hiyo Bw Seif Mbaruk alisema Bw Bundi alikimbizwa katika hospitali kuu ya Nyamira lakini alikufa muda mfupi baadaye kutokana na jeraha kichwani.
Alisema wawili hao walihitilafiana kwenye mazishi hayo kwa sababu isiyojulikana na kuanza kupigana wakati mkasa huo ulipotokea.
“Tunamtafuta mshukiwa wa mauaji hayo aliyetoroka baada ya kumuua mwenzake,” Bw Mbaruk alisema. 
Na HENRY NYARORA


