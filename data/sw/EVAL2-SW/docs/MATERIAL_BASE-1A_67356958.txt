
Uasi katika vyama unafaa demokrasia
Na MWITHIGA wa NGUGI
JAPO kutoka nje chama cha ODM kinaonekana kingali imara, misukosuko inayokikumba haikosi kuyavutia macho ya wengi.
Ukaidi na uasi wa baadhi ya viongozi katika ngazi mbalimbali ni dhihirisho tosha kwamba chama cha `baba' kimo kwenye bahari kuu iliyojaa tufani na mawimbi yanayohatarisha uhai wake.
Ingawaje kinara wa chama, Raila Odinga angali na uwezo wa kutabasamu mbele ya kamera za wanahabari, ukweli ni kwamba utamu wa `chungwa' umegeuka kuwa uchachu kwa wanachama wake.
Ama kweli siyo tu ndani ya `chungwa' ambamo nyufa zimejitokeza waziwazi, lakini vilevile katika vyama vingine vikuu. Tofauti na mambo yalivyokuwa katika enzi za utawala wa chama kimoja cha KANU, sasa demokrasia inaonekana kushamiri kila uchao, huku vinara wa vyama wakionyeshwa kwamba umabavu na vitisho vyao vya mara kwa mara, havina nafasi katika Kenya ya sasa.
Viongozi waliochaguliwa, hawakuchaguliwa ili wawe watumishi wa vinara wao, bali walichaguliwa wawakilishe wananchi na kila siku kusukuma ajenda ya wananchi.
Gavana Isaac Ruto, ni miongoni mwa viongozi ambao wameonyesha ukomavu wa kisiasa. Japo kuwa amo kwenye muungano unaotawala wa jubilee, hajaulegeza msimamo wake kuhusu kura ya maamuzi, hususan lengo lake la kuongezwa kwa mgao wa pesa mashinani. Kwa wachache wasiyoipenda demokrasia, wanauona msimamo kama huu kuwa usaliti kwa serikali, lakini ukweli ni kwamba, hii ndiyo demokrasia ambayo kwa miaka mingi wakenya waliikosa chini ya utawala wa KANU.
Upepo wa mabadiliko unapoanza kuvuma, bila shaka hakuna yeyote anayeweza kuuzuilia.
Miaka michache iliyopita, hakuna aliyefikiria kwamba mbunge wa ODM, angepata ukakamavu wa kumkaidi na kumpinga kinara wake, lakini sasa leo hilo limekuwa ni jambo la kawaida.
Gavana akitaka kushirikiana na rais kama anavyofanya Dkt Kidero, si lazima aombe ruhusa kutoka kwa kinara wake hii ikiwa ni idhibati kamili kwamba utumwa katika vyama vya kisiasa unaendelea kufifia.
Kwa upande mwingine ninajua kwamba kila chama cha kisiasa kina sheria na kanuni ambazo kila mwanachama anafaa kufuata, lakini visheria hivyo, havifai kuwa pingu za kuwazuia viongozi waliochaguliwa na wananchi kutekeleza majukumu yao.
Kama ni bungeni, upinzani haufai kupinga miswada inayowasilishwa na serikali eti kwa sababu hao ni wapinzani wao. Ukweli ni kwamba, serikali iliyoko mamlakani inawatumikia wakenya wote kwa jumla.
Kwa kinara wa Wiper kutoa miito ya kuwafukuza chamani viongozi wenye misimamo tofauti naye, kwangu mimi naona huu ni upofu wa kisiasa, unaoweza tu kumithilishwa na siasa za KANU kongwe ya rais mstaafu Moi.
Jambo muhimu la kufanya ni kuwa na mazungumzo na wanachama wenzake badala ya kutumia umabavu wa kisiasa.
Msiba wa kujitakia, ama kweli hauna kilio, kabla ya uchaguzi wa mwaka jana, uteuzi wa wagombeaji katika vyama vingi vikuu, ulikumbwa na udanganyifu si haba.
Usipoziba ufa wahenga walisema, utajenga ukuta. Chama cha ODM kisipojichunga, mwaka 2017 kitakuwa kwenye kaburi la kisiasa, huku waombolezaji wake wakishangilia badala ya kuwa na majonzi. Yanayoendelea kwenye `chungwa' kesho huenda yakaKitembelea TNA.


