
Matumizi mengine ya simu bandia
Leo ni siku ambayo ilipangwa kuwa simu zote bandia zitafungiwa kuwa na mawasiliano. Maana yake kama ni simu yako hautakuwa na uwezo nayo wa kufanya mawasiliano zaidi ya vitu vichache kama redio, kamera, kuhifadhi, tochi na vingine visivyo hitaji mtandao kufanya kazi.
Kinachoweza kutokea ni kwamba kuna watu wataweza kuamua kutupa simu zao, kuchoma moto, kuachia watoto wachezee na mengine mengi kwa sababu hawatakua na kazi nazo tena.
Huu ni mwongozo mfupi wa nini cha kufanya juu ya simu yako na baadhi ya vifaa vyake.
Unapoamua kuachana na simu yako kwa nia ya kuuza au kugawa ni vizuri ukafanya kitu kinachoitwa `reset'. katika simu nyingi hii inapatikana katika `setting' kisha `phone reset au factory reset' - hii itarudisha simu yako kama ulivyoikuta wakati wa kununua, ila kabla haijafanya mchakato huo itakuuliza namba za siri (Nywila yaani Password).
Kwanza ni vizuri ufahamu kwamba kama simu yako ni bandia na imezimwa maana yake hata viwango vyake ni hafifu na havina ubora, kwa hiyo unapoamua kumpa mtoto wako kwa mfano unaweza kumsababishia matatizo mengine mbele ya safari. Hata wewe mwenyewe kwa kuendelea kuitumia au vifaa vyake unaweza kujiingiza katika matatizo chungu nzima.
Ukiamua kuitupa jalalani au kwenye mifuko kwa ajili ya kupelekwa katika magari ya taka pia nayo si hatua nzuri maana sisi hatuna mitambo na mashine za kutenganisha takataka kama ukiweka pamoja zitaenda kuchomwa pamoja na kuharibu hali ya hewa na mazingira kwa ujumla na kama na wewe huwa unachoma taka unaweza kuvuta moshi huo na kuharibu afya yako na wengine na mazingira yenu.
Najua watu wengi wana `Memory' katika simu zao wanazotumia kuhifadhi vitu na mambo mbalimbali - kabla ya kufanya maamuzi ya kuachana na simu yako hakikisha nyaraka na mengine katika memory (kumbukumbu) unafuta au kufanya utaratibu wa kuhamishia katika simu nyingine, endapo vitu hivyo vikiokotwa na mtu mwingine kwa bahati mbaya au nzuri vinaweza kutumika kwa faida au hasara hasa picha binafsi za watu.
Pia wengi huhifadhi namba zao katika simu badala ya sim card, sasa ukiachana na simu yako unaweza kushangaa mawasiliano yako yote yamebaki katika simu ya zamani kwa sababu ya aina hii ya uhifadhi.
unaweza kuangalia utaratibu wa kuhamisha mawasiliano kwenda katika namba ya simu ili uweze kuyatumia katika simu mpya siku nyingine.
Katika hili kuna wengine watafikiri sasa ni wakati wa kuachana na simu yote mpaka laini, kwa hiyo wataenda kununu simu pamoja na namba mpya hili inabidi unapofika kwa mtoa huduma wako upate elimu ya kutosha kuhusu laini za simu na simu kwa ujumla.
Katika nchi nyingine kuna kampuni zenye programu za kukusanya vifaa vya kielekroniki kama simu, betri, kompyuta na mengine kwa lengo la kwenda kutenganisha ili kuzalisha bidhaa nyingine. 
Nilitegemea kwa TCRA kuwa na sera ya taifa ya uhifadhi wa vifaa vya elektroniki na hata kusaidia kuanzisha vikundi au kampuni zinazoweza kufanya kazi hizi ili kuhifadhi mazingira na afya zetu haswa kipindi hiki tunapopambana na bidhaa feki za elektroniki kama simu na mengine.
Kumbuka kumuuzia simu yako mtu mwingine huku ukijua ni feki ni kosa utaweza kushtakiwa na kufungwa jela. wengine wanaweza kujifanya wajanja kwa kununua simu hizi kwa bei rahisi nchini na kwenda kuuza maeneo mengine huku wakijua wanauza simu feki hata huko utakapoenda hautavumiliwa ukishikwa.


