Ashanti yatamba kuiadhiri Pamba

Imeandikwa na Rahel Pallangyo

Imechapishwa: 21 Septemba 2016

KOCHA wa Ashanti United, Maalim Swalehe amejigamba kuisambaratisha Pamba kwenye mchezo wa kufungua pazia ligi daraja la kwanza unaotarajiwa kuchezwa kwenye Uwanja wa Uhuru Septemba 23 mwaka huu.

Akizungumza na gazeti hili jana kocha Swalehe alisema haoni timu ya kuizuia Ashanti United kupanda Ligi Kuu msimu ujao.
“Timu imefanya mazoezi ya kutosha na tumecheza mechi nyingi za kirafiki na imefanya vizuri hivyo Pamba waelewe wanakuja Dar es Salaam kutalii,” alisema.
Pia kocha Maalim alisema kwenye Kundi A hakuna timu inayoweza kuzima ndoto zao kurejea tena Ligi Kuu msimu ujao.
Michuano ya Ligi Daraja la Kwanza inatarajia kuanza kutimua vumbi Jumamosi ya wiki ikishirikisha timu 24 zilizogawanywa kwenye makundi matatu yenye timu nane kila moja. Vituo vitakavyotumika kwenye ligi hiyo ni Mabatini Mlandizi, Majimaji Songea na Mkwakwani Tanga.
Kundi A lina timu za Abajalo (Dar es Salaam), African Sports (Tanga), Ashanti United (Dar es Salaam), Kiluvya United (Pwani), Friends Rangers (Dar es Salaam), Lipuli (Iringa), Mshikamano FC (Dar es Salaam), Polisi Dar (Dar es Salaam).
Kundi B lina timu JKT Mlale (Ruvuma), Coastal Union (Tanga), Kimondo FC (Mbeya), Kinondoni Municipal Council (Dar es Salaam), Kurugenzi (Iringa), Mbeya Warriors (Mbeya), Njombe Mji (Njombe), Polisi Morogoro (Morogoro) na kundi C lina timu za Alliance Schools (Mwanza), Mgambo Shooting (Tanga), Mvuvumwa FC (Kigoma), Panone FC (Kilimanjaro), Polisi Dodoma (Dodoma), Polisi Mara (Mara), Rhino Rangers (Tabora) na Singida United (Singida).
Bingwa wa kila kundi atapanda Ligi Kuu msimu ujao kuchukua nafasi tatu zitakazoshuka daraja mwishoni mwa msimu wa Ligi Kuu.


