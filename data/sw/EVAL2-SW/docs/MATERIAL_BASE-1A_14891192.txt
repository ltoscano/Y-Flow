
Kiongozi wa mabohora duniani kutua nchini leo

Imeandikwa na Basil

Imechapishwa: 27 Septemba 2016

KIONGOZI Mkuu wa madhehebu ya Bohora Duniani Dk Seyyidna Mohamed Burahanuddin anawasili nchini leo kwa ajili ya kuongoza tamasha la kusherehekea mwaka mpya wa Kiislamu kwa waumini wa madhehebu hayo.

Akizungumza na waandishi wa habari Dar es Salaam jana, Kiongozi wa Bohora Tanzania, Zainuddin Adamjee, alisema waumini wa madhehebu hayo duniani watasherehekea Moharam ambao ni mwaka mpya wa Kiislamu.
Alisema sherehe hizo zitafanyika katika Msikiti wa Bohora Upanga jijini Dar es Salaam ambapo Dk Burahanuddin atawaongoza.
Alisema Dk Seyyidna anakuja na waumini 30,000 kutoka sehemu mbalimbali duniani na wengine 10,000 kutoka nchi za Umoja wa Afrika Mashariki watahudhuria sherehe hizo.
Katibu Mkuu wa Baraza Kuu la Waislamu (Bakwata), Suleiman Lolila, alisema sherehe hizo zinatarajiwa kuanza Oktoba 2 hadi 12, mwaka huu jijini Dar es Salaam na tayari wageni mbalimbali wamewasili.
"Bakwata kwa kushirikiana na Jumuiya ya Anjuman-e-Saifee Dar es Salaam ndio wenyeji wa sherehe hizo zinazoleta waumini wengi sehemu moja, wakiongozwa na Adamjee," alisema.
Aliwataka Wa tanzania kuwakaribisha wageni hao kwa ukarimu kwa kuwa ujio wao ni neema kwa uchumi wa nchi kwani watakaa kwenye hoteli mbalimbali na kutembelea mbuga za wanyama. 
Katibu Mkuu wa Bakwata alisema Rais John Magufuli na Mufti wa Tanzania Shehe Abubakar Zubeir, watashiriki sherehe hizo zitakazofanyika kwenye Msikiti wa Bohora uliopo Upanga, Dar es Salaam katika tarehe itakayotajwa.
"Tunamshukuru sana Rais wetu maana yeye ndiye aliyemualika kuja nchini wakati ule walipokutana Ikulu, Rais Magufuli ndiye amesababisha kiongozi huyu kuja Tanzania kutokana na mwaliko wake hivyo Bakwata na Waislamu wote tunampongeza," alisema na kuongeza.
Naye Murtaza Adamjee ambaye ni Mratibu wa sherehe hizo alisema wamepata ushirikiano kutoka kwa vyombo vya ulinzi na usalama kutokana na ugeni huo na pia wamepata msaada wa kutosha kutoka Wizara ya Mambo ya Nje na Ushirikiano wa Afrika Mashariki.


