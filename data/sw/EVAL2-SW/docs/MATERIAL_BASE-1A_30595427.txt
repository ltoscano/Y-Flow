Mbona mseto inaotulisha CCM ni mchungu?
Apr 11, 2014

MAMBO mawili yanawashughulisha wajumbe wa Bunge Maalumu la Katiba huko Dodoma. Yote mawili yanaugusa uhalali wa kisheria wa Muungano baina ya Tanganyika na Zanzibar.
La kwanza linaihusu Hati ya Muungano.La pili linahusu idhini,iwapo Wazanzibari waliuidhinisha Muungano.
Kuhusu Hati ya Muungano kuna wanaotaka kuiona Hati hiyo, tena wanataka kuiona nakala asilia. Utata mkubwa umezuka kuhusu Hati hiyo na kadhia hiyo ni moja ya vitendawili vya Muungano wa Tanzania.
Hati hiyo ni mkataba wa kimataifa baina ya nchi mbili zilizokuwa huru, yaani Jamhuri ya Tanganyika na Jamhuri ya Watu wa Zanzibar. Hizo ni jamhuri zilizokuwa wanachama wa Umoja wa Mataifa, kila moja ikiwa na kiti chake katika Baraza Kuu la Umoja huo. Ni jamhuri mbili zilizokuwa na haki na hadhi sawa kwa mujibu wa Mkataba wa Umoja wa Mataifa.
Kuna wenye kusema kwamba Hati ya Muungano iko Zanzibar. Wengine wanasema iko Dar es Salaam. Wengine wanasema iko Umoja wa Mataifa licha ya Umoja huo kulikanusha dai hilo.
Wengine wanasema kuwa Salim Rashid, aliyekuwa Katibu wa kwanza wa Baraza la Mapinduzi la Zanzibar, alikuwa nayo na ameichana kwa sababu haupendi Muungano. Yeye ameniambia kwamba huo ni “uzandiki” mtupu.
Kuhusu suala la idhini ya Wazanzibari, yaani iwapo Muungano uliidhinishwa na Baraza la Mapinduzi, chombo cha utungaji sheria cha wakati huo Aprili 1964, Salim Rashid anasema “la” haukuidhinishwa na Baraza hilo. Anaongeza kwa kuhoji kwamba kwa vile Baraza la Mapinduzi halikuwahi kupitisha sheria ya kuuidhinisha Muungano basi Muungano hauna uhalali wa kisheria na kwamba sasa ndiyo Chama Cha Mapinduzi (CCM)kinajaribu kuuhalalisha.
Kwa namna mambo yanavyoendelea Dodoma inaonyesha kwamba kuna njama za kulipokonya Bunge la Katiba uhuru na uadilifu wake. Nasema hivi kwa sababu CCM inahisi ya kwamba kwa vile ina idadi kubwa ya wajumbe bungeni inaweza kufanya itakacho na kuwalazimisha wajumbe wake waufuate msimamo wa chama chao.
Tusisahau kuwa mchakato wa Katiba ulipoanza tuliambiwa kwamba zoezi hilo linazihusu nchi mbili zinazounda Muungano wa Tanzania, yaani Tanganyika na Zanzibar. Na ndiyo maana katika Tume ya Katiba, iliyokuwa ikiongozwa na Jaji Joseph Warioba, nchi hizo mbili zilikuwa na uwakilishi sawa wa wajumbe 15 kutoka kila upande.
Pia Marais wawili — wa Tanzania na wa Zanzibar — waliwajibika kwa sheria kushauriana na kukubaliana juu ya hatua kadhaa za zoezi hilo la utungwaji Katiba.
Bunge la Katiba si pahala pa vyama vya siasa kufanya mapatano ya “nipe, nikupe”. La. Bunge hilo ni jukwaa ambapo wawakilishi wa Tanganyika na wa Zanzibar wakiwa washiriki wenye haki sawa katika Muungano wanatakiwa wayajadili mapendekezo makuu ya Rasimu ya Katiba ya Tume ya Warioba, hasa pendekezo kuhusu muundo wa Muungano.
Bunge hilo linakabiliwa na masuala kadhaa. Lakini lililo muhimu na lenye kuwagawa vibaya wajumbe wake ni hilo la muundo wa Muungano: iwapo muundo huo uwe wa serikali mbili au tatu. Kwa mujibu wa Warioba zaidi ya asilimia 60 ya Wazanzibari wanataka Muungano wa Mkataba ambao utaipa Zanzibar “mamlaka kamili”. Matamshi hayo yana maana ya kwamba wengi wa Wazanzibari wanadai zaidi ya ule muundo wa Muungano wa serikali tatu kama ilivyopendekezwa na Tume ya Warioba.
Suala hilo la muundo wa Muungano, kama nilivyosema, limeligawa vibaya sana Bunge la Katiba na limewasababisha wajumbe wa Bunge hilo, hasa wale watokao CCM, wafanye mambo ya ajabuajabu, yakiwa pamoja na viroja, vichekesho na kashfa. Mengine waliyoyafanya yalikuwa si ya utovu wa nidhamu tu bali hata wa adabu.
Katika zama hizi za uwazi, ilishangaza kusikia kuwa wajumbe wa CCM wamekuwa wakijaribu kutaka hata maneno “uwazi” na “uwajibikaji” yafutwe. Na wao pia wamekuwa safu ya mbele kutaka kujinyima wao na wajumbe wenzao haki ya kupiga kura kwa siri.
Mimi sina tabia ya kutabiri na ninapotabiri basi naweza tu kutabiri yaliyopita si yajayo. Lakini kwa hili nathubutu kusema kwamba ikiwa mambo katika Bunge la Katiba yataendelea kuwa shaghalabaghala kama hivi yalivyo basi Wa tanzania hawatopata Katiba mpya itayoyaridhia matakwa ya wengi wao. Wala hawatoweza kuipata demokrasia ya kikatiba. Watachoweza kupata ni jeraha litalotoka usaha kwa miaka na miaka.
Dalili tunaziona kwani hakuna la maana lililopatikana hadi sasa tangu Bunge hilo lilipoanza vikao vyake vya kuipitia Rasimu ya Pili ya Katiba. Sababu sote tunaijua: ni kuingiliwa kisiasa kwa mchakato huo au labda tuseme kuingiliwa na vyama vya siasa, na hususan, na CCM.


