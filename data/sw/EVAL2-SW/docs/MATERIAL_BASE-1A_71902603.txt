
Trilioni moja kusambaza umeme nchi nzima

Imeandikwa na Mwandishi Wetu

Imechapishwa: 24 Septemba 2016

SERIKALI imesema vijiji vyote nchini vitakuwa vimepatiwa huduma ya nishati ya umeme katika kipindi cha miaka mitano kupitia Mradi wa Umeme Vijijini Awamu ya Tatu (REA III). 

Hayo yalielezwa na Waziri wa Nishati na Madini, Profesa Sospeter Muhongo, alipokutana na Wafanyakazi wa Shirika la Umeme Tanzania (Tanesco) mkoani Kagera wakati wa ziara yake ya kukagua shughuli za utafiti wa tetemeko mkoani humo.
Akizungumzia mradi huo wa REA III, Waziri Muhongo alisema ni mradi mkubwa na fedha za kutosha zimetengwa ili kuhakikisha mradi huo unakamilika kwa wakati na kama ilivyokusudiwa.
Aidha, Waziri Muhongo alibainisha kuwa makandarasi wanane hawataruhusiwa kufanya kazi kwenye Mradi wa REA III kwa vile walishindwa kufikia malengo na makubaliano waliyokuwa wamewekeana katika utekelezaji wa Mradi wa Umeme Vijijini Awamu ya Pili (REA II).
Waziri huyo aliwaasa wafanyakazi hao kujiepusha na vitendo vya rushwa ikiwamo kuepuka mazingira yanayoweza kusababisha kuwepo kwa rushwa ili kuwa na ufanisi katika shughuli zao.
Wafanyakazi hao, walikula kiapo mbele ya Waziri huyo na kuahidi hawatajihusisha na vitendo vya rushwa na kuwa watahakikisha wanatekeleza wajibu wao kwa kufuata sheria, taratibu na kanuni zilizowekwa.
Profesa Muhongo pia aliliagiza Shirika hilo kufungua Ofisi katika maeneo ya vijijini hususan pale penye watumiaji wengi wa huduma ya umeme ili kuwaepushia usumbufu wa kusafiri umbali mrefu kufuata huduma kwenye ofisi za Tanesco ambazo zipo katika makao makuu ya wilaya na mikoa pekee.


