Kwa nini hatuna shukrani kwa U.A.E?
Jul 03, 2014

NI dhahiri sasa, nchi hii kwa namna fulani inakosa shukurani kwa baadhi ya wakuu wa nchi rafiki hasa katika uhitaji wa misaada. Hapa nazungumzia uhusiano kati ya nchi za Falme za Kiarabu na Jamhuri ya Muungano wa Tanzania.
Kimsingi, uhusiano kati ya Tanzania na nchi za Falme za Kiarabu (U.A.E) umejikita katika maeneo mengi lakini uhusiano huo ukiinufaisha zaidi Tanzania kwa njia nyingi ikiwamo misaada ya wazi kwa taifa na hata kwa taasisi moja moja, baadhi ya taasisi hizo ukweli ni kwamba hupata misaada ya ‘chini kwa chini’ nyakati za kinyang’anyiro cha Uchaguzi Mkuu na kwa rekodi tu, hili liliwahi kuchukua nafasi yake katika kinyang’anyiro cha Uchaguzi Mkuu, mwaka 2005 wakati huo Chama cha Mapinduzi (CCM) kilipomsimamisha Jakaya Kikwete kuwa mgombea wake wa nafasi ya urais dhidi ya wagombea wengine.
Kwa uchache tu, misaada mingine iliyowahi kuinufaisha Tanzania kutoka U.A.E ni pamoja na msaada wa magari, kwa idadi ya makumi kadhaa, kwa ajili ya baadhi ya balozi za Tanzania zilizoko katika nchi kadhaa.
Lakini hata katika suala la imani, waumini wa dini ya kiislamu wamekuwa wakifaidika na misaada kutoka nchi hizo mathalani katika wakati huu wa mfungo wa mwezi mtukufu wa Ramadhani. Imekuwa ni kawaida kwamba nchi hizo zimekuwa zikitoa makontena kadhaa, zaidi hata ya 20 ya tende kwa ajili ya Wa tanzania nyakati za mfungo wa Ramadhani, msaada ambao kwa sasa umepungua hadi kontena takriban nne tu kutokana na kile kinachoweza kuelezwa kwamba ukorofi au ubinafsi wa baadhi ya watendaji katika baadhi ya wizara nchini.
Wiki iliyopita, nilisoma habari iliyoandikwa na gazeti hili la Raia Mwema kwamba Kampuni ya Tanzania inayojihusisha na Uwindaji wa Kitalii, Green Mile Safaris Ltd imenyimwa kibali maalumu cha uwindaji, uwindaji uliokuwa ukihusishwa na ujio wa sehemu ya familia ya Mfalme kutoka U.A.E.
Kampuni hiyo ilinyimwa kibali cha uwindaji maalumu na Wizara ya Mambo ya Nje na Ushirikiano wa Kimataifa, ambayo ilizingatia ushauri wa Wizara ya Maliasili na Utalii, inayoongozwa na Waziri Lazaro Nyalandu. Hapa Wizara ya Mambo ya Nje na Ushirikiano wa Kimataifa ilihusika kwa sababu ujio huo ulihusu familia ya kifamle na kwa hiyo ni muhimu kuishirikisha wizara hiyo.
Katika ushawishi wao kuhakikisha kampuni hiyo ya Green Mile Safaris Ltd inanyimwa kibali hicho, Wizara ya Maliasili na Utalii iliainisha sababu ambazo bila utafiti na umakini wowote zilibebwa hivyo hivyo, kama zilivyo na Wizara ya Mambo ya Nje na Ushirikiano wa Kimataifa kwenda kwa ubalozi wa U.A.E nchini kufafanua ni kwa nini wamegoma kutoa kibali cha uwindaji huo wa kitalii.
Sababu hizo ni mbili kwamba kibali maalumu cha uwindaji kwa Kampuni ya Green Mile Safaris Ltd katika Kitalu cha Uwindaji wa Kitalii Lake Natron hakiwezi kutolewa kwa sababu; kwanza ya mvutano kuhusu kitalu hicho kuwapo mahakamani na kwa hiyo kwa Serikali, kama lilivyoeleza gazeti la Raia Mwema, kuingilia kwa kutoa kibali maalumu cha uwindaji ni kuingilia Mahakama.
Naungana na sababu zilizoweka bayana kwamba kutoa kibali si kuingilia shughuli za Mahakama kwa sababu Mahakama haikutoa zuio la kuendesha shughuli kwenye kitalu husika. Lakini hata na sababu ya pili iliyokataza utoaji huo wa kibali hicho eti kwamba Bunge linachunguza suala hilo nayo haina nguvu kimantiki, ni sababu nyepesi tu, kwa sababu Bunge ni chombo cha ushauri tu kwa Serikali lakini vile vile hilo hilo Bunge lipo katika mchakato wa ufuatiliaji na hakuna azimio lolote lilitolewa kuhusu kuzuia shughuli katika kitalu hicho ambacho kinaviziwa kwa gharama zozote ili hatimaye kumilikiwe na Kampuni ya Marekani ya Wengert Windrose Safaris (WWS) ya Marakeni kutoka mikononi mwa Kampuni ya kizawa, Green Mile Safaris Ltd.
Kwa sababu, familia ya kifalme kutoka U.A.E ilikuwa ifike kwa ajili ya uwindaji wa kitalii na hivyo kuiingizia nchi mabilioni ya fedha, eti Serikali inatoa ushauri kwamba mhusika (mgeni) aende kuwinda katika kitalu kingine chochote hapa nchini.
Ushauri huo nao kwa upande wangu hauna maana kwa sababu kadhaa, ambazo ni pamoja na ukweli kwamba mmiliki wa leseni katika kitalu cha Lake Natron amechukua mkopo kwa ajili ya kuendesha shughuli hiyo hapo Lake Natron wa takriban dola za Marekani bilioni 10, kwa dhamana ya mamlaka za huko huko U.A.E.


