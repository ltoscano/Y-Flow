Uroho wa madini kuhatarisha wanyamapori
Aug 31, 2016

IMEBAINIKA kwamba wanyamapori waliopo katika mbuga mbalimbali hapa Tanzania wako hatarini kutokana na kuruhusiwa kwa shughuli za madini katika maeneo ya hifadhi ya wanyama.

Uchunguzi uliofanywa na gazeti hili katika maeneo ya hifadhi yenye mgogoro katika siku za karibuni, umebaini kwamba kuna makampuni yanayotaka kuchimba madini kwenye hifadhi za wanyama na hivyo kuzua mgogoro mzito kati ya wahifadhi wa wanyama na mazingira dhidi ya wanaotaka kuchimba madini.

Maeneo ambayo yanaathiriwa na hali hiyo ni mikoa iliyopo katika Ukanda wa Kaskazini wa Tanzania, Nyanda za Juu Kusini pamoja na ile iliyoko Kanda ya Ziwa. Migogoro hiyo baina ya wahifadhi na watafuta madini inatajwa kuweza kuisababishia Tanzania hasara ya mabilioni ya shilingi endapo wanyama hao watatoweka.

Kwa mujibu wa gazeti la New York Post la Marekani, kama Tanzania itaendelea kuthamini uchimbaji madini kuliko ulinzi wa mazingira yake na wanyama wanaovutia watalii na wawindaji wanaokuja nchini, kuna hatari ya wanyama hao kumalizwa na majangili.

Raia Mwema linafahamu kwamba hifadhi ya Selous yenye ukubwa wa kilomita za mraba 50,000 (kubwa kuliko nchi ya Uswisi) tayari kuna eneo limemegwa kwa ajili ya uchimbaji wa madini ya Uranium kwa kampuni ya Mantra kutoka Australia.

Eneo lingine ambalo linatajwa sana ni eneo la Makao, mkoani Simiyo ambapo ingawa kuna hifadhi ya wanyama; eneo hilo linafahamika kuwa na madini ya shaba na tayari kuna wafanyabiashara wamepewa sehemu ya eneo hilo kwa ajili ya uchimbaji wa madini hayo.

Hali iko hivyo pia katika eneo la Ziwa Natron lililopo katika mkoa wa Arusha ambalo limekuwa na mgogoro wa umiliki katika siku za karibuni; kukiwa na taarifa kwamba kuna madini ya rubi ambayo kuna watu wanachimba.

“ Maeneo haya yana mgogoro mkubwa kwa sababu kuna watu wanayataka kwa kisingizio cha kutaka kuhifadhi wanyama au kazi nyingine za uwindaji lakini ukweli ni kwamba wanataka wapewe fursa ya kuchimba madini.

“ Wengine wanaomba vibali vya uchimbaji madini lakini kimsingi wanachokitaka ni kupata fursa ya kuingia kwenye hizo hifadhi na kufanya ujangili. Kuna watu wanafahamika kwa ujangili lakini cha ajabu wanaomba kazi za kuchimba madini kwenye maeneo ya hifadhi,” mmoja wa maofisa katika Wizara ya Maliasili na Utalii alimwambia mwandishi wa habari hii wiki iliyopita jijini Arusha.

Gazeti la Raia Mwema liliwahi kuripoti katika siku za nyuma kuwa mbunge wa Meatu, Salum Khamis Salum ‘Mbuzi’ (CCM) alitumia ushawishi alionao kisiasa kufanikisha upatikanaji wa leseni ya kuchimba shaba katika eneo la Gururum, Meatu mkoani Simiyu.
Mbuzi alifanikiwa kurejea tena bungeni baada ya kushinda Uchaguzi Mkuu wa Oktoba mwaka jana kwa kumwangusha mpinzani wake wa mwaka 2010, Meshack Opurukwa (Chadema), aliyedumu bungeni kwa muhula mmoja tu wa miaka mitano.

Mbuzi pamoja na washirika wake, Enock Yakobo na Abdillahi Lessani walipewa leseni hiyo Novemba 18, 2014. Leseni hiyo ilisainiwa na Ofisa Madini Kanda ya Ziwa, Mhandisi Juma Semanta, na itadumu kwa miaka saba.
Hata hivyo, upatikanaji wa leseni huo haujawaridhisha wadau kadhaa wa ardhi na mazingira kwani mbali na sheria ya kuzuia uchimbaji madini ndani ya eneo hilo, wadau wengine muhimu pia hawakuhusishwa katika upatikanaji wake.
Mwenyekiti wa Kijiji cha Makao jirani na lilipo eneo hilo, Anthony Philipo, aliliripotiwa na gazeti hili wakati huo akidai kwamba hajawahi kushirikishwa wala kujulishwa kuhusiana na utolewaji wa leseni ya uchimbaji wa madini katika hifadhi ya Mwiba, eneo ambalo kijiji hicho kilikodisha kwa wawekezaji wa Kimarekani mwaka 2008.
Anthony ambaye pia ni Diwani wa Makao alisema hana taarifa zozote kuhusu mgodi wa shaba na kuongeza, "Sina taarifa zozote kuhusu mgodi huo na sijawahi kuona watu wa mazingira na hatujui nani mmiliki."
Baadhi ya watendaji wa wilaya ya Meatu wameeleza kulalamikia hatua hiyo lakini wamekuwa wakimuogopa mbunge huyo ambaye wamesema ana nguvu kubwa na ushawishi.
“Kwa kifupi ni kwamba kuna namna ilifanyika ili watu hawa pamoja na Mbunge wetu wa sasa wapatiwe leseni hiyo. Sisi wananchi na hata viongozi wa kijiji hatufahamu lolote na wala hatukuhusika,” alisema mwanakiji ambaye hakutaka kutajwa jina.
Upatikanaji huo wa leseni ni kinyume cha sheria za nchi zinazoelekeza kuwapo kwa ushirikishwaji wa pande kadha wa kadha zinazohusika. Eneo kubwa la Meatu ni la hifadhi ingawa ukweli ni kwamba limevamiwa na wafugaji wa ndani na nje ya nchi na kuwapa wakati mgumu watunzaji na wahifadhi wa mazingira kama vile.


