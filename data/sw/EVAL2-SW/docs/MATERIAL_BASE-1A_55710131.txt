
ITILIMA YAKOPA SH1 BILIONI KUNUNULIA MADAWATI
Itilima. Baraza la Madiwani la Halmashauri ya Wilaya ya Itilima mkoani Simiyu, limeafiki mkopo wa Sh1 bilioni kwa ajili ya kununulia madawati.
Halmashauri hiyo inakabiliwa na upungufu wa madawati 21,000, hali inayosababisha wanafunzi kusoma wakiwa wamekaa chini au kwenye mawe.
Kaimu Mkurugenzi wa halmashauri hiyo, Kelisa Wambura alisema makubaliano hayo yalifikiwa jana.
“Baraza lilipendekeza kukopa fedha hizo kwenye Benki ya Rasilimali Tanzania (TIB) kwa lengo la kukamilisha upungufu wa madawati,”
alisema.
Wambura alisema baada ya kikao walipeleka mapendekezo katika kamati ya fedha ili kujadili kisha kuyawasilisha katika baraza la madiwani ili kuruhusu fedha hizo zikopwe.
Awali, Diwani wa Kata ya Kinang’weli (Chadema), Jackson Scania alipinga pendekezo hilo na kudai halmashauri inadaiwa Sh20 milioni zilizokopwa kwa ajili ya ujenzi wa maabara.
“Haiwezekani kuendelea kuongeza deni kubwa kiasi hicho wakati halmashauri bado inadaiwa deni jingine kutoka benki ya CRDB,” alisema diwani huyo kauli iliyoungwa mkono na madiwani wengine wa chama hicho. Hata hivyo, Mwenyekiti wa halmashauri hiyo, Daud Nyalamu alisema wamejipanga kikamilifu kutekeleza agizo la Rais Magufuli kuwa ifikapo Juni 30, tatizo la madawati liwe limetatuliwa.
Alisema moja ya mikakati ni kukopa fedha za kutengenezea madawati na kununua vifaa vya maabara vya shule za sekondari.


