
Utegemezi wa misaada ni mara mbili
Julius Mathias, Mwananchi jmathias@mwananchi.co.tz
Licha ya kujitanabaisha kuwa ipo mbioni kuwa huru, Serikali ya Awamu ya Tano, inaweza kuwa inategemea misaada kwa asilimia 200 ili kutekeleza miradi ya maendeleo.
Kwenye bajeti yake ya kwanza, Serikali imetenga kiasi cha Sh11.82 trilioni zitakazotumika kwenye miradi ya maendeleo, huku Sh3.6 trilioni ikiwa ni matarajio ya michango ya wahisani wa maendeleo. Kiasi kilichotengwa ni sawa na asilimia 40 ya bajeti nzima.
Kwenye bajeti ya mwisho ya Serikali ya Rais Jakaya Kikwete, Sh1.88 trilioni zilitarajiwa kukusanywa kutoka kwa marafiki wa maendeleo. Bajeti hii ya kwanza ya utekelezaji wa mpango mkakati wa kujenga uchumi huru unaotegemea viwanda, utegemezi umeongezeka kwa takribani asilimia 100. 
Bajeti ya mwisho ya Rais Mstaafu, Jakaya Kikwete iliongeza deni la taifa kutoka dola 18.6 bilioni za Kimarekani (zaidi ya Sh37.2 trilioni) mpaka dola 19.2 bilioni (zaidi ya Sh38.4 trilioni). Lilikuwa ni ongezeko la Dola 577.6 milioni (zaidi ya Sh1.15 trilioni).
Kwenye bajeti ya kwanza ya Rais John Magufuli, Serikali imepanga kukopo dola 900 milioni. Faraja iliyopo ni kwamba atalipa sehemu kubwa ya deni alilolikuta baada ya Sh8 trilioni kutengwa kwa ajili hiyo.
Kwenye hotuba yake ya mpango wa bajeti, Mwenyekiti wa Kamati ya Bunge ya Bajeti, Hawa Ghasia aliitaka serikali kutumia mikopo na misaada kutoka nje kutekeleza miradi mbalimbali nchini.
"Ipo changamoto ya kucheleweshwa kwa fedha za miradi. Serikali ione namna ya kurekebisha hili ili kuwapelekea wananchi maendeleo," alisema.
Profesa Samwel Wangwe alipongeza asilimia 40 za miradi na kubainisha kuwa ni hatua nzuri inayotoa matumaini kwa wananchi juu ya dhamira ya Serikali kubadili uchumi na kuondoa umaskini. "Serikali za mitaa nazo ziwe na mipango ya kuendeleza viwanda kwenye maeneo yao. Halmashauri za mikoa na wilaya zinatakiwa kufanya kitu ili kuunga mkono juhudi za serikali kuu," alisema Profesa Wangwe.
Licha ya misaada hiyo ya wahisani pamoja na mikopo yenye masharti nafuu, Serikali ya Magufuli itakopa Sh5.37 trilioni kutoka kwa wawekezaji wa ndani hasa taasisi za fedha.
Kiasi hicho cha fedha kinaelezwa na baadhi ya wadau kuwa kitapandisha gharama na kupunguza mikopo inayostahili kwenda kwenye sekta binafsi, hivyo kuathiri mchango wake katika kukuza viwanda nchini.
Julian Gumbwa, mtaalamu wa masuala ya fedha na biashara, anasema kila biashara huathirika kutokana na hali ya soko. Endapo fedha za mikopo zitapungua, "riba itapatikana kutokana na idadi ya wateja watakaokuwa wanahitaji huduma hiyo". 
Gavana wa Benki Kuu, Profesa Benno Ndullu alibainisha kuwa hilo haliwezi kuleta athari kwani ni utaratibu uliozoeleka duniani kote.
"Nchi zote zinakopa ili kulipa madeni yaliyoiva. Ni kawaida," alisema.
"Benki zina fedha nyingi ambazo hazikopeshwi zote. Serikali ni miongoni mwa wateja ambao hawawezi kumaliza fedha zilizopo kwenye benki zote hapa nchini."
Kuhusu riba, alisema imekuwa ikishuka kadri siku zinavyokwenda. Kwa muda kama huu mwaka jana, alisema, riba ilikuwa asilimia 18. Lakini sasa imeshuka mpaka asilimia 14.
Hoja ya Julian iliungwa mkono na Ahmed Masumai, mkuu wa Kitengo cha Uwekezaji wa Masoko ya Mitaji wa Benki ya CRDB, aliyeeleza kuwa ni jukumu la Serikali kuweka mazingira ya kushusha gharama za mikopo.
Akilinganisha riba iliyopo, alisema: "Mwaka jana dhamana za serikali zilikuwa na asilimia 10, lakini sasa ni 17. Endapo hakutakuwa na juhudi za kukishusha, riba itakuwa juu. Huenda ikawa zaidi ya asilimia 20 kama ilivyo sasa."
Akiwasilisha maoni ya kamati kuhusu muongozo wa bajeti kwa mwaka wa fedha 2016/2017, Ghasia aliishauri Serikali kudhibiti na kupunguza misamaha ya kodi hasa isiyo na tija pamoja na kuanzisha miradi mikubwa ya kielelezo (flagship projects). Ili kufanikisha azima ya kujenga viwanda na uchumi huru, alishauri serikali kushugulikia uhaba wa umeme na maji, ushindani usio wa haki, miundombinu duni, uhaba wa mitaji na fedha na upatikanaji wa masoko.
Wakati hatua za dhati za kukabiliana na uhaba wa wataalamu na teknolojia zikichukuliwa, mbunge huyo alipendekeza kuangalia vizuri sheria.
"Ni vizuri kutua tatizo la sheria zinazokinzana katika uwekezaji pamoja na kupunguza madeni makubwa ya Serikali," alisema.
Kamati imeitaka serikali kuhaulisha sheria zote zinazohusiana na uwekezaji pamoja na ubia nchini. Mfano ni Sheria ya Uwekezaji ya mwaka 1997, Sheria ya Madini mwaka 2010 na sheria ya Manunuzi 2011.
Mwaka wa fedha unaoisha mwezi huu, serikali ilitenga asilimia 25 ya bajeti yake kwa ajili ya miradi ya maendeleo lakini kamati ilisema: "Ingawa vyanzo vya fedha viliainishwa, fedha hazikupatikana kwa wakati uliopangwa au kutofika kabisa hivyo kuathiri uwekezaji."
Wadau wanasubiri kuona jinsi Rais Magufuli na Serikali yake watakavyokabiliana na changamoto hii kuweka matumaini ya wengi waliochoshwa na umaskini usiofanana na rasilimali za taifa lao


