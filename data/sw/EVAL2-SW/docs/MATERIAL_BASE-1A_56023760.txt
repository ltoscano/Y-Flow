Mgeni usivae sketi India- Waziri
Sep 29, 2016

INDIA

WAZIRI wa Utalii wa India, Mahesh Sharma, mwezi uliopita alitoa angalizo kwa wanawake wageni wanaozuru India akiwataka kutovaa sketi wakiwa nchini humo, akisisitiza kuwa ni kwa “usalama wao.”

Waziri Sharma alitoa kauli hiyo wakati wa uzinduzi wa vipeperushi maalumu vya kuhamasisha utalii vyenye maelekezo maalumu kwa watalii wanaofika India, vitakavyokuwa vikikabidhiwa kwa watalii husika.

"Kutakuwa na kipeperushi mfano wa kadi, hiki kitakuwa na maelekezo kuhusu mambo gani mtalii anaweza kufanya na ni mambo gani si ruksa kufanya. Miongoni mwa mambo ya msingi ni pamoja na 'usitembee usiku peke yako.' 'Usivae sketi,'" anasema waziri huyo 

Hali hiyo imekuja huku kukiripotiwa matukio kadhaa ya udhalilishaji wa wanawake ikiwamo matukio ya ubakaji, huku mamlaka nchini humo ikichukua hatua kadhaa, ikiwamo kufanyia marekebisho sheria kadhaa ili zitoe tafsiri ya uhakika kuhusu tendo la kubaka na mbakaji.

Inaelezwa kwamba licha ya kuwapo kwa matukio ya mara kwa mara ya ubakaji, India bado imekuwa ikikabiliwa na upungufu wa vifaa vya maabara kwa ajili ya kuibua ushahidi wa matendo hayo ya ubakaji. 

Hata hivyo, kauli hiyo ya waziri wa utalii imezua ukosoaji mkali dhidi yake na serikali kwa ujumla, wakosoaji wakiweka bayana kwamba ni kauli iliyolenga kusukuma lawama kwa wanawake na kuifanya serikali kukwepa jukumu lake la msingi la kuimarisha ulinzi na uhifadhi wa haki za binadamu.

Baada ya ukosoaji mkali, waziri huyo alijitokeza na kuzungumzia tena suala hilo akisema; “Mimi ni baba wa mabinti wawili…kamwe siwezi kuwachagulia wanangu aina ya mavazi ya kuvaa." 

Akaendelea; "Marufuku iliyowekwa si ya kawaida, na vile vile kutoa hadhari si kosa la uhalifu…. Ni tahadhari tu. Nchi mbalimbali duniani zimekuwa zikitoa tahadhari mara kwa mara kuhusu wageni."

Inaelezwa kwamba hii si mara ya kwanza kwa waziri kutoa kauli au tamko tata kiasi cha kuzua mjadala wenye ukosoaji mkali kuhusu usalama wa mwanamke. Mwaka jana alitoa tamko kuwataka wanawake nchini India kutofanya matembezi nyakati za usiku.

"Wasichana wote wanaotaka kwenda kustarehe usiku katika maeneo mbalimbali wanaweza kuwa sahihi kuhusu uamuzi wao huo, lakini wajue kwamba hatua hiyo si utamaduni wa watu wa India," alisema.

Mwisho


