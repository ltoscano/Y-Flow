Vituo 36 vya hali ya hewa vyapata vifaa

Imeandikwa na Kennedy Kisula, Mtwara

Imechapishwa: 08 Oktoba 2016

OFISI ya Waziri Mkuu Kitengo cha Maafa kimenunua vifaa vya kukusanyia taarifa za awali mwaka huu kwa ajili ya vituo 36 vya hali ya hewa.

Mratibu wa Mradi wa Taifa wa Uboreshaji wa Taarifa za Mabadiliko ya Tabia ya Nchi na Mifumo ya Utolewaji wa tahadhari za awali katika Ofisi ya Waziri Mkuu Alfrei Daniel, alisema hayo jana wakati alipokuwa akizungumza na waandishi wa habari, mashirika yasiyokuwa ya kiserikali katika mikoa ya Lindi na Mtwara. 
Alisema kwamba vifaa hivyo vilishakabidhiwa kwa Mamlaka ya Idara ya Hali ya Hewa (TMA) na tayari vilishafungwa katika vituo 17 kati ya hivyo 36.
Daniel alisema kwamba kila kifaa kinagharimu dola za Marekani 40,000 katika kituo kimoja na kwamba mradi huo ambao ulianza mwaka 2014 unatarajiwa kukamilika mwaka 2018. Mratibu huyo alisema wilaya za Liwale mkoani Lindi na Arumeru mkoani Arusha zilichukuliwa kwa majaribio juu ya ukusanyaji wa taarifa za awali za majanga na maafa.
Aliongeza kwa kusema kwamba taarifa zitakazopatikana na awali kwa mradi huo zikifanya vizuri huduma hiyo itasambaa katika wilaya zote nchini hapa.
Mwakilishi wa Idara ya Hali Hewa (TMA), Hellen Msemo alisema kwamba vifaa hivyo vilivyotolewa na ofisi ya waziri mkuu vitaweza kuvifikia vituo 100 ambavyo vinatakiwa kuwa na vifaa hivyo.
Msemo ambaye ni mtaalamu wa Idara ya Hali ya hewa alisema kwamba ukosefu wa vifaa baadhi ya vituo ni changamoto inayosababisha kazi ya utabiri kutokamilika kwa asilimia 100 inakuwa asilimia 70 au 80.


