
SMZ yaombwa kuwasilisha marekebisho ya Katiba

Imeandikwa na Khatib Suleiman, Zanzibar

Imechapishwa: 05 Oktoba 2016

SERIKALI ya Mapinduzi ya Zanzibar (SMZ) imeombwa kuwasilisha marekebisho ya Katiba ya Zanzibar ambayo yataondoa na kufuta wanasiasa katika muundo wa Tume ya Uchaguzi ya Zanzibar (ZEC) kwa lengo la kuondoa malumbano na migogoro inayojitokeza wakati wa uchaguzi inayotokana na utashi wa kisiasa. 

Mwakilishi wa Jimbo la Shauri Moyo, Hamza Hassan Juma ametoa ombi hilo wakati alipochangia marekebisho ya Katiba ya Zanzibar ya 11 ya Mwaka 1984 ambayo yametoa nafasi kwa Rais wa Zanzibar, kuchagua wajumbe wawili wa Baraza la Wawakilishi bila ya kushauriana na Kiongozi wa Kambi ya Upinzani katika Baraza la Wawakilishi.
Juma alisema kitendo cha kuondoa wanasiasa katika Tume ya Uchaguzi ya Zanzibar kwa kiasi kikubwa kitapunguza mivutano na misuguano na muundo wa Tume hiyo kubakiwa na wataalamu kwa ajili ya kuleta ufanisi.
Alisema, makamishna wa Tume ya Uchaguzi ya Zanzibar wamekiuka maadili ya viapo vyao pale walipopinga tangazo la Mwenyekiti wa Tume ya Uchaguzi ya Zanzibar, Jecha Salim Jecha la kufuta matokeo ya Uchaguzi Mkuu wa Oktoba 25, mwaka jana baada ya kubainika kuwepo kwa kasoro ambazo zilitokana na mbinu na ujanja za ukiukwaji wa sheria za uchaguzi katika vituo vya kupiga kura huko Pemba.
Alisema kitendo cha makamishna wa ZEC kutoka Chama cha Wananchi (CUF) kupinga uamuzi wa Mwenyekiti wa ZEC kufuta matokeo ya uchaguzi ambayo yalitangazwa na mgombea wa CUF, Maalim Seif Sharif Hamad kwa madai ya kukiukwa kwa taratibu za uchaguzi, yalihatarisha amani na utulivu wa nchi kwa kiasi cha kutishia kuitia nchi katika vurugu za kisiasa.
Alisema ingawa lengo la serikali la kuruhusu Tume ya Uchaguzi ya Zanzibar kuwepo kwa wanasiasa yalikuwa na madhumuni mazuri, lakini ushabiki wa kisiasa wa kila upande kuvutia chama chake, athari zake zimejitokeza kwa kiwango kikubwa katika uchaguzi wa mwaka jana ambao ulifutwa.
Marekebisho ya Nane ya Katiba ya Zanzibar yaliyofanywa na wajumbe wa Baraza la Wawakilishi kisiwani Pemba mwaka 2012, yaliruhusu muundo wa Tume ya Uchaguzi kurekebishwa na kuwaingiza wanasiasa katika taasisi hiyo kwa lengo la kuleta maridhiano ya kisiasa na kumaliza siasa za chuki.
Tume ya Uchaguzi ya Zanzibar inaundwa na makamishna saba kutoka vyama vitatu vya siasa kikiwamo CCM, CUF na Demokrasia Makini, ambapo katika uchaguzi wa mwaka jana, wajumbe wa CCM na CUF walivutana na kutofautiana kuhusu matokeo ya Uchaguzi Mkuu wa Oktoba katika nafasi ya urais wa Zanzibar.


