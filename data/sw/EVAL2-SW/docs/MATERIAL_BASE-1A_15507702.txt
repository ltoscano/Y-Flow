Mawaziri hawa wakiboronga Rais awajibike au awajibishwe!
Jan 23, 2014

KUNA msemo wa Kiswahili wenye kumtaka mtu ashughulikie tatizo au jambo fulani badala ya kulikwepa-kwepa au kulizunguka-zunguka; yaani, aache “kuuzunguka mbuyu”. Ni msemo unaofanana maana na ule wa Kiingereza wa “Beating around the Bush”. Misemo hii kimsingi inaonya mtu kuwa mkweli wa kulisema jambo au kushughulikia jambo moja kwa moja badala ya kuliogopa kulisema na badala yake kutumia maneno mengi kulizunguka jambo hilo.

Wa tanzania wameaminishwa kuwa tatizo kubwa la utendaji wa serikali liko kwa mawaziri na manaibu wao na kwamba hawa wakibadilishwa au wakiondoshwa na wakaingizwa wengine basi udhaifu au matatizo hayo ya kiutendaji nayo yatatoweka. Kwa mara nne sasa tumekuwa tukisubiri kwa hamu kubwa kujua “nani atatoka na nani ataingia” ili angalau tupate mwanga wa kuona ni serikali ya namna gani itashika uongozi wa kiutendaji wa kisiasa nchini.

Kwa vile tumeaminishwa kuwa ni “mawaziri” ndio wenye kusimamia utekelezaji wa shughuli za serikali na kuwa wao ndio wanatakiwa kuwa na majibu ya upungufu wa wizara zao basi haituchukui muda mrefu kujikuta tunakatishwa tamaa hasa tunapoona mambo yale yale ambayo tumekuwa tukiyalalamikia yakitokea tena na tena na kutufanya tuanze kumlilia tena waziri awajibike hadi inafika mahali tunaanza kutaka Baraza la Mawaziri lipanguliwe.

Kimsingi tumekuwa tukifanya kile kinachosemwa kwenye huo msemo wetu hapo juu – tunazunguka Mbuyu. Kwa sababu tunazozijua sisi wenyewe hatutaki kuamini kuwa mtu wa kwanza kuwajibika na kuwajibishwa kwa utendaji wa watu walio chini yake ni Rais Jakaya Kikwete mwenyewe siyo Katibu Mkuu wa Wizara, siyo Katibu Mkuu Kiongozi wala siyo Waziri au Naibu wake. Mtu mwenye kuwajibika kwa utendaji kazi wa utumishi wa umma Tanzania ni Rais wa Jamhuri ya Muungano.

Katiba yetu ya sasa inasema wazi kuwa “Shughuli zote za utendaji za Serikali ya Jamhuri ya Muungano zitatekelezwa na watumishi wa serikali kwa niaba ya Rais” (Ibara 35:1). Kwa maneno mengine watendaji wa serikali wanafanya hivyo kwa niaba ya Rais. Ibara ya 36 inaweka mzigo huu vizuri kabisa mikononi mwa Rais na kumpa mwanya kuingilia kati hata utendaji kazi wa vyombo vingine vya ajira katika utumishi wa umma. Ndio maana wakati mwingine Rais amewahi kusikika akijitambulisha kama “mwajiri mkuu” (rejea mgogoro wa madaktari).

Kama hili ni kweli – basi ni wazi kabisa kuwa kumwangalia Waziri Mkuu kama mtu wa kumbebesha mzigo wa uzembe wa mawaziri au ugoigoi wa watendaji wengine wakati mwingine siyo sahihi. Siyo sahihi kwa sababu Waziri Mkuu katika mfumo wetu wa utawala ni mteule wa Rais tu – siyo Mkuu wa Serikali wala siyo Mkuu wa Nchi. Waziri Mkuu siyo Amiri Jeshi Mkuu na zaidi ni kwamba mawaziri na manaibu waziri hawawajibiki mbele ya Waziri Mkuu japo yeye ni kiongozi wao. Mawaziri wote wanawajibika kwa Rais na wanafanya kazi kwa ‘ridhaa yake’.

Hii ina maana basi kuwa Wa tanzania inabidi tuamue hivi sasa nani anapaswa kuwajibishwa madudu kama Operesheni Tokomeza na Operesheni Kimbunga yanatokea. Tumeona kwenye baadhi ya video za operesheni hizi jinsi maofisa wa vyombo vya usalama wakiwanyanyasa wananchi, kuwaadhibu watu waliosalimu amri na kuwabeba kama watumwa bila yeyote kati yao kuwajibishwa. Lakini kwa haraka tunataka mawaziri ndio wawajibike!

Mabadiliko haya ambayo Rais kayafanya katika baraza lake yanatuashiria jambo moja tu kuwa Rais Kikwete ama hajali kinachofanyika au hajui kinachofanyika na kama anajua na anajali basi siyo kwa ule uzito ambao watu wanafikiria anapaswa kuwa nao. Matokeo yake ni kuwa yeye naye anaamini kuwa watu wenye matatizo ni mawaziri na watu walio chini yake. Hajakubali kuwajibika hata mara moja kwa makosa yake mwenyewe.

Tumeliona hili kuanzia sakata la Richmond na wengine wanaweza kusema kuwa sakata la IPTL hadi Dowans! Tumeshuhudia kuanguka kwa elimu na kuongezeka kwa vitendo vya uvunjaji wa haki za binadamu na zile za kirais. Lakini sote kama tusio na akili timamu hatutaki kumnyoshea kidole Rais kwa sababu hatutaki kuamini kuwa yeye ndiye anapaswa kuwa wa kwanza kuwajibika. Yeye anapaswa kuwa wa kwanza kuulizwa. Ile Kamati Kuu ya CCM ilipowaita mawaziri kuwahoji walipaswa kumwita na aliyewateua kumhoji.

Sasa jaribio hili la mabadiliko ya kimapambo ya Baraza la Mawaziri yanapaswa kutufanya tufumbue macho yetu na kuuona mbuyu ambao tumekuwa tukijitahidi sana kuukwepa – kwamba kama madudu ‘yale yale’ yataendelea kutokea tena chini ya watu hawa wapya na wale walioachwa ni lazima tukubali kuwa wakati umefika wa kuanza kumnyoshea kidole Rais kama alivyofanya Mbunge wa Ubungo John Mnyika pale alipotoa sababu za vitu gani vimetufikisha “hapa”.


