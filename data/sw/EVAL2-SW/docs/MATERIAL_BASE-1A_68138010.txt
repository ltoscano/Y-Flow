

Na Asifiwe George, Dar es Salaam
BAADHI ya viongozi wa serikali hapa nchini, wamekuwa wakipigia debe suala la usafi wa mazingira hasa katika Jiji la Dar es Salaam akiwemo Rais Dk. John Mafuguli, ambaye alionyesha mfano katika siku ya sherehe za Uhuru ambapo aliungana na Wa tanzania kufanya usafi katika maeneo mbalimbali nchini. 
Pia jitihada hizo zimeonekana kuwa endelevu ambapo viongozi wengi wamekuwa wakihamasisha suala la usafi katika maeneo mbalimbali lengo likiwa ni kuondokana na magonjwa ya milipuko.
Mkuu wa Mkoa wa Dar es Salaam, Paul Makonda, amewataka wanafunzi wa shule za msingi Wilaya ya Kinondoni kuwa mabalozi wa usafi na kuacha kutupa taka ovyo barabarani na kuahidi kuwa atakayembaini kuwa mchafu yeye mwenyewe atamkamata.
Makonda alitoa kauli hiyo hivi karibuni, wakati akikabidhiwa madawati 500 yenye thamani ya Sh milioni 82.5 na Kampuni ya Simu za mkononi ya Tigo Tanzania. 
Katika makabidhiano hayo yaliyofanyika katika Shule ya Msingi kawawa iliyopo Kigogo Luhanga, Manispaa ya Kinondoni jijini Dar es Salaama, makonda alisema; “Tunapenda kutoa shukrani zetu za dhati kwa Kampuni ya Tigo kwa kuwa mdau muhimu kwetu katika jitihada zinazoendelea za kujaribu kupunguza tatizo la ukosefu wa madawati ya kutosha katika shule za msingi za mkoa wetu wa Dar es Salaam.
“Ni dhahiri kwamba msaada huu wa madawati 500 utawawezesha mamia ya wanafunzi wetu kupata sehemu za kukaa na hivyo kujipatia elimu katika mazingira bora zaidi.”
Makonda pia alisisitiza suala la usafi kwa wanafunzi ambapo anasema; “ni aibu wanafunzi wa shule ya msingi kutoka Wilaya ya Kinondoni kuwa wachafu na kufeli katika masomo yenu, mnatakiwa kuwa mabalozi wa usafi kuanzia nyumbani kwenu, shuleni hata mnapoona makopo yamezagaa barabarani muyaokote na watakaokuwa wachafu mimi mwenyewe nitawakamata,” anasema Makonda.
Anasema wanafunzi 1500 watanufaika na madawati hayo ambapo kutokana na ubora wake yatadumu kizazi na kizazi, hivyo anawataka wasiwe miongoni mwa wanaoshindwa kufikia malengo kutokana na changamoto mbalimbali ikiwamo ya madawati.
Makonda anasema madawati hayo yataboresha mazingira ya kujifunzia kwa watoto katika Wilaya ya Kinondoni na kuwataka wadau wengine kuunga mkono ili kuweza kupunguza changamoto ya madawati katika Jiji la Dar es Salaam.
Anasema madawati hayo yamegawanywa katika shule 10 ambazo ni Kawawa, Makabe, Upendo, Bunju ‘A’, Sakasala, Malamba Mawili, Tegeta ‘A’, Mbezi juu, Mtongani na Wazo hili ambapo kila shule itapata madawati 50.
Ukosefu wa madawati katika shule ni moja ya changamoto inayozikabili shule nyingi nchini pamoja na kwamba Serikali imekuwa na mipango mikakati ya kuhakikisha kwamba kila shule inakuwa na madawati ya kutosha.
Makonda anasema usafi wa mazingira ni njia ya kuendeleza afya kwa kuzuia mawasiliano ya binadamu na athari za taka. Athari hizo zinaweza kuhusu mwili, mikrobiolojia, biolojia au kemikali vikolezo vya ugonjwa.


