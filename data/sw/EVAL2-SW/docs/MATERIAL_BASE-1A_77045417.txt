
RC aombwa kuingilia kati mgogoro

Imeandikwa na Mwandishi Wetu, Longido

Imechapishwa: 28 Oktoba 2016

WANANCHI wa Kata ya Tingatinga iliyopo wilayani Longido mkoani Arusha, wamemuomba Mkuu wa Mkoa wa Arusha, Mrisho Gambo kuingilia kati mgogoro wa muda mrefu wa malisho kati yao na mwekezaji wa shamba la Ndarakwai. 

Mgogoro huo wa eneo la malisho unatajwa kusababisha wafugaji kukamatwa na Polisi wilayani Siha na kufunguliwa kesi, ikiwemo viongozi wa Serikali ya vijiji wanaofuatilia mifugo yao pindi inapokamatwa. 
Wakizungumza katika mkutano wa hadhara baadhi ya wananchi hao akiwemo Diwani wa Kata hiyo, Peter Lekaneti walisema kwa nyakati tofauti kuwa mgogoro huo ni wa muda mrefu.
Ilielezwa kuwa shamba hilo lililozungushiwa uzio wa umeme lililopo mpakani mwa wilaya ya Siha na Longido limekuwa kero kwa wananchi wanaopeleka ng’ombe kwa ajili ya malisho. 
Hivyo alimuomba Gambo kuingilia kati suala hilo kwa sababu mwekezaji wa shamba hilo Peter Johns amekuwa hana uhusiano mzuri na wananchi hao na kwamba mara kwa mara amekuwa akitumia polisi wa Siha kukamata wananchi walioingiza mifugo ndani ya shamba hilo.
Mkutano huo ulielezwa kuwa hata ng’ombe wakikamatwa hawajulikani wanapopelekwa huku baadhi ya wananchi wakiwekwa mahabusu zaidi ya miezi miwili kwa kusingiziwa kuwa wameharibu mali.
Mwenyekiti wa kijiji hicho, Saruni Kitumi alimuomba Gambo kuhakikisha anatatua mgogoro huo.
Baada ya kusikia malalamiko yao, Gambo alimuagiza Mkuu wa Wilaya ya Longido, Daniel Chongolo kuhakikisha anakutana na mwekezaji Peter na kuzungumza naye kuhusu malalamiko hayo.


