
DC Kibaha aonya wafugaji

Imeandikwa na John Gagarini, Kibaha

Imechapishwa: 05 Oktoba 2016

MKUU wa Wilaya ya Kibaha mkoani Pwani, Assumter Mshama, ameweka kipindi cha mpito kwa wafugaji wa wilaya hiyo, kutoingiza mifugo kwenye mashamba ya wakulima, wakati serikali inaangalia namna ya kumaliza migogoro baina yao na wafugaji. 

Aliysema hayo ofisini kwake mjini Kibaha wakati alipokutana na viongozi wa wafugaji baada ya agizo lake la kuwataka wafugaji kupunguza mifugo yao kulingana na maeneo yalitengwa.
Mkuu huyo ametoa mwezi mmoja kuanzia Septemba 15 hadi Oktoba 15 mwaka huu kwa wafugaji kwenda kwenye maeneo yao kupunguza migogoro baina yao na wakulima.
Amesema katika kipindi hicho cha mpito, kabla ya uamuzi mwingine haujachukuliwa, hawapaswi kulisha mifugo kwenye mashamba ya wakulima na endapo watafanya hivyo, ng'ombe watakaoingia kwenye mashamba watagawana na wakulima walioharibiwa mazao yao. 
Mbunge wa Jimbo la Kibaha Vijijini, Hamoud Jumaa, alitaka maeneo yaliyotengwa kwa ajili ya wafugaji, yaainishwe ili kupunguza migogoro hiyo ambayo kwa sasa imekithiri wilayani humo.
Jumaa alisema kuwa endapo maeneo hayo yataainishwa, itasaidia kupunguza mifugo kuingia kwenye mashamba ya wakulima na kusababisha uvunjifu wa amani. 
Mkurugenzi wa Halmashauri ya Wilaya ya Kibaha, Tatu Seleman, aliwataka wafugaji kukaa kwenye maeneo yao ambayo walitengewa.
Seleman alisema kuwa, maeneo yaliyotengwa kwa ajili ya wafugaji hawayatumii na kutaka kukaa na wakulima, jambo ambalo limeleta sintofahamu kwa pande hizo mbili.
Katibu wa Chama cha Wafugaji nchini, Magembe Makoye alisema imefika wakati wafugaji kukubali mabadiliko kwa kufuga kisasa kwa kutegemea ukubwa wa eneo.
Makoye alisema, mifugo imekuwa ni mingi huku eneo la kufugia likiwa dogo, hali ambayo inasababisha migogoro ya mara kwa mara baina ya wakulima na wafugaji pia aliomba kuwe na ushirikishwaji wa maamuzi ya namna ya ufugaji.
Mfugaji Amerika Chamiti amesema kuwa ni vema mipaka iliyowekwa baina ya wakulima na wafugaji ioneshwe ili kupunguza migogoro hiyo kwani pande hizo zimekuwa zikiingiliana.
Kikao hicho kimekuja baada ya Mkuu wa Wilaya hiyo, Assumter Mshama kutoa mwezi mmoja hadi Oktoba 15, wafugaji wote wawe wamekwenda kwenye maeneo waliyopangiwa pamoja na kupunguza mifugo ili kuepusha migogoro baina ya wakulima na wafugaji.


