
Benki ya Dunia yaridhishwa matumizi fedha za mazingira

Imeandikwa na Khatib Suleiman, Zanzibar

Imechapishwa: 20 Oktoba 2016

UJUMBE wa Benki ya Dunia ukiongozwa na Ofisa Mwandamizi anayeshughulikia miradi ya Mfuko wa Maendeleo ya Jamii (Tasaf), Muderis Abdallah umesema umeridhishwa na matumizi ya fedha katika kulinda mazingira na kuwawezesha wakulima kuendelea na shughuli zao za kilimo ambazo awali zilisitishwa.

Ameyasema hayo wakati ujumbe wa taasisi hiyo ulipofanya ziara kuangalia mradi wa ujenzi wa tuta kuzuia maji ya chumvi ya bahari kuingia katika maeneo ya shughuli za kilimo cha mpunga.
Alisema Benki ya Dunia imeridhishwa na ubunifu wa wananchi hao wa shehia ya Ndagoni, kwani umewawezesha kuendelea na kazi za kilimo cha mpunga baada ya kusitisha shughuli hizo kwa zaidi ya miezi sita kutokana na maji ya chumvi kuvamia mashamba yao.
Ujenzi wa tuta lenye urefu wa meta 200 na upana wa meta nane, limewarudisha wakulima takribani 360 katika shughuli zao za asili za kilimo.
Mkurugenzi Mtendaji wa Tasaf, Ladislaus Mwamanga alisema shehia 9,997 zimefaidika na mradi wa Tasaf Unguja na Pemba ambapo awamu ya tatu imejikita moja kwa moja katika kuzinusuru kaya masikini.
Naibu Katibu Mkuu, Ofisi ya Makamu wa Pili wa Rais, Ahmada Kassim alisema Serikali ya Mapinduzi ya Zanzibar ipo makini katika kuona kwamba fedha za Tasaf zinawafikia walengwa moja kwa moja.
Ujumbe wa Benki ya Dunia ulikuwepo nchini kufanya tathmini na kuangalia matumizi ya fedha za Tasaf Awamu ya Tatu ambazo zimetolewa ili kuzinusuru kaya za watu wanaoishi katika mazingira ya umasikini.


