Ni werevu wa CCM au ujinga wa Wa tanzania?
Apr 23, 2014

WIKI iliyopita Profesa Palamagamba Kabudi – mjumbe wa iliyokuwa Tume ya Katiba, alitoa kauli huko Zanzibar inayofikirisha.
Ni kauli inayogusa jambo ambalo limekuwa likinitatiza kwa muda mrefu kupata jibu; maana kila ninapotafakari kulikoni naishia kujiuliza swali lile lile: Ni werevu wa chama tawala CCM au ni ujinga wa Wa tanzania?
Akizungumza katika kongamano la kujadili Miaka 50 ya Muungano, Profesa Kabudi aligusia kuhusu kinachoendelea kwenye Bunge la Katiba mjini Dodoma.
Profesa Kabudi, miongoni mwa mambo mengine mazito yaliyosababisha hata TBC 1 imkatie matangazo, alisema hivi kuhusu suala la shinikizo linaloendelea la kukubaliwa kwa mfumo wa serikali mbili kinyume cha matakwa ya wananchi ya mfumo wa serikali tatu:
“Ujinga wa kizazi hiki tusidhani utakuwa ujinga wa kizazi cha kesho. Vizazi vijavyo vya Tanzania vitakuwa na ujinga wake. Ni vyema kuwawekea misingi lakini waje kuishi na ujinga wao kuliko kulazimisha ujinga wako kwa sababu wewe ujinga wako ndiyo amali yako lakini kwa wengine siyo amali.”
Maneno hayo ya Profesa Kabudi kuhusu ujinga wa kizazi chetu hiki yalinikumbusha kauli nyingine iliyopata kutolewa na Rais wa awamu ya tatu, Benjamin Mkapa ya kwamba Wa tanzania ni wavivu wa kufikiri.
Mara nyingi (kama sio zote) mjinga ndiye huwa mvivu wa kufikiri. Kwa hiyo, kauli hizo mbili – ya Profesa Kabudi na ya Rais mstaafu Mkapa zinafanana kwa namna fulani. Zinafanana; maana zote zinazungumzia ujinga na uvivu wa kufikiri wa kizazi hiki cha Wa tanzania!
Huko nyuma nilipokuwa nikitafakari mustakabali wa taifa letu, niliishia kwenye swali lile lile: Ni werevu wa chama tawala CCM au kweli ni ujinga wa Wa tanzania unaotokana na uvivu wao wa kufikiri?
Vyovyote vile, sasa naamini pasipo shaka yoyote kwamba, Wa tanzania tu wavivu wa kufikiri, na kwa sababu tu wavivu wa kufikiri, tu wajinga! Vinginevyo, mambo yasingeenenda katika nchi yetu kama yanavyoenenda, na bado mambo yakaendelea kubaki sawa tu kama yalivyo.
Chukulia mfano wa Bunge la Katiba linaloendelea na kikao chake mjini Dodoma. Watu wengi tu – wasomi na wasio wasomi wamezungumza na wameandika tena na tena na tena ya kwamba, kinachofanyika huko, hivi sasa, ni kutengeneza Katiba ya nchi inayotokana na maoni na msimamo wa CCM, na si wa wananchi.
Wameandika na kuzungumza tena na tena ya kwamba, huwezi kuyaweka pembeni maoni ya wananchi kwenye Rasimu ya Katiba iliyoandaliwa na iliyokuwa Tume ya Katiba kwa kuwahoji wananchi sehemu mbalimbali nchini, na kisha ukaibuka na Katiba utakayoiita “ni ya wananchi”. 
Hiyo ni hadaa. Ni hadaa kwa sababu Katiba ya wananchi haiwezi kutengenezwa na chama kimoja tu cha siasa. Ni hadaa kwa sababu Bunge la Katiba limesheheni wajumbe wa CCM tu, na mbaya zaidi wajumbe hao wameamua kuyatosa pembeni maoni ya wananchi kama yalivyowasilishwa kwenye rasimu.
Lakini kwa sababu ya ujinga wetu huo, sisi wananchi wa kawaida hatuioni hiyo kuwa ni hadaa. Maana, kama Wa tanzania tungekuwa ni werevu na si wajinga, tungalimshinikiza Rais Kikwete kusitisha Bunge hilo la Katiba na kuyaokoa mabilioni ya fedha za walipakodi yanayoteketea bure.
Kwa mtazamo wangu, ni mabilioni ya pesa za walipakodi yanayoteketea bure kwa sababu, mwisho wa yote, Katiba itakayotengenezwa Dodoma katika mazingira hayo, kamwe haiwezi kuwa ni Katiba ya wananchi. Na kwa maana hiyo, haiwezi kudumu hata miaka 20 tu kabla haijatupiliwa mbali.
Kwa hakika, naweza kwenda mbali zaidi na kusema ya kuwa ingalikuwa ni katika nchi nyingine zenye demokrasia iliyokomaa na wananchi wasio wavivu wa kufikiri na wabunge wasioweka mbele maslahi yao binafsi, Rais Kikwete angelikwishapigiwa kura ya kutokuwa na imani naye, kwa sababu ya kushindwa kuilinda Katiba ya Jamhuri ya Muungano aliyoapa kuilinda wakati akiapishwa urais.
Lakini kwa sababu ya uvivu wetu wa kufikiri, hatuelewi au hatujui ya kwamba Rais Kikwete ameikosea Serikali ya Jamhuri ya Muungano wa Tanzania kwa kukaa kimya na kuiruhusu Zanzibar kuifanyia marekebisho Katiba yake mwaka 2010 – marekebisho ambayo yamepora mamlaka ya Rais wa Muungano (mamlaka yake), na kumfanya asiwe na nguvu zozote Zanzibar.
Kama tungekuwa si wavivu wa kufikiri (wajinga), tungelikwishadai maelezo kutoka kwa Rais Kikwete kuhusu hilo. Tungalikwishamuuliza: Alikuwa wapi mwaka 2010 wakati Zanzibar ikirekebisha Katiba na kuweka vifungu vinavyokiuka Katiba ya Muungano?


