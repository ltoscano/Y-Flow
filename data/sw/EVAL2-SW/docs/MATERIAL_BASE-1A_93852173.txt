
Kunywa maji kunazuia kupata vijiwe kwenye figo
Tafiti zinaonyesha kuwa karibu asilimia 67 ya watu wanaweza kujiepusha kupata tatizo la kuwa na vijiwe katika figo na mfumo wa mkojo kama watarekebisha utaratibu wa ulaji wao.
Figo huchuja damu ambapo madini na vitu vingine muhimu hurudishwa katika mzunguko wa damu, lakini maji yaliyozidi na uchafu ndio huwa mkojo.
Vijiwe hutengenezwa katika mkojo kama kutakuwa na kemikali kama vile kalsiumu, oxalate na fosforasi kwa kiwango kikubwa na huku mkojo huo hauna maji ya kutosha.
Kama mtu hanywi maji ya kutosha mkojo wake utakuwa na rangi ya udongo na mzito, hivyo ni rahisi kutengeneza vijiwe katika figo.
Ulaji kupita kiasi wa vyakula vya protini vinavyotokana na wanyama, kuku au samaki vina virutubisho vya purines kwa wingi, ambayo huvunjwa vunjwa na mwili na kuzalisha tindikali ya uriki. Tindikali hii ikiwa nyingi katika mkojo hutengeneza vijiwe.
Kula vyakula vyenye madini ya kalsiumu kupita mahitaji ya mwili, hufanya mkojo kuwa na kalsiumu kwa wingi, na hatimae utatengeneza vijiwe.
Uwapo kwa wingi wa kemikali ya oxalate ambayo huzalishwa mwilini au hutokana na vyakula na vinywaji. Oxalate ikiwa nyingi katika mkojo inachanganyika na madini ya calcium au phosphorus na kutengeneza vijiwe. 
Vyakula vyenye oxalate kwa wingi ni kama vile spinachi, cocoa, chocolate, viazi vitamu, soya, chai, kahawa, korosho, karanga, mbegu za alizeti na maboga.
Unywaji kupita kiasi wa vinywaji vya cola ambavyo vinaongeza oxalate katika mkojo na kuchochea uzalishaji wa vijiwe. Kunywa chai au kahawa yenye maziwa kunaondoa tatizo la oxalate kuingia katika mkojo. Chai ya kijani ina oxalate kiasi kidogo kuliko chai nyeusi.
Ulaji kupita mahitaji ya mwili wa madini ya sodiamu, ambao nao unachochea utengenezaji wa vijiwe. Chanzo kikubwa cha madini ya sodium ni chumvi na vyakula vilivyosindikwa.
Imeandikwa na Pazi Mwinyimvua


