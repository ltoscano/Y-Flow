
Hakuna ugumu kurudi Misri
Apr 03, 2015

YANAYOTOKEA katika nchi yetu kwa sasa yanatutaka tufikiri kwa bidii. Kama nchi kuna safari tumeifunga. Na tulivyo Waafrika, tu mahodari wa kufunga safari, lakini si mahodari wa kupanga safari. Kufunga na kupanga safari ni vitu viwili tofauti.
Ni vigumu leo kwa wana wa Israel kuamua kurudi tena Misri, hata kama, pamoja na chawa na kunguni waliowaacha Misri, bado, kuna wanaokumbuka samaki na masufuria ya pilau waliyoyaacha Misri.
Lakini, kijamii, na kwa kuiangalia jamii yetu hii ilikotoka, ilipo sasa na inakoelekea, na tuone sasa, kuwa hakuna ugumu wa kurudi tena Misri. Na hapa nitazungumzia umuhimu wa sisi WaTanzania kujitambua.
Nahofia, kuwa moja ya kiini cha haya yanayotukuta sasa ni dhambi ya ubaguzi iliyoanza kututafuna pole pole. Taratibu tunapoteza uwezo wetu wa kujitambua. Ni ukweli sasa, kuwa Wa tanzania hatujitambui, na kibaya zaidi, baadhi ya viongozi wetu wa kisiasa na kidini wanaonyesha wazi wazi kuwa hawajitambui.
Maana, tumeanza sasa kuzungumza lugha za ‘ Wao Wakristo’ na ‘ Sisi Waislamu’. Tunasahau, kuwa sisi ni ndugu wa damu. Kuwa SISI ni Wa tanzania kwanza. Na lililo la kwanza kwetu ni ‘ Nchi Yetu’ na maslahi yake.
Kwenye safu ya gazeti moja la kila Jumapili kwa lugha ya Kiingereza, mwandishi Amby Lusekelo anazungumzia sakata la Askofu Gwajima. ( Bishop Gwajima in hot soup?, Sunday News, Machi 29, 2015). Kuna mahali mwanasafu Amby Lusekelo anaandika; ” Religion is the foundation of any person but then again, who are we without love for and loyalty to, country?”- Kwamba dini ni msingi wa kila mwanadamu, lakini, sisi ni nani bila upendo na uaminifu kwa nchi?
Kwa mwanadamu, uzalendo kwa nchi uliyozaliwa si suala la kujipaka mwili mzima, rangi ya bendera ya taifa ya nchi uliyozaliwa, bali, ni mapenzi ya nchi yako kutoka kwenye kina cha moyo wako. Na kuwa mzalendo ina maana pia ya kuwa tayari kujitoa muhanga au, kutolewa kafara kwa ajili ya nchi yako.
Na imeandikwa, kuwa mbuzi wale wawili waliwekwa hadharani, mmoja akabebeshwa dhambi na kuachwa apotelee mwituni. Alikwenda na dhambi za mwanadamu. Ndiyo chimbuko la dhana ya scapegoat, neno la Kiingereza lenye maana ya mbuzi wa dhambi. Duniani kuna mbuzi wa dhambi na kondoo wa kafara.
Hii ni Nchi Yetu Sote. Kila Mtanzania kwa nafasi yake ana lazima ya kupigania usalama wa Taifa letu. Usalama wa Nchi Yetu tuliyozaliwa. Hatuwezi kuilinda na kuijenga Nchi Yetu kwenye mazingira ya kubaguana. Kwenye mazingira ya kugawanyika kwa misingi ya udini, ukabila na rangi. Na hapa nitamrejea tena Baba wa Taifa, Mwalimu Nyerere na dhana ya Ujenzi wa Umoja wa Kitaifa.
Ni Mwalimu Nyerere aliyeuanzisha na kuusimamia mradi mkubwa wa Ujenzi wa Umoja wa Kitaifa, hata hivyo, tunaona sasa unavyoporomoka na kuliacha taifa shakani. Ndiyo, Mwalimu alijenga misingi imara ya Ujenzi wa Umoja Wa Kitaifa ( Nation Building).
Kuijenga jamii ya Wa tanzania yenye kuamini kwenye ukweli kuwa sisi sote ni ndugu. Kwamba Nchi yetu haina dini. Yenye kupiga vita ubaguzi wa aina zote, iwe wa rangi, kabila au dini. Ilimchukua Mwalimu na taifa letu miaka mingi sana kuijenga misingi hiyo iliyowawezesha pia Wa tanzania kuwa na mioyo ya uzalendo kwa Taifa lao. 
Tunaona sasa, kazi hiyo iliyochukua miaka mingi, kutokana na ubinafsi na uroho wa madaraka ya baadhi ya wanasiasa wetu, ubinafsi na uroho wa kujilimbikizia mali wa baadhi ya viongozi wa kidini, kuwa wanapelekea kubomoka kwa misingi hiyo na kuliacha taifa letu kwenye hatari ya kuangamia.
Ona leo, kuwa wametokea wenye kujiita viongozi wa kidini, na wakawa ni wenye kuongoza kwenye kutoa hadharani, lugha za matusi, dhihaka, kejeli na kudhalilisha, tena kwa viongozi wenzao wa kidini. Na je, unafanyaje, kama wenye kujibebesha dhamana ya uchungaji nao wanaonekana wanahitaji wachungaji wa kuwachunga? Ndiyo. Maana nao wanaonekana kupotea.
Kama Taifa, hatupaswi kuyaona haya yanayotokea sasa kuwa ni ya kawaida. Kufanya hivyo ni kuharakisha safari yetu ya kwenda kwenye kuangamia, kama Taifa.
Naam, na hakuna kabisa ugumu wa kurudi Misri. Tuna lazima ya kupanga safari ya kurudi tena Misri. Inawezekana.


