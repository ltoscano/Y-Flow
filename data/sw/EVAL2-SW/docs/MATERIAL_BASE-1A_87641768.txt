Nape ataka Wa tanzania kujifunza kutoka India

Imeandikwa na Lucy Lyatuu

Imechapishwa: 17 Oktoba 2016

WAZIRI wa Habari, Utamaduni, Sanaa na Michezo, Nape Nnauye amesema ipo haja ya Wa tanzania kujifunza kutoka nchi ya India ili kufahamu jinsi ambavyo wanaulinda utamaduni wao kwa ajili ya manufaa ya vizazi vya sasa na vijavyo. 

Aidha, alisema serikali ina mpango wa kuipitia sera ya utamaduni ili iweze kulinda utamaduni nchini na kubainisha muziki wa asili kuwa bado una nafasi.
Nnauye alisema hayo jijini Dar es Salaam wakati akizindua tamasha la utamaduni la India lijulikanalo kama “Namaste Tanzania,” likiwa na maana ya Habari Tanzania ambalo litaoneshwa katika mikoa minane nchini ili kuelezea utamaduni wa nchi hiyo.
Tamasha hilo litaoneshwa katika mikoa ya Dar es Salaam, Arusha, Zanzibar, Mwanza, Mbeya, Tanga, Morogoro na Dodoma na hata katika vyuo vikuu vya Dodoma na Chuo Kikuu cha Dar es Salaam (UDSM). 
Alisema dunia ya leo utamaduni unaweza kuvunja kuta zilizopo katika nyoyo za watu na kupitia utamaduni nchi na nchi zinaweza kufanya yaliyo mengi hususan kisiasa, kiuchumi na hata kijamii.
“Dunia ya leo ina mambo yaliyo mengi, hatuwezi kusema kuwa Tanzania ibadilike ili iwe na utamaduni kama ilivyo India lakini kikubwa tunachoweza kujifunza ni jinsi walivyo na mfumo thabiti wa kulinda utamaduni wao,” alisema Nape.
Alisema baada ya Waziri Mkuu wa India, Narendra Modi kutembelea nchini Tanzania miezi mitatu iliyopita, alibaini kuwa Wa tanzania sio rafiki peke yake bali pia ni ndugu, hivyo kuwepo tamasha hilo nchini ni njia ya kufungua milango na kuwa pamoja.
Kuhusu muziki wa asili alisema serikali inapitia sera ya utamaduni ili kulinda utamaduni nchini na kwa kupitia kuja kwa vikundi mbalimbali vya utamaduni vya India, hivyo hivyo na Tanzania itapeleka vikundi vyake nchini humo ili viweze kutoa burudani.
Balozi wa India nchini, Sandeep Arya alisema tamasha hilo ni moja ya kuimarisha ushirikiano uliopo baina ya Tanzania na India ambao umejengwa kwa misingi ya kubadilishana uzoefu wa aina mbalimbali na upendo baina ya wananchi wa nchi hizo. 
Alisema katika tamasha hilo, vikundi sita vya utamaduni kutoka nchini humo vitakuwepo nchini kwa ajili ya kuonesha utamaduni wa India katika maeneo mbalimbali.


