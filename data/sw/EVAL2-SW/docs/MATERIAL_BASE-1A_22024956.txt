
Urambo kuwabana watendaji utengenezaji madawati
Robert Kakwesi, Mwananchi rkakwesi@mwananchi.co.tz
Urambo. Halmashauri ya Wilaya ya Urambo mkoani Tabora imeonya kuwa itawachukulia hatua watendaji watakaoshindwa kusimamia utengenezaji madawati ifikapo mwishoni mwa mwezi huu.
Onyo hilo lilitolewa juzi na Mwenyekiti wa halmashauri hiyo, Adam Malunkwi katika kikao cha baraza la madiwani.
Alisema suala la madawati litakuwa kipimo kwa watendaji wa vijiji na kata kama wanatosha kuendelea na nafasi walizonazo.
Malunkwi alisema wakati wakuu wa mikoa na wilaya wakiwa chini ya usimamizi wa Rais John Magufuli, madiwani wana wajibu wa kuwasimamia watendaji ngazi ya halmashauri.
“Hatuwezi kumsubiri Rais aje kuwachukulia hatua watendaji wa vijiji wakati sisi tupo na ni ‘saizi’
yetu,” alisema.
Malunkwi alisema halmshauri hiyo imetoa Sh68 milioni kati ya Sh152 milioni zilizopangwa kutumika kutengeneza madawati na kuwataka watendaji kukamilisha agizo hilo haraka.
Mkuu wa wilaya hiyo, Queen Mlozi aliwataka madiwani kutoa ushirikiano kutengeneza madawati ili yakamilike kwa wakati.
Alisema wanapaswa kusimamia kwa bidii kama walivyofanya katika ujenzi wa maabara na kuifanya wilaya hiyo kuwa ya kwanza kimkoa.
“Nawaomba sana madiwani tushirikiane katika hili kama ilivyokuwa kwenye maabara na msiniangushe,”alisema Mlozi.
Mkoa wa Tabora umejiwekea lengo la kukamilisha kutengeneza madawati mwishoni mwa mwezi huu, ingawa mwisho kitaifa ni Juni 2016. 


