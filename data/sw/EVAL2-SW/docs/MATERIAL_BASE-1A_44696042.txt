Ya Mabina, yainyemelea tena Mwanza
Mar 06, 2014

MIGOGORO ya ardhi inaonekana kuendelea kuwa tishio la amani na utulivu ndani ya mkoa wa Mwanza kutokana na watendaji wa ngazi mbalimbali kutotimiza wajibu wao vyema na hivyo kusababisha migogoro isiyokwisha ya ardhi, Raia Mwema limebaini.

Katika kitongoji cha Msemela B, kilichoko kata ya Buhongwa, ndani ya jiji la Mwanza, wananchi wamejipanga kupambana na mtu wanayemtuhumu kumiliki eneo moja katika kitongoji chao hicho isivyo halali, wakiwa tayari kwa lolote lile kutetea ardhi yao bila kujali nani anahusika kutokana na kuchoshwa na kupolwa kwa ardhi yao kwa hila na baadhi ya watu wenye fedha, huku wakisaidiwa na baadhi ya viongozi wa serikali za mitaa wasiokuwa waaminifu.

Kwa upande mwingine, familia ya Rodgers Kadogoo, inaishi kwa hofu ya kushambuliwa na wananchi hao kutokana na mgogoro huo wa ardhi unaohusisha familia hiyo na wananchi hao, huku vyombo vinavyohusika vikijikongoja kuchukua hatua kuzuia hatari hiyo inayoinyemelea familia hiyo.

Kwa mfano, mwanazoni mwa juma hili, wananchi wa eneo hilo walikusanyana katika kikao ambacho kilikuwa na malengo ya kumdhibiti kwa silaha za jadi la Rodgers Kadogoo, wakimtuhumu kujimilikisha eneo linalohusisha milima mitano, huku akiwatishia kwa bunduki wananchi anaowakuta katika eneo hilo.

Tayari wananchi wa eneo hilo wamevamia eneo la mgogoro na kuvunja nyumba ya mlinzi katika eneo hilo, huku wakifyeka miti na kugawiana eneo hilo lenye ukubwa wa mita za mraba 28, 373, huku mmiliki wa eneo hilo kihalali akiwa hana la kufanya.

Kwa mujibu wa wakazi wa kitongoji hicho, eneo hilo ni mali ya wananchi na kwamba walikubaliana katika vikao vyao kulitenga kwa ajili ya shughuli za uchimbaji wa mawe.
“Hili eneo tunajua miaka yote ni letu. Leo ghafla anajitokeza mtu anadai analimiliki, halafu anatutishia kwa bunduki tukionekana katika eneo hili…analimiliki kuanzia lini na alimilikishwa na nani?” anahoji Luliu Omary, mkazi wa Msemela B.

Anaongeza: “Eneo hili tangu tuanze kutishiwa limekuwa kichaka cha majambazi kiasi cha kukosa amani ya kuishi katika eneo hili ambalo hatukuwahi kuwa na misukosuko ya ujambazi kama hii.”

Mweyekiti wa Umoja wa Vijana wa CCM kata ya Buhongwa, Bahati Said, ameliambia Raia Mwema kwamba mtu huyo anayedai kumiliki eneo hilo, anadaiwa kuwa raia wa Burundi, ambaye amevamia eneo hilo na kujimilikisha, lakini eneo hilo lilikuwa ni mali ya wananchi kwa muda mrefu na uvumilivu wao umefika kikomo.
“Wananchi tumefikia mwisho wa kuonewa. Tumeamua kwenda ‘front’ (mbele) kutetea haki yetu. Siwezi kuona chama changu kikichukiwa na kuanguka kwa sababu ya mtu mmoja tu, huku wananchi wakipata kero kubwa ya ardhi,” alisema Bahati.

Mtendaji wa kata hiyo, Benedict Kabadi (CCM) alikiri kuutambua mgogoro huo wa ardhi akisema kwamba Februari 28, mwkaa huu, alipokea barua ya malalamiko kutoka kwa Rodgers Kadogoo, akilalamika kwamba kiwanja chake namba 932, kitalu E, Nyamtana Nyambiti, kimevamiwa na wananchi na kuanza kufyeka na kujinilikisha.

Lakini wakati wananchi hao wakilalamika kwamba Kadogoo amevamia eneo hilo bila kufuata utaratibu, yeye mwenyewe Kadogoo anasema eneo hilo analimiliki kihalali.


