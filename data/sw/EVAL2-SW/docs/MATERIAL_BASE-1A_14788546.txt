Simon Ikere: jambazi mwenye tabasamu, aliyetikisa Kenya
Jun 21, 2014

JUMANNE ya Februari 20, mwaka 2007 ni siku ambayo haitasahaulika kwa Wakenya wengi, hasa polisi wa nchi hiyo. Ni siku ambayo polisi zaidi ya 100 wa nchi hiyo kutoka kitengo maalumu cha kupambana na uhalifu walifanikiwa kumuua jambazi mmoja sugu na aliyekuwa akitafutwa kwa udi na uvumba, aliyejulikana kwa jina la Simon Matheri Ikere, aliyekuwa na umri wa miaka 30.

Akiwa bado kijana mdogo wa umri wa miaka 30, Simon Matheri Ikere alikuwa jambazi hatari aliyekuwa akivuma katika viunga vya Jiji la Nairobi kama mzimu, kiasi cha polisi kukiwekea kichwa chake dau la shilingi za Kenya 150,000, kwa mtu yeyote ambaye angefanikisha kukamatwa kwake. 

Ilikuwa saa nane na nusu za usiku wa Jumatatu kuamkia Jumanne, polisi zaidi ya 100 waliizingira nyumba ya Simon Matheri Ikere iliyokuwa katika eneo la Athi River, takriban kilomita 30 kusini – mashariki mwa Jiji la Nairobi.

Katika tukio hilo ambalo lilitawaliwa na kurushiana risasi, hatimaye ilibidi polisi wamuombe mtuhumiwa ajisalimishe kwa kutoka nje ya nyumba yake ili kunusuru maisha ya watu wengine waliokuwa ndani ya nyumba hiyo. Simon aliamua kujisalimisha.

Wakati anatoka nje ya nyumba yake, polisi walimshambulia kwa risasi na kumuua. Polisi walifanikiwa kumuua baada ya kupata taarifa kupitia kwa raia mwema na kwa kutumia “satelaiti” walifanikiwa kujua mahali alipo kupitia simu yake ya mkononi, baada ya kupata namba yake ya simu kutoka kwa raia huyo mwema.

Msemaji wa Polisi nchini Kenya, Gideon Kipunjati alisema kwamba Matheri alikuwa akituhumiwa kwa mauaji ya watu zaidi ya 18 miongoni mwao, wakiwa ni daktari bingwa wa ugonjwa wa Ukimwi, Profesa Job Bwayo ambaye aliuawa mwanzoni mwa mwezi huo huo wa Februari, pamoja na mfanyakazi wa kimishenari wa Marekani aitwaye Lois Anderson na binti yake, Zelda White.

Mauaji ya Wamarekani hao yalitokea Januari mwaka 2007 katika tukio la kupora gari ambapo inasemekana Matheri na wenzake ndiyo waliohusika. Kipunjati alikiri kwamba polisi walikuwa na ushahidi wa kina kumhusisha Matheri na mauaji hayo.

Naye Kamanda Mkuu wa Polisi wa Jiji la Nairobi, Njue Njagi akizungumzia tukio hilo alisema; "Leo ni siku kubwa kwa upande wa Jeshi la Polisi, kwani tumefanikiwa kumuua jambazi sugu aliyekuwa akilisumbua Jeshi la Polisi kwa muda mrefu."
Kamanda Njagi aliendelea kusema; “Mtu huyu alichukulia kuuwa kama kitu cha kufurahisha (hobby) lakini kwa uwezo wa Mungu leo polisi tumeweza kuzima vitendo vyake.” Kamanda huyo aliendelea kubainisha kwamba Jeshi la Polisi bado linaendelea kuwasaka majambazi wengine watano ambao ni washirika wakuu wa Matheri.

Polisi wa nchini Kenya wanaamini kwamba Matheri alikuwa akiongoza genge la majambazi ambalo lilikuwa likiendesha uharamia katika miji mikuu ya Afrika Mashariki, ambapo wakazi wa miji hiyo kwa muda mrefu wamekuwa majeruhi wa vitendo vya ujambazi vilivyokuwa vikiendeshwa na Matheri pamoja na genge lake.

Baada ya kumuua Matheri, polisi katika upekuzi walioufanya katika nyumba yake walikuta bunduki aina ya AK-47 pamoja na risasi 26. Hata hivyo, upo utata uliojitokeza katika taarifa zilizonukuliwa kutoka pande mbili, yaani upande wa polisi na mke wa Matheri kwa upande mwingine.

Kwani kwa upande wa polisi walidai kwamba wakati wanamuua Matheri alitoka akiwa na bunduki aina ya AK-47 na hivyo kuwalazimisha kumuua ili kujihami, lakini kwa upande wa mkewe, Felister Wanjiru ambaye alikuwa na ujauzito wa miezi saba wakati huo, akihojiwa na kituo cha Luninga cha KTN alidai kuwa mumewe alitoka akiwa hana silaha yoyote, tena alitoka akiwa kifua wazi akiwa amevaa kaptula, huku akiwa ameweka mikono yake kichwani ili kuwaonesha polisi kwamba hakuwa na silaha yoyote, lakini kwa mshangao polisi walimmiminia risasi mumewe na kumuua palepale.

Akisimulia zaidi mkasa huo katika kituo hicho cha Luninga, Wanjiru alisema kwamba siku ya tukio alikuwa amelala na mumewe chumbani, mara akasikia michakato ya miguu nje ya nyumba yao, lakini mumewe hakuonekana kwamba alikuwa na wasiwasi, baadaye walisikia sauti ya polisi waliokuwa nje ya nyumba yao wakijitambulisha na kumtaka mumewe atoke nje na ajisalimishe haraka la sivyo wataichoma nyumba moto na kuwaua wote waliomo ndani.

Mumewe aliposikia hivyo alijificha chini ya uvungu wa kitanda ili kuokoa maisha yake. Baada ya kuona kwamba polisi wanazidi kusisitiza msimamo wao, ilibidi amsihi mumewe ajisalimishe ili kuokoa maisha ya watoto wake, kwani katika nyumba ile walikuwa yeye Wanjiru na mumewe Matheri pamoja na watoto wao sita, huku Wanjiru akiwa na ujauzito wa miezi saba.


