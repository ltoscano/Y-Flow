Mkude ashangaa wanaowabeza

Imeandikwa na Mohamed Akida

Imechapishwa: 12 Oktoba 2016

NAHODHA wa Simba, Jonas Mkude amesema anashangazwa na kauli za watu wanaoitabiria mabaya timu yao kwenye mechi za ugenini na kusema kwa ari na kasi waliyoanza nayo msimu huu itakuwa vigumu kupoteza mchezo hata kama utachezwa nje ya Tanzania.

Simba ndiyo kinara wa Ligi Kuu ya Tanzania Bara ikiwa na pointi 17 walizozipata katika mechi saba walizocheza kabla ya mechi ya jana dhidi ya Mbeya City ambayo timu hiyo ilicheza kwa mara ya kwanza nje ya Dar es Salaam kwenye Uwanja wa Sokoine tangu kuanza kwa msimu huu. 
Akizungumza na gazeti hili jana, Mkude aliyefutiwa adhabu yake ya kadi nyekundu aliyooneshwa kwenye pambano la Oktoba mosi dhidi ya watani zao wa jadi, Yanga, alisema kwa ubora waliokuwa nao msimu huu sehemu yoyote wanaweza kucheza na kupata matokeo hivyo wanaowaombea mabaya wasahau.
“Simba ya msimu huu siyo ya kushinda Dar es Salaam tu na kama watu hawaamini wataona kwenye mchezo wetu wa leo (jana) na Mbeya City wale si ndio timu inayosifiwa kuwa inatusumbua lakini tunakwenda kuwafunga hapo hapo kwao,” alisema Mkude.
Kiungo huyo alisema siri ya kucheza kwa juhudi ni kutokana na malengo ambayo wamejiwekea msimu huu ambayo ni kubeba ubingwa wa ligi ili kupata nafasi ya kushiriki michuano ya kimataifa siku zijazo.
Alisema pamoja na kwamba ligi ya msimu huu kuwa ngumu, lakini kwa kiwango na matokeo waliyoyapata hadi sasa imewapa matumaini ya kutimiza kile ambacho wamekikusudia wakiwa chini ya kocha wao Mcameroon Joseph Omog na msaidizi wake Jackson Mayanja.
Mabadiliko ya usajili na benchi la ufundi yaliyofanywa na uongozi wa klabu hiyo umeonesha tofauti kubwa na ilivyokuwa misimu mitatu iliyopita ambapo timu hiyo ilimaliza ligi katika nafasi ya tatu na nne na kuziachia Yanga na Azam zikipokezana ubingwa wa ligi hiyo inayoshirikisha timu 16 msimu huu.


