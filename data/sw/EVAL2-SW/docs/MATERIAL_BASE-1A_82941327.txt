
Arege alivyoangazia afya katika ugatuzi
KATIKA tamthiliya yake ya ‘Mstahiki Meya’, Arege amefaulu pakubwa katika kuyaangazia mengi ya K matatizo ambayo hayaishi kuugandama na kuutitiga mfumo wa ugatuzi nchini.
‘Mstahiki Meya’ ni kio ambacho kwacho wanafunzi wanaochukuliwa kama ‘viongozi wa kesho’ wanaweza kukitumia kuyatazama matatizo yanayoukabili mfumo wa ugatuzi na kuyatafutia suluhu.
Kila mara wanasiasa na wanaharakati wengine walipolitumia suala la ugatuzi kuipigia upatu katiba kielelezo,waliwachorea wananchi taswira ya ‘peponi’ kuhusu mfumo wenyewe.Kupitia taswira hiyo,wananchi walikamia ujenzi wa hospitali kubwakubwa katika kaunti zao.Tatizo la kusafiri kitalifa kirefu kutafuta matibabu katika hospitali moja ya rufaa lingezikwa katika kaburi la sahau.
Waliviona viwanda vya kila aina vikichipuza mithili ya uyoga katika kaunti zao na kuwapa wenyeji nafasi za ajira.Waliziona shule za kitaifa ambazo zingewapa watoto wao nafasi katika kidato cha kwanza na kuwapunguzia wazazi kihoro cha kutapatapa kuzisaka nafasi hizo.
Alimradi , huduma zingeletwa karibu na akina yakhe na kuwapunguzia gharama za kusafiri kuzitafuta kwingineko.
Hata hivyo, wananchi hao hawakukumbuka kuwa kila mfumo wa utawala huzuka na changamoto zake ambazo huchukua muda mrefu kuzitatua.Kusahaulika kwa jambo hili kumewafanya kuanza kulia chanda kingali kinywani.Jicho lao la ndani sasa limewafanya kuuona ugatuzi kama ‘mzigo wa moto’ ambao haubebeki kwa urahisi.Kupigana vikumbo na kung’ang’ania mamlaka limekuwa jambo la kawaida katika uongozi wa kaunti.Wingi wa wafanyakazi wanaopaswa kulipwa mishahara minono na marupurupu ya kila aina umepandisha gharama ya maisha.
Malalamishi ya mara kwa mara ya kutokuwepo kwa mgao wa kutosha kukidhi matilaba ya kaunti yamekuwa kizingiti katika kuafikiwa kwa maendeleo yaliyotazamiwa.
Afya ni moja kati ya mambo aliyoyaangazia kwa fusuli Bwana Arege katika kazi yake.
MEYA Kupitia jiji la Cheneo,linaloongozwa na Meya Sosi, tunaona jinsi sekta ya afya ilivyo muhimu sana hivi kwamba inapaswa kutiliwa pondo si tu na serikali za kaunti bali pia ile ya kitaifa.Uongozi mbaya wa Sosi unamfanya kuyapuuza masuala muhimu sana kama vile afya na kuiacha sekta yenyewe ikikumbwa na matatizo chungu nzima.Matatizo hayo yanashabihiana mno na yale yanayoikabili idara ya afya chini ya mfumo wa ugatuzi. 
Hospitali za jiji la Cheneo zinakumbwa na uhaba wa dawa.Dawa chache zinazopatikana ni ghali mno hivi kwamba wagonjwa wanaoogelea katika umaskini wa sina sinani hawawezi kuzimudu.
Wahudumu wa hospitali wanapewa ahadi za Kiswahili kuwa dawa zimo baharini zikisafirishwa na punde zitawasili hospitalini.Ahadi zizo hizo za jua la masika zinapitishwa kwa wagonjwa ambao wamezongamana hospitalini kutafuta matibabu.Anavyosema daktari Siki,kuwapa matumaini wagonjwa ndiyo njia pekee iliyosalia ya kuendelea kuwawashia mshumaa wa kuendelea kuishi.
Hospitali za Cheneo hazina hata karatasi za kunakilia udodosi wa wagonjwa.Wafanyakazi wa hospitalini wamelipwa mshahara nusu.
Ukosefu wa maji hospitalini unaiacha hospitali katika hali mbaya na kutishia mkurupuko wa maradhi ya waba.
Matatizo hayo yanayoikabili sekata ya afya na sekta nyingine katika jiji la Cheneo yanachochea migomo ya wafanyakazi wa jiji na kujiuzulu kwa baadhi.
URASMI Matatizo yanayoikumba sekta ya afya katika jiji la Cheneo ni mwakiso wa hali ya mambo katika serikali za kaunti.
Kutokana na urasmi uliopo wa kutoa pesa kwa kaunti, ambao huchukua muda mrefu,baadhi ya hospitali za kaunti zimeshuhudia ucheleweshwaji wa dawa hospitalini. Inasikitisha kuwa hata dawa za kupunguza maumivu huwa hazipatikani kwa wakati unaofaa.Baada ya kuandikiwa udodosi,wagonjwa hutarajiwa kuzinunua dawa kwingineko kwani hazipatikani katika maabara za hospitali.
Zipo baadhi ya kaunti ambazo haziwalipi wahudumu kwa wakati unaofaa. Huduma za kujifungua ambazo zinapaswa kutolewa bure nazo zinaendelea kukumbwa na changamoto si haba.
Ziweje za bure ilhali pesa zinazopaswa kutumiwa kununulia glavu,pamba,nyembe na vifaa vingine, hazipatikani kwa wakati unaofaa?Alhasili, ‘Mstahiki Meya’ ni ‘kifunguamacho’kwa serikali kuitilia pondo sekta ya afya. 


