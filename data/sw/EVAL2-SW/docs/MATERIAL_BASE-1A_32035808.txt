
Vifo vinne vya kutatanisha
Ni vya watoto wawili na wanawake, wazazi wadaiwa kumuua mtoto, mwingine ajinyonga
Waandishi Wetu, Mwananchi
Mikoani. Mkazi wa Sinde A mkoani Mbeya, Tumaini Musa (18) na mtoto wake, Victor Enock mwenye umri wa miezi saba, wamefariki dunia katika mazingira ya kutatanisha ndani ya nyumba waliyokuwa wanaishi.
Majirani zao walisema kuwa alfajiri ya kuamkia siku jana walimsikia mume wa Tumaini, Enock akipiga yowe na walipotoka walimkuta amemshika mtoto wake akiwa amefariki dunia.
Mmoja wa majirani hao, Castor Mhagama alisema walipojaribu kumdadisi Enock alikuwa akilia bila kujibu chochote na walipoingia chumbani walimkuta mkewe naye amefariki dunia.
Mwenyekiti wa Kitongoji cha Sinde ‘A’, Anyandwile Mwansanu alisema hilo ni tukio la pili kwa vifo vya utata kutokea baada ya Machi, mwaka huu kijana wa miaka 18 kujinyonga kwa kamba. 
Kaimu Kamanda wa Polisi Mkoa wa Mbeya, Emmanuel Lukula alisema wanasuburi uchunguzi wa daktari kabla ya kutoa taarifa za sababu za vifo hivyo.
Wakati huohuo, polisi mkoani Mwanza inawashikilia watu wawili kwa tuhuma za kumuua mwanafunzi wa darasa la tatu wa Shule ya Msingi Misungwi, Merdad Idete (12).
Watuhumiwa hao, mama wa kambo na baba mzazi wa mtoto huyo wanaodaiwa kumpiga kwa kitu kizito kichwani na kumtupa kwenye dimbwi la maji.
Kamanda wa Polisi mkoani humo, Ahmed Msangi alisema mwili wa mtoto huyo uliokotwa usiku wa kuamkia jana baada ya watuhumiwa kudaiwa kumuua Mei 2. 
Tukio lingine ni la mwalimu wa Shule ya Msingi Buzebazeba Manispaa ya Kigoma Ujiji, Victoria Wiso (38) kukutwa amejinyonga jikoni kwa kamba kwenye nyumba aliyokuwa anaishi na familia yake Mei 4, majira ya saa 12 asubuhi.
Imeandikwa na Justa Musa, Hawa Mathias na Diana Rubanguka.


