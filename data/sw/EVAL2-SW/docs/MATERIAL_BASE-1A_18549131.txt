
Vihunzi vya UKAWA 2015
Nov 06, 2014

BAADHI ya wanachama wa vyama vya upinzani wametishia kuhama kutoka katika muungano wa vyama vya upinzani, UKAWA, endapo vyama vyao vitaamua kuwaacha kwenye Uchaguzi wa Serikali za Mitaa uliopangwa kufanyika mwezi ujao, imefahamika.

Huu unatajwa kuwa mtihani wa kwanza kwa UKAWA tangu vyama vinne vinavyounda muungano huo viingie katika makubaliano rasmi ya kusimamisha mgombea mmoja katika chaguzi zote kuanzia Oktoba mwaka huu.

Baadhi ya wanachama walio katika vyama vilivyo ndani ya muungano huo waliozungumza na gazeti hili walieleza kuwa wako tayari kuhama endapo vyama vyao vitawaacha kwa sababu za umoja.
“Kuna watu tumeanza kujiandaa kushindana kwenye Uchaguzi wa Serikali za Mitaa miaka miwili iliyopita. Sasa leo aje mtu hapa na halafu mimi niondolewe unadhani nitakubali. Kama kuachiana waachiane kwenye urais lakini si kwenye ngazi za chini. Huku wawaachie wananchi waamue,” alisema mmoja wa wanasiasa hao anayetoka Mkoa wa Mwanza.
Malalamiko kama hayo ya wagombea katika ngazi za chini yamelifikia pia gazeti hili kutoka Mikoa mingine ya Kanda ya Ziwa na Kusini ambako vyama vya CHADEMA na CUF vilivyo na nguvu katika UKAWA vina nguvu pia kisiasa.
Kunatarajiwa kuwa na mchuano mkali katika Mikoa ya Mwanza, Kilimanjaro, Kagera, Dar es Salaam, Lindi na Kigoma miongoni mwa wagombea wa vyama vya upinzani. 
“Sisi tunaelewa kwamba viongozi wetu wana nia nzuri. Lakini ushirikiano huu bora ungeanza kwenye Uchaguzi Mkuu wa mwakani katika ngazi za udiwani, ubunge na urais kwa sababu hivi sasa watu tumejipanga tayari. Kujitoa itakuwa vigumu sana,” alisema mmoja wa wana UKAWA waliopanga kuwania uongozi wa Mtaa mkoani Kagera.
Gazeti hili limeelezwa kwamba harakati za UKAWA kutaka kutwaa uongozi wa dola katika Uchaguzi wa 2015 zitategemea sana namna viongozi wake watakavyoshughulikia ushindani uliopo baina ya wanachama wake waandamizi.

Toleo la wiki iliyopita la gazeti hili lilieleza namna wakuu wa UKAWA walivyofikia makubaliano kuhusu mgawanyo wa madaraka miongoni mwa viongozi wake wakuu, lakini tatizo linaelezwa kuwa katika ngazi za chini.
Yafuatayo ni baadhi ya majimbo yanayotajwa kuweza kuiweka UKAWA katika mtihani mzito.

Vunjo, Kilimanjaro
Taarifa kutoka UKAWA zinaeleza kwamba James Mbatia, Mwenyekiti wa NCCR ndiye chaguo la UKAWA kuchukua nafasi ya Waziri Mkuu endapo umoja huo utachukua madaraka.

Kwa mujibu wa Katiba ya Tanzania, Waziri Mkuu anatakiwa kuwa Mbunge wa kuchaguliwa na hivyo hatua hii ya kuwania Vunjo inaweza kumsogeza Mbatia karibu na uwezekano huo.
Mbatia alikuwa mbunge wa kwanza wa Jimbo hilo katika Uchaguzi Mkuu wa mwaka 1995 lakini anapata upinzani kutoka kwa Mkurugenzi wa Masuala ya Bunge wa CHADEMA, John Mrema, ambaye tayari ameeleza nia yake ya kutaka kuwania Jimbo hilo.

Mrema aliwania nafasi hiyo bila mafanikio mwaka 2010 lakini anachukulia mara ya kwanza kama ilikuwa ni kujitambulisha pekee na sasa yu tayari kwa ushindani.
Ubungo
Jimbo hili kwa sasa linashikiliwa na John Mnyika ambaye anatoka CHADEMA. Yeye amelitumikia kwa kipindi kimoja tu lakini zaidi ya CCM ambao wamepania kulirejesha kuna uwezekano wa ushindani kutoka kwa Julius Mtatiro wa CUF.
Mtatiro aliwania nafasi hiyo katika Uchaguzi Mkuu wa mwaka 2010, lakini inaelezwa kwamba alishindwa kwa sababu Mnyika alikuwa akifahamika kumzidi na alikuwa amewania jimbo hilo mwaka 2005.
Mtatiro, akiwa sasa na majukumu machache baada ya kuacha wadhifa wa Naibu Katibu Mkuu wa CUF, anatajwa kutaka kuwania nafasi hiyo tena katika uchaguzi ujao.
Gazeti hili limetajiwa majimbo mengine kama vile Tunduru, Igunga, Bukoba, Mwanza, Temeke na Kigamboni ambako vyama vya upinzani vina wagombea wenye nguvu.


