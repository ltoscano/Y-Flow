
Reli mpya kufaa ustawi
MOJAWAPO ya miradi iliyoanzishwa na wakoloni inayotazamiwa kupiga hatua kubwa hivi karibuni ni ujenzi wa reli ya kisasa kutoka Mombasa hadi Uganda.
Reli iliyopo sasa ilianza kujengwa 1896 na kukamilika 1926 na haijawahi kufanyiwa ukarabati wowote mkubwa wa kuimarisha uwezo wake wa kutoa huduma za usafiri.
Utawala wa ukoloni ulinuia kutumia reli hiyo kuwezesha usafiri kutoka Mombasa hadi Uganda.
Baada ya kupatikana kwa uhuru nchini, marais wa mataifa matatu ya Afrika Mashariki wakati huo, Jomo Kenyatta, Julius Nyerere na Milton Obote waliidhinisha Mkataba wa Arusha mwaka wa 1966 ambapo waliamua Shirika la Reli na Bandari za Afrika Mashariki iimarishwe kwa kutenganisha majukumu ya usimamizi wa reli na yale ya bandari. Hapo ndipo Shirika la Reli la Afrika Mashariki lilipobuniwa. 
Mnamo 1978, tofauti za kisiasa kati ya Kenyatta, Nyerere na Idi Amin wa Uganda zilipelekea kuvunjwa kwa Shirika la Reli la Afrika Mashariki, na kubuniwa kwa mashirika matatu huru ya reli Kenya, Uganda na Tanzania.
Humu nchini, shirika la Rift Valley Railways lilikabidhiwa jukumu la kusimamia huduma za reli kati ya Kenya na Uganda mnamo 2006.


