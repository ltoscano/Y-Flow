
Rais Shein apongeza watendaji wa ofisi yake

Imeandikwa na Mwandishi Maalumu, Zanzibar

Imechapishwa: 14 Septemba 2016
RAIS wa Zanzibar, Dk Ali Mohamed Shein amewapongeza viongozi na watendaji wa Ofisi ya Rais na Mwenyekiti wa Baraza la Mapinduzi kwa kufanyakazi kwa ushirikiano ambayo imekuwa msingi wa mafanikio ya utekelezaji wa majukumu ya Ofisi hiyo. 

Dk Shein alitoa pongezi hizo jana katika kikao cha kupitisha Mipango ya Utekelezaji wa Ilani ya Uchaguzi ya CCM ya mwaka 2015-2020 iliyoanza wiki iliyopita.
Alisema katika kipindi cha miaka mitano ya kwanza ya hiyo ya Awamu ya Saba, ofisi hiyo ilitekeleza vyema ilani, lakini alitoa mwito kwa viongozi na watumishi kuongeza kasi katika kipindi cha pili cha utekelezaji wa Ilani ya Uchaguzi kwa mwaka 2015-2020.
Ameitaka ofisi hiyo, kuhakikisha kuwa kila idara, inakuwa na watumishi wa kutekeleza majukumu ya idara kisiwani Pemba ili kuwe na uwiano sahihi wa utekelezaji wa ilani Unguja na Pemba.
Dk Shein aliitaka Kurugenzi ya Mawasilianao Ikulu, kubuni njia nyingi na rahisi zaidi za kuwasiliana na wananchi ili kuendelea kuwaweka karibu na serikali.
Dk Shein alisema pamoja na kazi nzuri inayofanywa ya kuwapatia wananchi taarifa kuhusu shughuli za serikali kwa njia mbalimbali za mawasiliano, ipo haja ya kubuni njia rahisi ambazo zitapanua uwigo wa mawasiliano kati ya serikali na wananchi wake.
Waziri wa Nchi, Ofisi ya Rais na Mwenyekiti wa Baraza la Mapinduzi, Issa Haji Ussi Gavu, alimshukuru Rais Shein na viongozi wengine waliohudhuria kwa michango waliotoa katika kujadiliana na akaahidi kuzingatia ushauri wao ili kuboresha mpango huo ili kuyafikia malengo yaliyoweka.


