Wanafunzi wakonga nyoyo za wadau wa sanaa

Imeandikwa na Evance Ng'ingo

Imechapishwa: 17 Septemba 2016

WANAFUNZI wa shule ya wavulana Msimbazi wamezikonga nyoyo za wadau wa sanaa, kutokana na uwezo wao waliouonesha kwenye Jukwaa la Sanaa jana.

Wanafunzi hao takribani 20 walikuwa wakionesha vipaji vyao mbalimbali katika uimbaji, kughani pamoja na maigizo kwenye ukumbi uliopo ofisi za Baraza la Sanaa la Taifa (BASATA) jana. 
Wanafunzi hao walianza kwa kuonesha uwezo wao katika uchezaji kisha wakaja na igizo lihusulo masuala ya kazi, maisha ya kidigitali na kisha wakamalizia kwa kughani.
Akizungumza na gazeti hili baada ya kumalizika kwa hafla hiyo, mmoja kati ya wanafunzi walioshiriki tukio hilo, Ifadat Seif wa darasa la sita shuleni hapo alisema kuwa wamekuwa wakifundishwa uigizaji mara kwa mara shuleni kwao.
Alisema wanao walimu wa ngoma, maigizo pamoja na aina nyingine za sanaa ambao wamekuwa wakiwafundisha kila wiki.
Alisema mafunzo hayo yamewajengea uwezo mkubwa zaidi katika kila nyanja ya sanaa na wameona vipaji vyao katika fani hiyo kitu ambacho kitawasaidia baadae. Alisema kundi lao la shuleni lina wanafunzi kuanzia darasa la tatu hadi la sita ambao wote wanajua karibu kila aina ya sanaa.
"Wanafunzi tunafurahia aina hii ya mafunzo ambayo tunapewa na walimu wetu na pia hata sisi wenyewe tunatoa ushirikiano mzuri kwa walimu kwa kuwa tunataka kuwa wasanii wakubwa wa baadae," alisema Seif.
Mmoja wa wanaowafundisha wanafunzi hao, Magdalena Christopher ambae ni mwanafunzi wa Chuo cha Sanaa Bagamoyo (Tasuba) alisema kuwa wakati huu ambao yupo shuleni hapo katika mafunzo ya kwa vitendo amegundua vipaji vikubwa kwa wanafunzi hao.
Alisema wanafunzi hao wakiendelea kujengewa misingi mizuri zaidi ya masomo ya sanaa wanaweza kwenda mbali zaidi katika fani hiyo. Kwa upande wake Ofisa Habari Mwandamizi wa Basata, Agnes Kimwaga alisema kuwa baraza hilo limewakaribisha wanafunzi hao kuonesha uwezo wao katika sanaa na kuzungumza nao kuhusu faida ya sekta hiyo kwa jamii.


