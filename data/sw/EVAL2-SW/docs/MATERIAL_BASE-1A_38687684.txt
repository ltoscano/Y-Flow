TEMESA yalalamikiwa kwa ujanja ujanja

Imeandikwa na Mwandishi Wetu, Kibaha

Imechapishwa: 11 Septemba 2016

WAJUMBE wa Bodi ya Barabara mkoani Pwani wameiomba Serikali kubadilisha sheria ya magari yake ili yasitengenezwe na Wakala wa Ufundi na Umeme (TEMESA) kutokana na kushindwa kukidhi vigezo vya ufundi licha ya gharama zao kuwa juu.

Wakizungumza kwenye kikao hicho wajumbe kutoka wilaya mbalimbali walisema kwa nyakati tofauti kuwa wakala huo umekuwa ukitengeneza magari chini ya kiwango na kusababisha yasifanye kazi baada ya matengenezo.
Changamoto hiyo imemkuta Mkuu wa Mkoa wa Pwani, Evarist Ndikilo aliyesema kuwa gari lake liko Temesa linatengenezwa na kusema kuwa kuna haja ya sheria ya utengenezaji magari kwa wakala huyo kuangaliwa upya.
Mkurugenzi wa Halmashauri ya Wilaya ya Kibiti, Alvera Ndabagoye, alisema Serikali inapaswa kuliangalia jambo hilo kwa umakini kwani Temesa imekuwa ikifanyakazi kwa kutokuwa na umakini hivyo, jambo linalowasukuma kuona haja ya kuomba magari ya Serikali yakatengenezwe sehemu nyingine.
Ndabagoye alisema gharama za matengenezo kwa wakala huo ni kubwa na hazilingani na matengenezo yanayofanywa.
Mbunge wa Jimbo la Kibaha Vijijini, Hamoud Jumaa alisema wamefanya utafiti juu ya Temesa na kugundua kuwa uwezo wao ni mdogo kwani siku chache zilizopita walitengeneza gari la wagonjwa la Kwala kwa gharama ya Shilingi milioni tano lakini baada ya muda mfupi liliharibika tena na sasa liko sokoni linauzwa.
Akichangia hoja hiyo, Mwenyekiti wa Halmashauri ya Chalinze, Said Zikatimu, alisema kuwa walipeleka gari lao lakini vifaa walivyotakiwa wavibadilishe havikubadilishwa, hatua iliyosababisha gari gari hilo kutofanya kazi licha ya kutengenezwa.
Kamanda wa Kikosi cha Usalama barabarani Mkoa wa Pwani, Abdi Isango, alisema gharama zinazotozwa na wakala huo ni kubwa na hazikidhi haja. Alisema wakala wa magari kutoka nje wanatengeneza kwa uhakika na kusema kuna haja ya kubadili utaratibu huo.
Meneja wa Temesa Mkoa wa Pwani, Richard Mutagurwa, alisema ni vyema wahusika wakafanya utafiti kwani wao wamekuwa wakitengeneza magari mengi na hakuna matatizo yoyote. Hata hivyo, alisema watayafanyia kazi malalamiko hayo ili kuhakikisha mambo yanaende vizuri kwani lengo ni kutoa huduma bora kwa wateja wao.


