
Halmashauri yatozwa uchafuzi wa mazingira

Imeandikwa na Lucas Raphael, Tabora

Imechapishwa: 15 Oktoba 2016

HALMASHAURI ya Manispaa ya Tabora, imetozwa faini ya Sh milioni 12 na kutakiwa kuzilipa ndani ya wiki mbili, kutokana na uzembe uliosababisha uchafuzi wa mazingira.

Inaelezwa kuwa halmashauri hiyo ilizoa taka kutoka katika maeneo mbalimbali na kuzimwaga barabarani.
Hatua hiyo ilifikiwa na Naibu Waziri, Ofisi ya Makamu wa Rais ( Muungano na Mazingira), Luhaga Mpina kupitia Baraza la Taifa la Hifadhi na Usimamizi wa Mazingira nchini.
Mpina alikuwa kwenye ziara ya siku tatu mkoani hapa kwa lengo la kukagua mazingira, kuangalia hali ya usafi katika maeneo yote na kukutana na wafanyabiashara wanaozungukwa na madampo katika soko la Kachoma.
Alisema kuwa halmashauri ya Manispaa ya Tabora ndio ya kwanza kutozwa faini kutokana na uzembe wao na kushindwa kutekeleza agizo lililotolewa na Rais.


