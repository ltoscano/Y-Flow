
Pluijm ataka kushinda mechi zote Ligi Kuu
Imani Makongoro, Mwananchi imakongoro@mwananchi.co.tz
Mwanza. Licha ya kuhitaji pointi tatu pekee ili kutangaza ubingwa, Kocha wa Yanga, Hans Pluijm amewambia wachezaji wake wasibweteke na kuwataka kushinda mechi zao zote zilizosalia ili kunogesha ubingwa wao. 
Yanga yenye pointi 68 inahitaji kushinda mechi moja kati ya michezo yao mitatu iliyosalia ili kutawazwa kuwa mabingwa kwa mara nyingine wa Ligi Kuu Tanzania Bara.
“Bado siwezi kujihakikishia ubingwa kwa kuwa mechi hazijakwisha ingawa tuko katika mazingira mazuri ya kutwaa taji hili. “Ligi ilikuwa ngumu na bado nasisitiza tuna mechi ngumu tatu, hata ikitokea nikashinda mechi ijayo (dhidi ya Mbeya City), sitahitaji kuona vijana wangu wanabweteka.
“Nitafarijika zaidi kama nitatwaa ubingwa kwa kuwaacha washindani wetu (Azam na Simba) kwa pointi nyingi zaidi, tayari wachezaji wangu nimewambia nahitaji kuona tunachukua pointi tatu katika michezo yetu yote iliyosalia,” alisema Pluijm.
Yanga imejitengenezea mazingira mazuri ya kutwaa taji hilo kwa mara nyingine tena baada ya kuongoza katika msimamo na kuwaacha waliokuwa washindani wake, Simba na Azam kwa mbali.


