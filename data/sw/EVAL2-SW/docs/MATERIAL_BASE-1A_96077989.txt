
Klabu ya KCB karibu kunasa wasakataji 7
TIMU ya KCB inakaribia kunasa wachezaji saba wapya kwa ajili ya msimu wa 2015 wa Ligi Kuu ya Kandanda. 
Kulingana na meneja mkuu Joseph Okal, wachezaji hao walipatakana kutoka zoezi maalum la wiki mbili ambapo walinasa zana hizo mpya.
Hata hivyo, Okal alidinda kutoa majina ya wachezaji hao akisema watafanya hivyo baada ya kukamilisha mazungumzo na klabu zao.
“Sitaki kutaja majina yao wakati huu kwa sababu hatujakamilisha mazungumzo. Pili, naogopa kuwataja maana wapinzani wetu wanaweza kuwavizia na kutoa kitita kizuri,” alisema.
Meneja huyo alielezea matumaini yake klabu yake itanawiri msimu ujao kuliko 2014. Timu hiyo itaanza rasmi mazoezi yake mnamo Januari 5 katika uwanja wake wa Ruaraka.
Okal alidokeza kwamba, zoezi hilo lilivutia wachezaji zaidi ya 30.
KCB ilitangaza kutema wachezaji Peter Wainaina, Hedmond Mauda, kipa Caleb Wafula, James Omondi na Sostina Idda huku beki matata John Odhiambo akilenga kujiunga Posta Rangers.
Okal alisema watakosa huduma za Odhiambo, ambaye alitoa mchango mkubwa na kusaidia timu hiyo kuepuka shoka la kushushwa daraja.


