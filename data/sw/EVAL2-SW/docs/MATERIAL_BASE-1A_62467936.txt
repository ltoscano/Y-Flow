Nani mhusika mkuu?
Dec 23, 2015

UTATA mkubwa umeibuka kuhusu mmiliki wa shehena ya madini ghafi ya Tanzanite yaliyokuwa yanatoroshwa kupitia Uwanja wa Ndege wa Kimataifa wa Kilimanjaro (KIA), yenye thamani zaidi ya shilingi bilioni 2.5.
Madini hayo yenye uzito wa gramu 2,015.59 (kilo 2) yalikamatwa katika uwanja huo na wakaguzi wa Wakala wa Madini wa Serikali (TMAA) Desemba 16, mwaka huu.
Taarifa zilizolifikia Raia Mwema mwishoni mwa wiki na kuthibitishwa na vyanzo kadhaa zinabainisha kuwa mtuhumiwa, Anurag Jain (45), raia wa India, aliyekamatwa na madini hayo alikuwa ‘punda’ tu wa kuvusha shehena hiyo ili kulifikia soko la ughaibuni, Hong Kong.
Baada ya kukamatwa uwanjani hapo ilibainika kuwa mtuhumiwa hakuwa na nyaraka zozote zinazotakiwa kusafirisha madini, ikiwamo leseni ya kusafirishia madini, cheti halisi cha kuthibitisha madini (certificate of origin) na hati ya kusafirisha (export permit), kinyume cha sheria ya Tanzania.
Aidha mtuhumiwa huyo pia anaelezwa kukiuka sheria ya madini ya hapa nchini Tanzania ambayo inaharamisha usafirishaji wa madini ghafi kwenda nje ya nchi yanayozidi uzito wa gramu moja.
Wafanyabiashara wahusishwa
Taarifa zinaeleza kuwa madini hayo ni mali ya wafanyabiashara wawili wenye asili ya kiasia maarufu mjini Arusha ambao wote wanamiliki kampuni mbili tofauti zinazojihusisha kusafirisha madini ya vito.
Madini hayo yanahusishwa na wafanyabiashara hao (majina na kampuni zao yanahifadhiwa kwa sasa) kutokana na ushiriki wao katika hatua zote za kusafirisha ambapo mtuhumiwa huyo alipelekwa katika uwanja huo wa ndege na gari la mmoja wa wafanyabiashara hao.
“Uchunguzi wa awali na mahojiano tuliyofanya na mtuhumiwa ni kwamba mzigo si wake bali ni wa wafanyabiashara wawili wa Arusha na vyombo vya dola vinachunguza zaidi suala hilo,” kilieleza chanzo chetu kutoka ndani ya Jeshi la Polisi mkoani Kilimanjaro. 
Kati ya wafanyabiashara hao mmoja ana uraia wa nchi jirani ya Kenya na amekuwa nchini kwa zaidi ya miaka 15 na anahusishwa na tuhuma za utoroshwaji wa madini kwenda Kenya, hatua ambayo imesababisha nchi hiyo kuwa moja ya nchi zinazoongoza kuuza madini hayo katika soko la dunia.
Takwimu zinaonyesha kuwa Kenya kati ya mwaka 2013 na 2014 iliuza katika soko la dunia Tanzanite yenye thamani ya dola za Marekani milioni 100, wakati nchi hiyo haikuwahi kuzalisha madini hayo popote.
Aidha takwimu hizo za Wizara ya Nishati na Madini pia zinaonyesha kuwa India ndiyo nchi inayoongoza kwa kuuza madini hayo katika soko la dunia ambapo katika kipindi hicho, imeuza Tanzanite yenye thamani ya dola za Marekani milioni 400.
Madini hayo pia yametoa ajira kwa raia 250,000 wa India katika mji maarufu wa Jaipur, wakifanya kazi ya kusanifu madini hayo kabla ya kusafirishwa katika soko la nchi za Ulaya na Marekani.
Pamoja na kwamba madini hayo yanachimbwa Mererani wilayani Simanjiro pekee duniani, Tanzania inashika mkia katika mauzo ya madini hayo kwa kuuza madini yenye thamani ya dola za Marekani milioni 38 tu.
Aidha uchunguzi zaidi unaonyesha kuwa katika kipindi cha miaka mitano iliyopita mtuhumiwa Jain ameingia na kutoka Tanzania zaidi ya mara 20 na amekuwa akiingia kama mgeni wa mmoja wa wafanyabiashara hao na amekuwa akitumia ofisi ya kampuni inayomilikiwa na mfanyabiashara huyo, iliyopo mtaa maarufu wa Goloindoi.
“Huyo amekuwa mgeni wa mara kwa mara nchini na anahusika na mtandao wa wafanyabiashara wanaotorosha madini ya Tanzanite nje ya mipaka ya Tanzania,” kilidai chanzo chetu.
Taarifa hizo zinadai kuwa baada ya mtuhumiwa huyo kukamatwa mmoja wa wafanyabiashara hao aliwapigia viongozi kadhaa wakiwemo wa serikali ya awamu ya nne ili kumnusuru, aweze kuachiwa huru hatua ambayo iligonga mwamba.
Habari ambazo hazijathibitishwa zinadai kuwa pia sakata hilo lilifunikwa na wingu zito la madai ya rushwa ambapo wafanyabiashara hao wanadaiwa kulenga kuwashawishi watendaji kadhaa wa serikali waliokuwa wanashughulikia suala hilo.
“Hata ukiangalia taarifa ya awali ya thamani ya madini hayo maofisa waliohusika kwa makusudi au kwa bahati mbaya walithaminisha kuwa ni dola za Marekani 310,173.255 tofauti na bei ya soko la sasa la madini hayo ambapo gramu moja huuzwa kati ya shilingi 600,000 hadi 1,000,000,” aliongeza mtoa taarifa wetu.
Hadi Jumatatu wiki hii, wafanyabiashara hao hata hivyo bado walikuwa hawajaitwa kuhojiwa pamoja na awali taarifa kuonyesha kuwa walitajwa na mtuhumiwa alipobanwa kuelezea alipopatia madini hayo.


