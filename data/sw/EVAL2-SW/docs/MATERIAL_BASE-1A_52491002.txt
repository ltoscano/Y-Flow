
Anayetaka kiwanja Pembamnazi ajaze fomu

Imeandikwa na Mwandishi Wetu

Imechapishwa: 06 Oktoba 2016

WIZARA ya Ardhi, Nyumba na Maendeleo ya Makazi imewatangazia wananchi wote wanaohitaji viwanja katika eneo la Pembamnazi, Dar es Salaam kujaza fomu za maombi zitakazoanza kutolewa Oktoba 10 hadi 14, mwaka huu.

Kwa mujibu wa taarifa iliyotolewa na Katibu Mkuu wa wizara hiyo, Dk Yamungu Kayandabila kwa vyombo vya habari, jumla ya viwanja 1,280 vilivyopimwa kwenye eneo hilo wilayani Kigamboni, vitagawiwa kwa wananchi wanaohitaji.
Taarifa hiyo ilisema wizara hiyo imekamilisha mradi wa kupanga na kupima viwanja katika eneo la Pembamnazi lililo umbali wa kilometa 50 kutoka eneo la Feri.
Tangu kukamilika kwa mradi huo wizara ilitenga viwanja 600 na kuwagawia wananchi ambao awali walipewa viwanja jijini Dar es Salaam lakini hawakuviendeleza kutokana na sababu mbalimbali.
Aidha, katika mradi huo, wizara ilibainisha viwanja 240 na kutoa tangazo kwa umma kukaribisha maombi ya ununuzi wa viwanja hivyo kwa ajili ya matumizi ya viwanda na kwamba maombi hayo pamoja na kupokea mpango wa biashara, linaendelea hadi Oktoba 12, mwaka huu. 
Dk Kayandabila aliwataka wananchi wote wenye kuhitaji viwanja hivyo wafike makao makuu ya wizara hiyo, Dar es Salaam ghorofa ya chini, chumba namba tano.


