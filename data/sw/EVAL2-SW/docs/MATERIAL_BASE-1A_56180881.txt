
Serikali yaboresha mfumo wa maamuzi kisheria

Imeandikwa na Mwandishi Wetu

Imechapishwa: 28 Septemba 2016

SERIKALI imejikita katika kuhakikisha mfumo wa maamuzi unakuwa thabiti ili kutenda haki katika maamuzi ya kisheria nchini.

Naibu Katibu Mkuu wa Wizara ya Sheria na Katiba, Amon Mpanju, alisema hayoi wakati akizindua jarida la kwanza la kitaaluma linalotolewa na Shule ya Sheria (LST). 
Alisema tangu waingie madarakani wamekuwa na mikakati ya kuimarisha vitengo mbalimbali vinavyohusika na masuala ya mfumo wa utoaji haki ili ufanye kazi zake kwa ufanisi kuliko ilivyokuwa nyuma.
Aidha, amewataka wanafunzi wa SLT, kuhakikisha wanatumia machapisho hayo na vitabu vilivyotolewa kwa ajili ya kujisomea ili kuwa na weledi katika fani ya sheria.
“Huwezi kuwa mwanasheria mzuri kama husomi machapisho ya kitaaluma na vitabu, maisha ya mwanasheria ni kusoma kila siku, kusoma hukumu mbalimbali kila siku,” alisema. 
Mkuu wa chuo upande wa taaluma wa SLT, Dk Zakayo Lukumay alisema machapisho na vitabu hivyo vitakuwa msaada mkubwa katika kuboresha taaluma ya sheria na kujifunzia na kuimarisha makataba ya shule hiyo. Jarida hilo la kitaaluma litakuwa likitolewa mara mbili kwa mwaka.


