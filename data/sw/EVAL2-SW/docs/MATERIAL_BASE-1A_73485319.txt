Wathamini vishoka kubanwa

Imeandikwa na Angela Semaya, Dodoma

Imechapishwa: 10 Septemba 2016

MUSWADA wa Sheria ya Uthamini na Usajili wa Wathamini umepitishwa na Bunge huku Naibu Waziri wa Ardhi, Nyumba na Maendeleo ya Makazi, Angelina Mabula akisema utakuwa mwiba kwa wathamini makanjanja ambao ni wathamini hewa na vishoka.

“Walikuwepo makanjanja wengi ambao ni wathamini hewa na vishoka, taasisi nyingi za fedha zimeibiwa na wathamini hewa, serikali imekuwa ikipata hasara, lakini hakukuwepo sheria na chombo cha kuwabana vizuri … sasa ipo bodi ya wasajili na sheria hii itakayowabana watu hawa,” alisema.
Mabula alisema sasa watadhibitiwa na bodi yao ambayo itakuwa chombo kinachofuatilia utendaji wao kwa mujibu wa sheria ikiwa ni pamoja na ukadiriaji majengo, uthamini wa ardhi na mali.
Kwa upande wake, Waziri wa wizara hiyo, William Lukuvi akijibu hoja na ufafanuzi wa sifa za wathamini wasaidizi, alisema kutakuwa na wathamini, lakini wilaya moja inaweza kuwa na wathamini watatu, kila wilaya itakuwa na mtu ambaye atapewa uteule na Mthamini Mkuu, hivyo ataitwa Mthamini Msaidizi Mteule.
Lukuvi alifafanua zaidi kuwa Mthamini Msaidizi Mteulie atakuwa na uwezo wa kuidhinisha na kusani nyaraka zote za tathmini, ndani ya wilaya ile atapewa kofia ya uthamini na kuongeza katika ardhi kuna maofisa ardhi, lakini hata kama wako watano, ndani ya wilaya kuna ofisa ardhi mteule, huyo ndio anaidhinisha hati na zinawenda kwa kamishna.
Alisema huyo ndio atakayekuwa akiidhinisha tathmini kabla ya kwenda kwa mthamini mkuu hata kama wathamini wako wengi na kuongeza kuwa uzoefu uliopo sasa tathmini za nchi nzima, hata za watu binafsi au za serikali lazima zifike Dar es Salaam alipo Mthamini Mkuu, ni mtu mmoja tu peke yake ndo anaruhusiwa kuthibitisha au kuidhinisha tathmini yoyote ya nchi nzima.
“Muswada mnaotunga leo (juzi) hawa wathamini wasaidizi sasa tunataka kuwapunguzia mzigo wananchi na taabu wanayoipata na muda unaopotea kwa serikali au wananchi kusubiri tathmini, eti kwa sababu makabrasha yao kwa mthamini mkuu… wakati mwingine zinaweza kuja tathmini za ekari 100,000 ekari 10,000 vitabu 100 au 200 vyote vinajaa kwenye chumba cha mtu mmoja na kuchukua muda mrefu,” alifafanua.
Lukuvi alisema kutoka na mazingira hayo, ndio maana wanasisitiza uzoefu ufanane na mthamini mkuu kwa sababu wathamini wasaidizi watakaa katika Kanda ya Kaskazini (Moshi), Nyanda za Juu (Mbeya), Tabora na Mwanza, huko hakukuwa na watu hao ndio maana tathmini zote zilikuwa zikipelekwa Dar es Salaam.
“Mkitupa watu hawa kwenye sheria hii tathmini za kila kanda zitaishia katika kanda husika badala ya kwenda kwa mthamini mkuu, kama ilivyo hati zenu, tumefanikiwa sasa hati zote zinatolewa kwenye kanda na zinasajiliwa kwenye kanda, tungependa sasa hata ripoto za uthamini zisije Dodoma atakapohamia mthamini mkuu, ziishie kwenye kanda. Mthamini Msaidizi atakuwa na uwezo wa kugonga muhuri wa mwisho na hatahojiwa na mthamini mkuu,” alisema.
Lukuvi alisema wathmini wasaidizi wasipuuzwe kwani ndio watakuwa watu muhimu watakaofanya kazi na wabunge na kuongeza kuwa wamefanya utafiti na Mwanasheria Mkuu wakabani miaka mingi nchini hakuna watu wenye Shahada za Uthamini, Chuo cha Ardhi kinatoa Stahahada ya Juu kwa miaka mingi, hivyo kulazimisha wathamini wasaidizi wawe na Shahada ya Pili hawapo.


