
Messi na Ronaldo tupeni sababu kuwajengea sanamu
Miaka imepita sana kwenye soka. Waliwahi kuishi akina Pele anayeitwa Mfalme, kisha Maradona kikaishi kizazi alichoishi Georghe Hagi ambaye Waromania walimwita "Regele" wakimaanisha Mfalme. Wao waliamini ndiye mchezaji ambaye alicheza uwanjani huku ule mpira anaoupiga ukiwa na taswira za Waromania, hivyo kila alichofanya alihakikisha anawafurahisha, na kila amri aliyoupa mpira basi ulitii kwakuwa alikuwa mfalme wake.
Ndio maana kwao huyu alikuwa ni Maradona kwa kila kitu na wakamwita "The Maradona of the Carpathians".
Kikafuata kizazi walichotawala akina De Lima, Raul bila kusahau majina kama Ronaldinho Gaucho na Zidane kisha kikatua kizazi walichoishi binadamu wawili ambao inawezekana kabisa ndani ya mioyo yao kila mmoja anatamani asingeishi kipindi ambacho ameishi mwenzake.
Wanafunga wanavyotaka, wanavunja rekodi kwa kujisikia na sasa tuzo kubwa duniani ya Ballon D'or wamejimilikisha na wanabadilishana kadri wanavyojisikia na kwa namna wanayohitaji.
Wametengeneza Eden yao na hakuna wa kuwalaghai kula tunda litakalowaondoa huko. Kila wanachonusa ni manukato, kila wanacholamba ni asali na kila wanachomwaga ni madini yaani hakuna suala maishani mwao ambalo halina umuhimu katika maisha yetu.
Wamesababisha kizazi anachoishi Antoine Griezman, Neymar Jr na aina za akina Eden Hazard kuonekana kuwa vilitakiwa kungoja mpaka waondoke.
Hawa wameigawa dunia katika vipande viwili kamili na kila mmoja ni mfalme wa kipande kimoja huku wakiishi nje yake. Wachezaji mastaa wengine hawana nafasi kabisa, hawafikiriwi na wala hawana funguo za kuingia chumba hicho walichojifungia binadamu hawa ndani yake.
Dunia ambayo Luis Suarez anakuwa hafikiriwi, Lewandowski hatajwi, na wala Zlatan Ibrahimovic hawekwi kwenye mazungumzo ni dunia ya kipekee sana. Hii imesababisha kukosekana sababu ya kuwanyima kushinda kila kitu.
Hii ni sababu Xavi hakutokwa machozi kipindi ambacho alikosa tuzo ya mchezaji bora wa dunia, Sneijder akaridhika zake na ni sababu hakuna timu inayoonekana kuzikaribia Madrid na Barcelona.
Tofauti ni hawa wanadamu wawili pekee na wao wameshazoea na hakuna anayetaka kupumzika kwani ni kama maandiko yaliwahitaji kuja kupumua duniani ilhali miguu yao ni ya sayari nyingine tofauti. Hawa ni viumbe ambao mwanadamu unayezitumia pua zako kikamilifu yaani unapumua ulipaswa kumshukuru Mungu kuwaona wakicheza kipindi kimoja.
Mshamba mmoja haoni sababu ya kunyoa kwa gharama wala kumiliki visiwa vya anasa duniani, mwingine akiwa ni bishoo ambaye anapenda kioo na kuishi jirani na maisha ya walimbwende.
Watu wawili wenye haiba tofauti lakini wanaotuvuta mashabiki wa soka mahala pamoja na kupiga goti tukikubali na kusujudu juu ya ubora wao usiokuwa na kifani na ambao unaweza usionekane kwa vizazi sita tulivyobeba kwa sasa, hasa kipindi hiki ambacho Lingard anaonekana mwenye kipaji kikubwa pale Manchester huku Jordon Ibe akionekana lulu kule Merseyside.
Lakini pamoja na ubora wote walionao hawafanani kitabia na Neymar au Gareth Bale katika eneo moja, Neymar anajifunza mengi kutoka kwao lakini naye anawapa elimu katika jambo moja la msingi sana nalo ni timu ya Taifa.
Hawa hawakuwahi kuwa maridadi wanapovua jezi zinazozalishwa Bernabeu na Camp Nou. Hawakuwahi kuimbwa vyema klabu zinapokuwa likizo na hawakuwahi M mwenye mkono wa Mungu na aliyejengewa kanisa, 


