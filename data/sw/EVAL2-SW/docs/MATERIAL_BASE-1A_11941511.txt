
Haki za watoto zilindwe
Haki za Hadija Jumanne, Mwananchi hjumanne@mwananchi.co.tz
Dar es Salaam. Leo ni maadhimisho ya siku ya Mtoto wa Afrika. Siku hii iliidhinishwa na nchi 51 zinazounda Umoja wa Nchi za Afrika (AU) mwaka 1990 kwa lengo la kutambua thamani, utu na umuhimu wa mtoto.
Azimio la kuanzisha siku ya Mtoto wa Afrika lilifikiwa ikiwa ni kumbukumbu ya mauaji ya watoto - wanafunzi waliokuwa wanaandamana kudai haki ya usawa wa elimu na haki nyinginezo katika kitongoji cha Soweto nchini Afrika Kusini mwaka 1976 chini ya utawala wa kibaguzi wa makaburu. 
Mkurugenzi Mtendaji wa Chama cha Waandishi wa Habari Wanawake (Tamwa), Edda Sanga anasema kauli mbiu ya mwaka huu ni `Migogoro na machafuko Afrika:
Tulinde haki za watoto.'
Sanga anasema kutokana na kauli hivyo jamii inapaswa kuhakikisha kuwa watoto wanalindwa na kupatiwa haki wanayostahili.
"Vitendo vya ukatili dhidi ya mtoto vinasigana na haki ya msingi ya watoto ya kuishi katika mazingira salama," anasema Sanga.
Ripoti ya Shirika lisilokuwa la Kiserikali la C-sema imebaini kuwa watoto watatu kati ya kumi wenye umri chini ya miaka 18 wamefanyiwa ukatili, huku asilimia 75 ya watoto hao wakifanyiwa ukatili wa kimwili na asilimia 25 wakifanyiwa ukatili wa kisaikolojia. 
Msimamizi wa Kituo cha Huduma ya Simu kwa Watoto kutoka Shirika la C-Sema, Thelma Dhaje anasema kuanzia mwaka 2013 hadi Desemba mwaka 2015, wamepokea simu 7000, huku simu 3,017 kati ya hizo zikihusu watoto kunajisiwa, kupigwa na kuachishwa masomo.
"Asilimia 85 ya watoto wenye umri wa miaka 13 hadi 24 wamefanyiwa ukatili wa aina zote huku asilimia 40 ya watoto wenye umri huo wamefanyiwa ukatili wa kingono, asilimia 25 wamefanyiwa ukatili wa kisaikolojia na asilimia 75 wamefanyiwa ukatili wa kimwili," anasema Dhaje. Mratibu wa Programu na Uhamasishaji wa shirika la C-sema, Michael Kihongoh anasema utafiti uliofanywa nchini mwaka 2010 na Shirika la Umoja wa Mataifa linaloshughulikia Idadi ya Watu (UNFPA) umeonyesha kuwa watoto 764,000 wameolewa kabla ya kufikisha miaka 18.
"Kama Serikali haitatunga sera madhubuti itakayosimamia haki za watoto, watoto 1,382,000 waliozaliwa kati ya mwaka 2005 na 2010 wataolewa kabla ya kufikisha miaka 18 ifikapo mwaka 2030,"
anasema Kihongoh.
Anasema kwa mujibu wa UNFPA, inakadiriwa kuwa watoto milioni 140 dunia watakuwa wameolewa kabla ya kufikisha miaka 18 katika kipindi cha miaka 10 ijayo.
Mratibu wa Utetezi na Ushawishi kutoka shirika lisilokuwa la kiserikali la SOS, John Batista anasema Tanzania ni nchi ya kwanza kutoa miongozo ya sera katika nchi za Kusini mwa Jangwa la Sahara, lakini bado hakuna utekelezaji wa miongozo hiyo.
Batista anasema utafiti uliofanywa mwaka 2000 na 2011 na Shirika la Umoja wa Mataifa linaloshughulikia Idadi ya Watu Duniani (UNFPA) unakadiria kuwa asilimia 37 ya wanawake wa Kitanzania wenye umri wa miaka kati ya 20 hadi 24 waliolewa au walikuwa kwenye uhusiano kabla ya kutimiza miaka 18.
Batista anasema utafiti umeonyesha kuwa matukio ya kudhalilishwa kingono watoto wa kike na kiume yanafanyika katika mazingira ya nyumbani, shuleni na mitaani na kwamba udhalilishaji huo hufanywa kati ya mchana saa sita na saa mbili usiku.
Hali halisi Ripoti ya Ukatili Dhidi ya Watoto Tanzania (RUDWT) iliyotolewa na Kikosi Kazi kilichokuwa na wawakilishi wa wizara za Serikali na washirika wake zikiwamo sekta ya polisi na sheria, sekta za ustawi wa jamii, elimu na afya, umoja wa mataifa na asasi za kiraia mwaka 2009 ilisema takribani wasichana 3 kati ya 10 na mvulana 1 kati ya 7 walifanyiwa ukatili wa kijinsia kabla ya kutimiza umri wa miaka 18 huku karibu asilimia 6 ya wasichana walilazimishwa kufanya ngono kabla ya kufikia umri wa miaka 18.
Ripoti hiyo inaonyesha kuwa asilimia sita ya watoto wa kike wamelazimishwa kufanya tendo la ngono kabla ya miaka 18 , tena na wanaume waliowazidi umri.
Vile vile robo ya watoto wa kike na wa kiume walifanyiwa ukatili wa kiakili kabla ya kufikisha umri wa miaka miaka 18 na kwamba vitendo vya ukatili dhidi ya watoto bado ni tatizo kubwa nchini.
Changamoto iliyopo Moja kati ya changamoto iliyopo ni udhaifu wa sheria, uelewa mdogo wa jamii kuhusu sheria na haki, mila na desturi za baadhi ya makabila.
Hata hivyo mkoa wa Mara umekuwa ukiongoza kwa vitendo vya ukatili kwa kuwa na asilimia 72 ukifuatia Dodoma kwa asilimia 71 huku mkoa wa Tanga ukiwa na kiwango kidogo cha vitendo vya ukatili kwa asilimia 16.
Licha ya vitendo vya ukatili wa kijinsia kutendeka katika jamii, suala hilo limekuwa likifumbiwa macho kwani jamii imekuwa ikihusika katika kuwaficha wanaofanya ukatili huo na mashauri kuhusu vitendo hivyo yamekuwa yakimalizwa bila kufikishwa kwenye vyombo vya sheria.
Nini kifanyike?
Chama cha Waandishi wa Habari za Watoto Tanzania (TAJOC)
kinashauri kila mtu kubeba jukumu la kupambana na uovu huo hasa ikizingatiwa kuwa jamii haiwezi kupata maendeleo endapo kuna watoto wanatendewa maovu.
Katibu mkuu wa chama hicho Raphael Kibiriti anasema: "Tunatoa wito huo kama chama kuhakikisha kuwa vitendo vya ukatili dhidi ya watoto vinakomeshwa," anasema Kibiriti.
Kibiriti anasema mkakati wa TAJOC ni kuhakikisha kuwa watoto wanapatiwa haki zao za msingi ikiwamo kupatiwa elimu stahiki. 
Mshauri Mwandamizi na Msimamizi wa Huduma ya Simu kwa Watoto kutoka shirika la C-Sema, Fatma Kamramba anasema ukatili wa kijinsia ndio unaosababisha watoto wengi kukatiza masomo.
"Ni wakati wa kubadili mfumo wa malezi kuendana na mabadiliko ya wakati na kuelimisha jamii kuachana na mila na tamaduni potofu," anasema Kamramba.
Kadhalika Kamramba anasema ni muhimu kubuni michakato yenye nguvu za kisheria inayotekelezeka ya kuwalinda watoto dhidi ya ukatili.


