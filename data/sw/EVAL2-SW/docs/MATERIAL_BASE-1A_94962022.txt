
Wanaotumia 'kangomba' kununua korosho waonywa

Imeandikwa na Kennedy Kisula, Lindi

Imechapishwa: 04 Septemba 2016

SERIKALI mkoani Lindi imewaagiza watendaji wa kijiji, kata na tarafa, kuwakamata wanaofanya biashara ya kununua zao la korosho kwa wakulima kwa kutumia njia isiyo halali ya kangomba. 

Mkuu wa Mkoa wa Lindi, Godfrey Zambi ameyasema hayo leo wakati alipokuwa akizungumza na wakazi wa vijiji vya Navanga, Nachunyu, Mchinga, Nambamoja, Nambambili na Mtama.
Alisema wanunuzi hao, wananunua kilo moja ya korosho Sh 1,000 wakati bei elekezi ni Sh 1,300 kwa kilo moja. Hali hiyo inamnyonya mkulima ambaye ni mzalishaji na mhudumiaji kwa kutumia gharama zake mwenyewe. 
“Nataka vituo vilivyofunguliwa visivyo na vibali vya mamlaka husika vya kununulia za zao la korosho, viondolewe na waliofungua wakamatwe mara moja,” alisema Zambi.
Kwamba wakulima wawe wavumilivu na wasubiri fedha zililetwe na vyama vya msingi ili wauze bei elekezi.
Msimu ulifunguliwa Septemba mosi. Alisema mwaka jana bei elekezi ilikuwa Sh1,200, lakini kutokana soko kuwa kubwa, bei hiyo ilipanda na kufikia Sh 2,800 na wakulima walilipwa.


