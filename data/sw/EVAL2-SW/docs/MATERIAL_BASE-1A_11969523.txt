Alliance yajipanga kucheza ligi

Imeandikwa na Alexander Sanga, Mwanza

Imechapishwa: 21 Septemba 2016

UONGOZI wa timu ya soka ya Alliance Fc ya mkoani hapa inayoshiriki ligi daraja la kwanza msimu huu umeahidi kufanya vyema kwa kushinda mechi zake zote na kuhakikisha inapanda daraja na kucheza Ligi Kuu msimu ujao.

Akizungumza na gazeti hili jana Mkurugenzi wa benchi la ufundi wa timu hiyo, John Tegete alisema timu yake imejiandaa vyema na wanajua ugumu wa ligi hiyo hivyo ni lazima wapambane na kushinda kila mchezo ili wapande Ligi Kuu.
Kocha Tegete aliwaomba wadau na wapenzi wa soka waendelee kuisapoti timu yao kwa kujitokeza kwa wingi uwanjanu kushangilia ili kuipa nguvu. Ligi daraja la kwanza imepangwa kuanza keshokutwa kwa kushirikisha timu 24 zilizogawanywa katika makundi matatu yenye timu nane kila moja.
Alliance imepangwa kundi C pamoja na Mgambo Shooting (Tanga), Mvuvumwa (Kigoma), Panone (Kilimanjaro), Polisi Dodoma (Dodoma), Polisi Mara (Mara), Rhino Rangers (Tabora), Singida United (Singida).
Alliance Fc mpaka sasa imecheza mechi nne za kirafiki na kushinda tatu na kutoka sare mechi moja, Alliance ilicheza na Black eagle na kushinda mabao 6-1 na kuifunga pia timu ya Toto Africans mara mbili kwa mabao 2-1 na kisha 3-2 kabla ya kutoka sare ya bila kufungana na Stand United.


