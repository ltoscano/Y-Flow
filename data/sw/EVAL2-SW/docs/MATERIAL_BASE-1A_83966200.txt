
Kinana sasa awawania Mawaziri Chiza na Dk Seif May 22, 2014

KAMATI Kuu ya Chama cha Mapinduzi (CC-CCM) inatarajiwa kuweka shinikizo kwa Mamlaka ya Uteuzi wa Mawaziri (Rais) ili kuwang’oa baadhi ya mawaziri ambao wameshindwa ‘kuwasukuma’ watendaji wao waandamizi kukabili matatizo sugu yanayowasonga wananchi, wakiwamo wakulima, Raia Mwema limeelezwa.
Kamati Kuu hiyo ya CCM inatarajiwa kuchukua hatua hiyo baada ya Katibu Mkuu wa chama hicho, Abdulrahaman Kinana, kuwasilisha ripoti ya ziara zake mikoani ambako ujumbe wake umeshuhudia ugoigoi wa kiutendaji kwa baadhi ya wizara, zikiwamo za Kilimo, Chakula na Ushirika, na Afya.
Hata hivyo, kabla ya kikao hicho cha Kamati Kuu kuitishwa na ikiwa ni siku chache tu mara baada ya Kinana kukumbana na udhaifu wa moja kwa moja wa Serikali ya chama anachokiongoza mkoani Tabora, watendaji wa wizara za Kilimo, Chakula na Ushirika na wale wa Wizara ya Afya, wamekutana kwa dharura kila watu wizarani kwao ili kwenda kutatua udhaifu wao mikoani kabla kikao cha Kamati Kuu ili kuwanusuru mawaziri wao.
Hali hiyo ya ‘kuviziana’ inajitokeza takriban miezi mitatu ikiwa imepita tangu kufanyika kwa maadhimisho ya miaka 37 ya kuzaliwa kwa Chama cha Mapinduzi (CCM) mkoani Mbeya, ambako Mwenyekiti wa chama hicho, Jakaya Kikwete alizima shinikizo la kuwang’oa mawaziri ‘mizigo’.
Katika kuzima shinikizo la kuwang’oa mawaziri mizigo, akitumia maadhimisho hayo Rais Kikwete alisema; “Kamati Kuu itaendelea kufuatilia (maagizo kwa mawaziri ‘mizigo’) na kama hakuna maendeleo ndipo inapoweza kuamua kuomba mamlaka ya uteuzi ichukue hatua zipasazo dhidi ya mhusika.
Ilivyokuwa mkoani Tabora Akiwa katika ziara yake mkoani Tabora, Kinana alikumbana na kilio cha wakulima wa tumbaku mkoani humo, kinachotokana na kubebeshwa mzigo wa madeni yanayotokana na ufisadi wa kampuni za Wakala wa Pembejeo na viongozi wa vyama vya wakulima wa zao hilo.
Miongoni mwa wanaodaiwa kusababisha hali hiyo, iliyosukuma wakulima kubebeshwa deni la Sh bilioni 28.2, watakazolipa kupitia mauzo ya tumbaku ni Mwenyekiti wa CCM Mkoa wa Tabora, Hassan Mwakasubi na Waziri wa Kilimo, Chakula na Ushirika, Christopher Chiza.
Mwenyekiti huyo wa CCM ndiye pia Mwenyekiti wa Chama cha Wakulima wa Tumbaku Kanda ya Magharibi (WETCU), kinachotuhumiwa kuruhusu ufisadi huo wa mabilioni ya shilingi, huku chama hicho kikiwa kinadaiwa asilimia 64 ya fedha za wakulima wa tumbaku katika msimu uliopita.
Naye Waziri Chiza anadaiwa kupuuza maazimio yaliyofikiwa baina yake na wadau wa tumbaku Mkoa wa Tabora, wakati waziri huyo alipokutana nao katika kikao maalumu cha Januari mwaka huu, ambacho pamoja na mambo mengine, kililenga kutafuta ufumbuzi wa kudumu juu ya kilio cha miaka yote kutoka kwa wakulima wa tumbaku.
Shilingi bilioni 28.2 hizo, kwa mujibu wa Mkuu wa Mkoa wa Tabora, Fatuma Mwasa, zinapaswa kulipwa na wakulima hao wa tumbaku kwa sababu zilitokana na mkopo kutoka benki za CRDB na NMB, ambazo zimekuwa zikiwakopesha wakulima wa tumbaku kupitia vyama vyao vya msingi kwa njia ya pembejeo za kilimo.
Watendaji washtuka Katika hali inayoonyesha kushtuka kwa watendaji, vikao katika Wizara ya Kilimo, Chakula na Ushirika pamoja na Wizara ya Afya, vimefanyika na watendaji wakuu wamekwenda kwenye maeneo ambayo ziara ya Kinana imepita ili kufukia mashimo ya kiutendaji.
Taarifa za uhakika ambazo Raia Mwema imezipata zinabainisha kwamba mtendaji mwandamizi wa Wizara ya Afya ameelekea mkoani Tabora ambako Kinana alitembelea hospitali ya Rufaa ya Kitete Mkoa wa Tabora na kukuta ukarabati wa hospitali hiyo pamoja na ujenzi wa Chuo cha Waganga Wasaidizi (MAO) ukiwa umetelekezwa.
Hata hivyo, wakati mtendaji huyo mwandamizi akielekea Tabora, taarifa kutoka huko Tabora zinaeleza kwamba tayari mkandarasi aliyepewa jukumu hilo kwa miaka mitatu sasa, aliyetajwa kwa jina la Humprey amekwisharejea kazini. Taarifa zaidi zinasema kwamba uongozi wa Wizara ya Afya unadaiwa kutoa zabuni zote za miradi ya ujenzi na ukarabati wa miundombinu ya afya katika Mkoa wote wa Tabora kwa mkandarasi huyu, lakini kwa takriban miaka mitatu miradi yote hiyo ilitelekezwa bila kukamilika na hivyo kusababisha kero kubwa kwa wananchi.
Hatua hiyo inakuja baada ya Kinana, akiwa Tabora kuweka bayana kwamba “atakula sahani moja” na Waziri wa Afya na Ustawi wa Jamii, Dk Seif Rashid na Katibu Mkuu wake, Dk. Charles Pallangyo mara tu baada ya kurejea Dar es Salaam.
Mkuu wa Mkoa wa Tabora, Mwasa, alithibitisha mkandarasi huyo kuanza tena ukarabati wa hospitali hiyo pamoja na ujenzi wa chuo siku moja baada ya Kinana kukagua ukarabati wa hospitali hiyo na ujenzi wa Chuo cha Waganga Wasaidizi (MAO) uliokuwa umetelekezwa na mkandarasi kwa miaka mitatu.
Taarifa zaidi zinasema kusimama kwa ukarabati wa hospitali hiyo kuliifanya ishindwe kutoa huduma zake kwa ufanisi na kusababisha mateso kwa wagonjwa.
Kauli ya Nape Kwa upande wake, Katibu wa Itikadi na Uenezi wa Halmashauri Kuu ya Chama cha Mapinduzi, Nape Nnauye alipoulizwa kama watashawishi Kamati Kuu ya chama hicho imshauri Rais Kikwete kubadili mawaziri alijibu; “Ripoti zote za ziara zitawasilishwa Kamati Kuu, wao watapima na kuamua hatua za kuchukua, kazi yetu sisi ni kupeleka tulichokiona.”


