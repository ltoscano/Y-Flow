Dk. Magufuli nguvu ya soda?
Nov 11, 2015 by Raia Mwema in Burudani & Michezo

RAIS Dk. John Magufuli ameanza kazi kwa kuzuia safari zote za nje ya nchi za maofisa wa serikali isipokuwa zile za muhimu na kwa sababu maalumu, ambazo zitapata baraka za ofisi yake.
Katika mazingira ya changamoto nyingi kama zilivyo sasa nchini, hatua ya kuzuia safari hizo ni muhimu sana kwa kuwa itasaidia kupunguza matumizi ya serikali, ambayo, mengi, katika macho ya wengi, hayakuwa ya lazima.
Safari za nje za mawaziri na maofisa wa serikali zimekuwa zikihusisha misafara ya watu wengi kiasi cha kutilia shaka kama manufaa ya safari hizo yanawiana na gharama ambazo Taifa limekuwa likiingia kuzigharamia.
Safari za nje zilifika mahali ikawa kama ni mtindo tu wa maisha ya maofisa wa serikali kujipatia kipato binafsi cha ziada kwa kisingizio cha ziara za kikazi, kwa hasara ya nchi.
Matumaini yetu ni kwamba, zile gharama za safari hizi zitajionyesha kwenye unafuu na ubora wa huduma za jamii, ambazo hata baada ya miaka 54 ya uhuru bado ni duni sana. Kukoma kwa safari hizo hakutakuwa na maana yoyote kwa wananchi kama ahueni inayopatikana kutokana na uamuzi huo haitaonekana moja kwa moja kwa wananchi.
Wakati tunapongeza hatua hiyo, ni vyema pia kutoa hadhari kuhusu zuio hilo la Rais kwa vile imekuwa ni utamaduni wa kawaida sasa kila rais mpya anapoingia madarakani kuja na maagizo na maelekezo ambayo yanatoa matumaini makubwa kwa wananchi, lakini baada ya muda mambo yanarudi kwenye mazoea yake ya kila siku.
Kwa mujibu wa rekodi za utendaji wa Rais Dk. Magufuli ni matumaini yetu kwamba hatua hii si ya zimamoto na kwamba itaendelea na kuwa utaratibu wa kawaida wa serikali.
Ni vema pia hatua zinazofanana na hizo zikaendelea kuchukuliwa ili kuondoa kero zisizokuwa za lazima kwa wananchi ambao imefika mahali wanaona kukosa huduma za afya na elimu duni kuwa ni stahili yao.


