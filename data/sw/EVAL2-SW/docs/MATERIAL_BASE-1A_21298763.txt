

MICHAEL MAURUS NA MITANDAO
APRILI 19, mwaka huu, aliyekuwa Katibu Mkuu wa Umoja wa Mataifa (UN), Kofi Annan, alitoa wito kwa viongozi wa mataifa ya Bara la Afrika kujenga utamaduni wa kuachia madaraka pindi muda wao utakapofikia kikomo badala ya kuendelea kung’ang’ania nyadhifa zao kama wanavyofanya baadhi yao.
Kiongozi huyo aliyejizolea sifa kemkem, zaidi ikiwa ni jitihada zake za kutafuta amani katika mataifa mbalimbali duniani, aliyasema hayo katika hotuba yake aliyoitoa jijini Addis Ababa, Ethiopia.
Katika hotuba yake hiyo kwa viongozi wa mataifa ya Afrika, Annan alisema kuwa kitendo cha watawala kung’ang’ania madaraka, husaidia kuvipa nguvu vyama vya upinzani ambavyo ni wazi vitakuwa vikipigania kufanyika kwa uchaguzi hali inayoweza kuzaa machafuko miongoni mwa mataifa ya bara hilo.
Mwanadiplomasia huyo maarufu mno Afrika na duniano alisema kuwa mabadiliko ya serikali kwa njia ambazo si za kikatiba yamepungua kwa kiasi kikubwa barani Afrika, kutengwa kwa baadhi ya makundi ya kisiasa kumekuwa kikwazo kwa maendeleo ya mataifa mbalimbali.
Nadhani Afrika imefanya vizuri, angalau kwa sasa mabadiliko ya kiongozi kwa kutumia nguvu za kijeshi yamepungua kama si kumalizika.
Kama yapo, yamebaki katika makambi yao, lakini tunajaribu kutengeneza hali ambayo itawafanya waachane kabisa na dhana hiyo.
Iwapo kuna kiongozi yeyote ambaye atagoma kuondoka madarakani, iwapo kiongozi ataendelea kubaki madarakani kwa muda mrefu na uchaguzi unafanyika lakini ukiwa kama ‘changa la macho’ ili kuendelea kumpendelea aliyepo madarakani kumfanya aendelee kuwapo ofisini kwake kipindi hadi kipindi, kitendo hicho kinaweza kulazimisha kutolewa kwa njia ya mapinduzi ya kijeshi au watu wataandamana mitaani kumshinikiza kuachia ngazi.
Hotuba hiyo inaelekea kuwalenga baadhi ya viongozi waliokuwa madarakani kwa muda mrefu mno, mmoja wapo akiwa ni Rais wa Uganda, Yoweri Museven ambaye amekuwa kiongozi wa nchi hiyo tangu Januari 29, 1986.
Rais Yoweri Museveni aliyetawala kwa kipindi hicho, alishinda tena uchaguzi wa mwaka huu uliogubikwa na utata kwa asilimia 60.75 (kura 5, 617, 503), huku mpinzani wake wa karibu, Dk. Kizza Besigye akipata asilimia 35.37 (kura 3, 270, 290), uchaguzi uliojaa vioja ikiwamo kuzimwa mitandao ya kijamii siku ya upigaji kura, wapinzani kuswekwa rumande na askari kupoka masanduku ya kura kwa dhamira wanazozijua wenyewe, akisahau alivyonyakua madaraka mara ya kwanza akitokea msituni.
Huko Sierra Leone, Serikali ya Rais Ernest Bai Koroma atakayemaliza muda wake mwaka 2018 licha ya kudai kuwa hana mpango wa kusalia madarakani, imeonekana kuwapo kwa kampeni kutoka kwa waliodaiwa kuwa ‘wananchi’ wanaompigia upatu aendelee kwa kuwa Ebola ilimega mwaka na nusu wa kasi ya maendeleo wakati ugonjwa huo ulipotikisa nchini humo.
Tayari serikali imetoa tamko kuwa iwapo Katiba ikibadilishwa bungeni kuiongezea muda itaridhia matakwa ya wananchi, kama ilivyotokea mwaka 2001 Bunge lilipomuongezea muhula Rais Ahmad Tejan Kabbah kutokana na vita vya wenyewe kwa wenyewe.
Hotuba hiyo ya Annan pia imeonekana kuigusa Jamhuri ya Kidemokrasia ya Kongo (DRC) ambako hakuna uhakika wa kufanyika uchaguzi Novemba mwaka huu kama inavyopaswa, ikisemekana kuwa Rais Joseph Kabila anataka kuongeza kinyemela muhula wa tatu kinyume na Katiba kwani mwaka 2015 serikali ilishatamka kuwa uchaguzi unaweza kucheleweshwa kwa miaka minne zaidi hadi mwaka 2019, miaka mitatu zaidi ya muda uliopaswa kufanyika.


