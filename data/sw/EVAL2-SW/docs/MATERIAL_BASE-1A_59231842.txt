
Wa tanzania watakiwa kuenzi viwanda vidogo

Imeandikwa na Mwandishi Wetu, Mbeya

Imechapishwa: 04 Oktoba 2016

WATANZANIA wametakiwa kupenda na kuvienzi viwanda vidogo na kujivunia bidhaa zinazozalishwa nchini ili kujenga uchumi. Rai hiyo ilitolewa na Mkurugenzi Mkuu wa Shirika la Kuhudumia Viwanda Vidogo (SIDO), Profesa Sylvester Mpanduji katika Maonesho ya Wenye Viwanda na Wafanyabiashara Wadogo na wa Kati wa Kanda ya Nyanda za Juu Kusini mkoani Mbeya.

Maonesho hayo ya siku sita yalimalizika jana.
“Nawasihi tubadilishe mtazamo na kupendelea bidhaa zinazozalishwa hapa nchini,” Profesa Mpanduji aliwaambia waandishi wa habari jijini hapa.
Akifafanua, alisema kuzalisha na kutumia bidhaa za ndani, ndio njia pekee ya kuifikisha nchi kwenye uchumi wa viwanda. Maonesho hayo yalihudhuriwa na washiriki 250 kutoka kanda hiyo na kutoka Kenya. Mkurugenzi huyo alisema maendeleo ya sekta ya wazalishaji wadogo na wa kati ni muhimu kwa ukuzaji wa uchumi endelevu na kuondoa umasikini.
“Licha ya kuwepo viwanda vikubwa ni dhahiri ajira kubwa hutengenezwa na viwanda vidogo na vya kati,” alisema na kuongeza kuwa kuna umuhimu wa kuitazama na kuisaidia kwa kina sekta hiyo.
Alisema bila teknolojia rahisi na nyepesi ya kukidhi mahitaji ya soko itakuwa vigumu kumudu ushindani katika kipindi hiki cha utandawazi.
Alisema wajasiriamali wanahitaji utaalamu wa kutosha wa kubuni na kutayarisha michanganuo ya miradi inayokubalika na benki, pamoja na upatikanaji wa mikopo ya masharti nafuu kutoka taasisi za fedha.
“Tunashirikiana na wadau mbalimbali katika kuwasaidia wajasiriamali kukabiliana na changamoto hizi,” alisema.
Akitembelea eneo lililotengwa na serikali kwa ajili ya ujenzi wa viwanda wilayani Kigamboni hivi karibuni, Waziri wa Viwanda, Biashara na Uwekezaji, Charles Mwijage alisisitiza matumizi ya bidhaa zinazozalishwa nchini kama njia ya kusaidia maendeleo ya viwanda.
Ili kukabiliana na changamoto nyingine zinazoikabili sekta ya viwanda vidogo na kati, Sido imekuwa ikiandaa mpango mkakati na sasa taasisi hiyo inamalizia utekelezaji wa mkakati wa tano wa kipindi cha mwaka 2014/15-2016/17.
“Tunaendelea na maandalizi ya kuiboresha Sido iwe na mwonekano mpya ikiwa na miradi na programu mbalimbali zinazoshirikisha wajasiriamali na wadau wengine,” alisema Profesa Mpanduji.
Tangu kuanza kwa maonesho hayo mwaka 2003, hadi sasa jumla ya maonesho 14 yamefanyika ambapo jumla ya wajasiriamali 2,683 wameshiriki katika kipindi hicho na kupata mauzo na oda zenye thamani ya Sh bilioni moja.
Lengo la maonesho ya kanda ni kuwezesha wananchi kufahamu bidhaa mbalimbali zinazotengenezwa na viwanda vidogo nchini na hivyo kupanua masoko ya bidhaa za wajasiriamali na kukuza soko la ndani.


