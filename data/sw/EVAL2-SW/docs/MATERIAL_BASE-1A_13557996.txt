
Polisi watawanya kundi la waandamanaji Darfur
KHARTOUM, Sudan MAAFISA wa Usalama wa jimbo la West Darfur Jumapili walitawanya waandamanaji waliokuwa wamekusanyika mbele ya majengo ya serikali huku waasi wakidai kuwa watu wanne waliuawa na polisi.
Maafisa wa usalama, hata hivyo, walikanusha madai hayo huku wakisema kuwa hakuna aliyeuawa wala kujeruhiwa wakati wa vurugu hizo.
"Maafisa wa usalama waliokuwa wakisaidiwa na makundi ya wapiganaji wa kikabila waliwamiminia risasi waandamanaji waliokuwa wamekongamana mbele ya majengo ya serikali katika jimbo la West Darfur na kusababisha maafa ya waandamanaji wanne na wengine kadha wakajeruhiwa," ikasema taarifa ya kundi la waasi la Sudan Liberation Movement (SLM).
Inadaiwa kuwa waandamanaji hao walikongamana mbele ya majengo ya serikali baada ya maafisa wa usalama kuteketeza nyumba zao na kuwaacha bila makao.
MAJINA Kundi la SLM lilitoa majina ya watu wawili wanaodaiwa kuuawa na maafisa wa serikali.
Naye msemaji wa serikali ya jimbo la West Darfur alisema kuwa waandamanaji hao walitawanywa na maafisa wa usalama baada ya kuteketeza magari matatu yaliyokuwa yameegezwa nje ya afisi za serikali.
"Vurugu zilianza pale maiti ya mchungaji wa ng'ombe ilipatikana katika kijiji cha Mulli kilichoko takribani kilomita 50 kutoka mji wa Geneina," akasema msemaji wa serikali, Abdallah Mustafa.
Jamii ya mchungaji huyo ilizingira kijiji hicho na kuanza kuteketeza nyumba zao hivyo kulazimu wakazi wa Mulli kukimbilia usalama wao mjini Geneina.
"Vijana pamoja na wanaharakati waliungana na wanakijiji hao na wakafululiza hadi mbele ya afisi za serikali ambapo waliteketeza magari matatu," akaongezea.
Juhudi za kutaka kuthibitisha madai ya kukinzana kutoka kwa upande wa serikali na waasi ziligonga mwamba.
Ukanda wa Darfur umegubikwa na ghasia tangu mwaka wa 2003 ambapo waasi wa kundi la SLM wamekuwa wakikabiliana vikali na maafisa wa usalama wa serikali ya Rais Omar al-Bashir.
Waasi wa SLM wanadai kuwa wametengwa kimaendeleo na serikali ya Rais Bashir.
Serikali ya Bashir imeshutumiwa kwa kusababisha mauaji ya halaiki baada ya wanajeshi wake kukabiliana na waasi wa SLM kwa kutumia ndege za kivita.
Rais Bashir tayari ameshtakiwa katika Mahakama ya Ki mataifa Kuhusiana na Uhalifu (ICC) kwa madai ya kuhusika na mauaji ya halaiki na uhalifu wa kivita.
Rais Bashir, hata hivyo, amekanusha vikali mashtaka hayo.


