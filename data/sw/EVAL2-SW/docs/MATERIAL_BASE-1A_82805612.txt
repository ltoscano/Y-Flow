Safu 2015 zapangwa
Oct 30, 2014

WANASIASA mashuhuri wanaotajwa kuwania Urais katika Uchaguzi Mkuu mwakani wameanza kupanga safu zao, na tayari majina ya watu wanaotajwa kuwa ‘mawaziri wakuu’ wajao yameanza kuvuja, Raia Mwema limefahamishwa. 

Taarifa hizi zimeibuka katika wakati ambao vyama vinavyounda Umoja wa Katiba ya Wananchi (UKAWA) vimeingia katika makubaliano ya kusimamisha mgombea mmoja katika kila ngazi ya uchaguzi kuanzia sasa.
Hadi sasa, hakuna kambi ya wagombea hao ambayo imekuwa tayari kuthibitisha moja kwa moja kuhusu upangaji wa safu za uchaguzi kwa sababu tofauti, lakini gazeti hili limepewa majina ya ‘Waziri Mkuu’ katika kila kambi kuu zinazotaka kuwania Urais mwakani –ndani ya Chama Cha Mapinduzi (CCM) na miongoni mwa vyama vya upinzani.
Kwa mujibu wa Katiba ya Tanzania, Waziri Mkuu anatakiwa kuwa mmoja wapo wa wabunge wa kuchaguliwa kutoka miongoni mwa majimbo ya Uchaguzi ya Tanzania Bara, na wanaotajwa kutaka kuwania Urais wameangalia mbali zaidi ya Jimbo la Uchaguzi.
Raia Mwema limeambiwa kwamba vigezo vilivyotumika kutafuta watu watakaofaa kwa Uwaziri Mkuu ni dini, mahali anapotoka mgombea, umri, mvuto katika jamii na maridhiano ya kisiasa.
Ufuatao ni uchambuzi wa wanaotajwa kuwa wagombea na wateule wao.

Edward Lowassa na Andrew Chenge
Ingawa hajatamka rasmi, lakini mojawapo ya siri inayofahahamika kwa muda mrefu ni ukweli kwamba Edward Lowassa, atajitosa kuwania Urais kupitia CCM mara baada ya kipyenga kupulizwa rasmi.

Gazeti hili limeelezwa kwamba Lowassa tayari ameamua kuwa na Chenge kama Waziri Mkuu wake endapo atapata Urais kwa tiketi ya CCM mwakani. Chenge na Lowassa wote ni Wakristo na ingawa tofauti yao ya umri ni miaka mitano tu (Chenge akiwa mkubwa), kuna suala la uhusiano binafsi na ukanda linalochochea hali hii.
Lowassa anatoka Kaskazini mwa Tanzania ambako hakujawahi kutoa rais. Chenge anatokea katika mikoa ya Kanda ya Ziwa ambayo ndiyo yenye idadi kubwa ya wapiga kura.
“Lakini hawa pia ni marafiki ambao wamepitia katika nyakati ngumu pamoja. Lowassa angependa kuwa na Waziri Mkuu wanayefahamiana na kuelewana naye. Chenge ana sifa hizo na hakuna anayebisha kwamba akipewa nafasi hiyo anaweza kuwa Waziri Mkuu mzuri,” alisema mmoja wa viongozi wa CCM kutoka mojawapo ya mikoa ya Kanda ya Ziwa kwa masharti ya kutotajwa jina.
Frederick Sumaye na Zitto Kabwe
Sumaye hajawahi kuficha nia yake ya kuongoza Tanzania endapo atapitishwa na chama chake kuwania nafasi hiyo ya juu kabisa.
Raia Mwema limeambiwa kwamba kwa sababu ameondoka serikalini kitambo, hakuna mtu aliyeko serikalini sasa ambaye atampa nafasi hiyo.
Hata hivyo, mmoja wa watu wa karibu wa Sumaye aliyezungumza na gazeti hili ameeleza kwamba ndoto ya Sumaye ni kupata Waziri Mkuu kijana kama yeye wakati alipopewa Uwaziri Mkuu na Benjamin Mkapa ili kuvutia kura za vijana.

Tayari Sumaye ameeleza dhamira yake ya kuwania Urais kupitia chama cha upinzani endapo mchakato ndani ya CCM utaathiriwa na rushwa na hili ndilo watu wake wa karibu wanalomuhusisha na siasa za upinzani.
“ Kwa wapinzani vijana, Sumaye anampendelea Mbunge wa Kigoma Kaskazini, Zitto Kabwe, kwa sababu anamuona kama mwanasiasa anayejitambua. Pia, chama kinachohusishwa na Zitto cha ACT kimejitambulisha kama chama kinachopinga ufisadi na hilo limemvutia mzee.

“Zaidi ya ujana, Zitto anatoka Magharibi mwa Tanzania na pia ni Mwislamu, mambo ambayo yanafanya muunganiko huo ulete maana. Hata hivyo, inategemea sana kama Zitto mwenyewe atahama kutoka CHADEMA alipo sasa na kuhamia ACT.
“Tatizo la Mzee (Sumaye) ni kwamba miongoni mwa vinara wa UKAWA, hakuna mtu ambaye ana ujana anaoutaka na kombinesheni ya dini na ukanda muhimu kwa ajili ya kuwania Urais endapo mambo yataharibika CCM,” alisema mmoja wa watu wanaomfahamu vizuri Sumaye na aliye katika siasa bado na ambaye naye aliomba kutotajwa jina.
Mizengo Pinda na Adam Malima
Katika miezi ya karibuni, jina la Waziri Mkuu, Mizengo Pinda, limeibuka kwa kasi kama miongoni mwa wanasiasa wanaotaka kupitishwa na CCM kuwania Urais katika Uchaguzi Mkuu ujao.
Watu wanaotajwa kuwa kwenye kambi yake wanataja jina la Naibu Waziri wa Fedha, Adam Malima, kuwa ndiye chaguo la Pinda kama Waziri Mkuu na sababu kubwa ni mbili; umri na dini zinatajwa kuzingatiwa.
Malima ambaye ni mchumi, ana umri wa miaka 48 na anatoka katika familia ya kisiasa ambayo nyota wake na baba mzazi wa waziri huyu, hayati Profesa Kighoma Malima, anatajwa kuwa bado na ushawishi miongoni mwa Waislamu hapa nchini.


