
Imechapishwa: Wed, Apr 27th, 2016

Bado tunauhitaji Muungano huu?

MIAKA kadhaa nyuma nikiwa shule ya msingi nilikuwa napenda sana yale maswali niliyokuwa naulizwa kwenye somo la Maarifa ya Jamii, katika mtihani wake nilikuwa sikosi swali lililokuwa likiuliza Tanganyika na Zanzibar ziliungana mwaka gani, kama lilikuwa ni swali ambalo lina majibu ya kuchagua hakika nilikuwa siwezi kukosa maana niliitafuta ilipo Aprili 26, maswali mengine kama Rais wa Kwanza wa Tanzania aliitwa nani?
Basi ningelitafuta jina la Julius Kambarage Nyerere, ni viongozi gani walioiunganisha Tanganyika na Zanzibar? Basi ningelitafuta jina la Mwalimu Nyerere na Abeid Amani Karume, Bendera ya Tanzania ina rangi ngapi? Kila rangi inawakilisha nini? Hivyo hivyo hadi nilipoanza kidato cha kwanza kwenye somo la Uraia (CIVICS) nilikuwa napenda sana maswali yenye mfanano huo.
Jamhuri Ya Muungano wa Tanzania inaundwa na muunganiko wa nchi mbili ambazo ni Tanganyika almaarufu Tanzania Bara kwa sasa na Zanzibar almaarufu Tanzania Visiwani ambayo inaundwa na visiwa vikuu viwili vya Unguja na Pemba, yenyewe ilifanya Mapinduzi tarehe Januari 12, 1964 huku Tanganyika ikipata uhuru wake Disemba 9,1961. Tanganyika ilipata Uhuru baada ya kuwa chini ya usimamizi wa Taifa la Uingereza baada ya Taifa hilo kushinda Vita Kuu ya Pili ya Dunia huku Zanzibar ilifanya Mapinduzi yake na kufanikiwa kuuondoa utawala wa Sultan kutoka Oman.
Ikifika siku ya maadhimisho ya miaka kadhaa ya Muungano nilikuwa nafurahia sana maana nilikuwa najua lazima kutakuwa na gwaride pale Uwanja wa Uhuru zamani Taifa, nilikuwa najua nitafurahia kuona wanajeshi wanavyopiga kwata maana nilikuwa naihusudu kazi hiyo sijui zile ndoto ziliishia wapi, pili nilikuwa najua nitafurahia nikiona watoto wanavyocheza halaiki na kwangu mimi Muungano ndio ulikuwa unaishia pale maana mimi nimezaliwa nikaikuta Tanzania ikiwa na miaka zaidi ya ishirini lakini kadri siku zinavyokwenda nikaanza kuiona na kuifahamu maana halisi ya Muungano.
Washukuriwe viongozi ambao walitumia muda wao na nguvu kuhakikisha walifanya mataifa haya mawili kuwa Taifa moja kubwa, mpaka leo hii tunatimiza miaka 52 ya Muungano ama kwa hakika si jambo dogo japo kuna viashiria ambavyo naweza kusema zisipochukuliwa hatua za dhati huko mbele historia inaweza kubadilika na tukaanza kusema kuwa kulikuwa na Taifa linaitwa Tanzania.
Mpaka hivi sasa Muungano huu umeshakuwa chini ya marais watano ambao kwa nyakati tofauti wameweza kuliongoza Taifa hili wakianza na Mwalimu Julius. K. Nyerere, Alhaj Ali Hassan Mwinyi, Benjamin Mkapa, Jakaya Kikwete na Dk. John Magufuli, ila pamoja na mabadiliko ya marais wote hao ukiniambia nimeweza kuona jambo gani la kitofauti limefanyika nitakujibu kwa kifupi kuwa sioni? Lakini pia kuna swali ambalo ukiniuliza jibu lake nitakalokupatia nafikiri jibu lake linaweza kuwa uchochezi, swali lenyewe ni hili. 
Je, Zanzibar ni nchi? Hili swali nimewahi kushuhudia Waziri Mkuu mstaafu akizomewa bungeni baada ya kujibu kuwa Zanzibar si nchi. Hapa unaweza kujiuliza nini tatizo? Na baada ya muda ndipo nikaanza kulisikia neno ambalo mpaka sasa linasumbua kichwa changu nalo ni ‘Kero za Muungano’ hili nimewahi kulisikia tangu kwenye hotuba za Mwalimu Nyerere mpaka leo hii bado nalisikia. Sasa swali ambalo najiuliza, Je, kuna faida zozote za huu Muungano? Je, kuna hasara pia ambazo zinatokana na huu Muungano? Tukiuvunja Muungano tunapata nini na kuendelea kuwa na Muungano tunafaidika na nini?
Watu wengi niliowahi kuwasikia wakizungumzia sababu kuu ya viongozi hao kuleta Muungano ni nini? Wengi hujibu kuwa sababu kuu ni mambo ya Kiusalama kuwa Mwalimu Nyerere alihofia kuwa eneo la upande wa bahari haliwezi kuwa salama hivyo ni vyema kuungana na Wazanzibar ili kuweka hali ya usalama inayoeleweka katika eneo hilo. Lakini ukiachana na sababu hiyo Muungano huu bado nafikiri una umuhimu mkubwa sana, na zifuatazo ni sababu kadhaa za kwa nini tunauhitaji Muungano.


