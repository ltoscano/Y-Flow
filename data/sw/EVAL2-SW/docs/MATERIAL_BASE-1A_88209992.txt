Karibu kimondo uoshe nyota
Aug 12, 2015

UMEKUJA kuosha nyota?
Hili ni swali unaloulizwa na baadhi ya wenyeji wa Wilaya ya Mbozi
mkoani Mbeya unapozungumzia nia yako ya kutembelea KIMONDO, kivutuo
cha utalii kilichopo katika Kijiji cha Ndolezi, Kata ya Mlangali
wilayani humo.
Swali hilo linatokana na imani ya wenyeji wa eneo kilipo kimondo,
ambalo kwa asili ni himaya ya ukoo wa kina Mwamengo, aliyekuwa mtawala
wa eneo hilo.
Kwa mujibu wa mmoja wa wasaidizi wa Kituo cha Kimondo, Musa Msojo,
wenyeji wanaamini kuwa kila wakiombacho katika kimondo hicho
hufanikiwa. Mathalani, anasema waliomba mvua pale kulipotea tatizo la
ukame, walifanya matambiko na hata mikutano yao ya kimila ilifanyika
hapo.
Pamoja na maombi hayo, vilevile wenyeji wanaelezwa kukitumia kimondo
hicho kuondoa mikosi katika maisha yao, na hapo ndipo ulipozaliwa
msamiati wa kusafisha nyota.
“Waganga wa jadi huwaelekeza wagonjwa wao kuja hapa kusafisha nyota
hapa,” anasema Msojo katika mahojiano yake na Raia Mwema kituoni hapo
hivi karibuni.
Hata hivyo, analibainisha tatizo lao kuwa hubandua kipande cha
kimondo, jambo ambalo hawaliruhusu. Utaratibu wa waganga hao ni
tofauti na uliotumika na wenyeji huko nyuma, wao waliweka maji kwenye
eneo la kimondo lilibonyea na kutengeneza eneo mithili ya beseni,
kisha hunawa hayo maji.
Mtaalamu wa masuala ya utalii, Fanuel Sabini anabainisha kuwa imani
hiyo inahitajika kutumika katika mtazamo chanya, kuvutia watalii zaidi
badala ya kuiangalia katika mtazamo hasi, kama vile kuijumuisha katika
kundi la imani potofu.
“Nchi nyingi zimetumia imani hizo kuvutia watalii, mfano kuna nchi
watu hutembelea kwenda kunawa maji, ni ya kawaida sana lakini watalii
wanamiminika kwa ajili hiyo tu,” anasema Sabini.
Kutokana na imani hizo, haishangazi leo hii kuwa na timu ya mpira wa
miguu kutoka wilayani Mbozi itwayo Kimondo, wataalamu wa kituo hicho
wanabainisha kuwa, jina hilo halitumiki kwa bahati mbaya bali ni
katika imani ileile yenye kuhusisha jiwe hilo na nguvu za Kimungu,
hivyo kujenga imani kwa timu yao kuwa na bahati na uweo wa kufanya
vizuri.
Imani kuhusu kimondo haipo miongoni mwa wenyeji hao wa Mbozi tu, bali
sehemu mbalimbali duniani ambako vipo. Wenyeji wake huhusisha zaidi
na nguvu za Kimungu, hivyo kuyafanya maeneo vilipoangukia kuwa maeneo
matakatifu kwa misingi ya imani zao.
Historia ya vimondo katika mtandao wa
http://www.meteorite.fr/en/basics/history.htm inabainisha pia jinsi
kinavyobeba hata imani za dini kubwa duniani. Kutokana na imani
walizonazo jamii mbali mbali, vimondo hivyo vimehifadhiwa na imani zao
kupewa mtazamo chanya, jambo ambalo limezisaidia jamii hizo kuingiza
mapato makubwa kupitia utalii.
Inaelezwa kuwa tangu zama za kale, vimondo viliaminika kuwa vitu
vitakatifu na jamii mbali mbali za wakati huo duniani. Utaratibu wake
wa kuanguka hapa duniani, ambapo huambatana na mwanga na sauti, kama
vile nyota idondokayo, vumbi na kishindo imekuwa siku zote
ikisababisha hofu kwa wale walioshuhudia.
Vitu hivyo au hayo mawe, vilihifadhiwa na jamii vilipodondokea, kama
vitu vitakatifu, na wenyeji wakayafanya maeneo hayo kuwa matakatifu,
wakaabudu na kuyatumia katika shughuli zao mbalimbali za imani zao.
Nini kifanyike kukiendeleza kimondo cha Mbozi;
Sabini anabainisha mambo manne ya msingi, yanayopaswa kufanyika ili
kukifanya kimondo hicho cha Mbozi kuwa kivutio kwa watalii wengi
zaidi. Miongoni mwa mambo hayo ni pamoja na kuweka mazingira rafiki
kwa ushirika wa Sekta ya Umma na Binafsi (PPP).
Jambo jingine ni kuanzishwa kwa makumbusho na kituo cha utafiti kuhusu
masuala ya unajimu (astronomy) ili eneo hilo liwe kitivo cha elimu ya
vimondo na unajimu barani Afrika.
Kuhamisha usimamizi au umiliki wa kimondo hicho kutoka idara ya mambo
ya kale na kwenda idara ya utalii au kwenda wizara inayohusiana na
masuala ya hali ya hewa, kama inavyofanyika katika mataifa mengi yenye
vimondo na jambo la nne ni kukitangaza.
Mkuu wa Kituo, Mhifadhi Filmerick Basange anayataja mahitaji mengine
yanayohitajika kukiboresha kituo hicho kuwa ni pamoja na miundombinu
ya barabara, uzio kulikinga eneo hilo hivyo kusababsha watu kuwa
na hamu ya kuingia na kujionea mambo yaliyomo, tofauti na sasa ambapo
eneo hilo lipo wazi.
Anayataja mambo mengine kuwa ni pamoja na majengo, huduma mbalimbali,
kufanya kukitangaza kituo kwa kusambaza taarifa zake kwenye mitandao
na kutayarisha vipindi maalumu (documentaries).
Hali ya kimondo hicho kwa sasa haivutii watu kukitembelea kwa wingi,
hakuna vitu vingine vya ziada ambavyo mtu atavipata anapotembelea eneo
hilo zaidi ya kimondo chenyewe na historia yake.
Eneo kilipo kimondo kuna kibanda kimoja kinachotumika kama ofisi,
nyumba moja ya kuishi na choo, ambapo katika suala zima la utalii watu
wangetegemea kupata pia huduma mbalimbali, kama vile vinywaji,
vyakula, vitu vya asili vya wenyeji wa eneo hilo, elimu ya unajimu,
maeneo ya kupumzikia na hata kulala.


