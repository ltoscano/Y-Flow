
Wabunge wa CCM wachagua viongozi
Sharon Sauwa, Mwananchi ssauwa@mwananchi.co.tz
Dodoma. Mbunge wa Bukoba Vijijini, Jason Rwekiza amechaguliwa kuwa Katibu wa Wabunge wote wa CCM huku Mbunge wa Mtera, Livingstone Lusinde akiongoza kwa wingi wa kura katika uchaguzi wa wajumbe wa Halmashauri Kuu ya Taifa (Nec).
Uchaguzi huo ulifanyika juzi usiku katika ukumbi wa Pius Msekwa na kusimamiwa na Mjumbe wa Kamati Kuu ya CCM, Dk Pindi Chana na kushuhudiwa na Mwenyekiti wa Kamati ya Wabunge wote wa CCM, Waziri Mkuu Kassim Majaliwa.
Rwekiza anachukua nafasi iliyoachwa wazi na Waziri wa Nchi, Ofisi ya Waziri Mkuu, Jenista Mhagama ambaye hakugombea.
Awali, uchaguzi huo ulilazimika kurudiwa baada ya wagombea wote wanne; Mbunge wa Korogwe Vijijini, Mary Chatanda, Mbunge wa Viti Maalumu, Mariam Kisangi na Abdallah Ulega kutopata zaidi ya nusu ya kura zote zilizopigwa 194. Katika marudio, Rwekiza alimbwaga Kisangi. 
Katika uchaguzi wa wajumbe wa Nec, Faida Bakari na Jamal Kassim waliibuka kidedea kwa upande wa Zanzibar na wabunge wa viti maalumu Munde Abdallah, Agness Mara na Waziri wa Nchi, Ofisi ya Rais, Angela Kairuki walishinda kwa upande wa Bara.
Lusinde maarufu kama Kibajaji aliibuka na ushindi mnono kwa upande wa wajumbe wa NEC Bara. Wengine walioshinda ni Dk Khamis Kigwangalla (Naibu Waziri wa Afya), Peter Serukamba (Kigoma Kaskazini), Stephen Ngonyani (Korogwe Mjini) na Stanslaus Nyongo (Maswa Mashariki).


