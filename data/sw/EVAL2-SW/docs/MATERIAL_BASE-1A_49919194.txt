Shetta asimulia alivyomwogesha msanii

Imeandikwa na Vicky Kimaro

Imechapishwa: 14 Septemba 2016

MSANII wa muziki wa kizazi kipya, Nurdin Bilal ‘Shetta’, (Baba Kayla), amesema aliwahi kumuogesha msanii mwenzake ili apate fedha za kurekodi.

Shetta aliyasema hayo jana katika uzinduzi wa Kampeni ya ‘Usikate Tamaa’ inayoratibiwa na Kampuni ya Mohamed Enterprises (MeTL) ambapo Shetta anasimama kama balozi katika kampeni hiyo itakayochukua takriban mwaka mzima.
“Nimepita nyakati ngumu sana mpaka hapa nilipofika, nakumbuka niliwahi kufanya tukio la aibu sana ili tu nipate kutimiza ndoto yangu… “Kipindi nahangaika kutoka kimuziki ukweli nilikuwa na nyimbo lakini sina fedha za kurekodi, kuna msanii mmoja mkubwa tu nilimuomba anisaidie fedha ili nirekodi nililazimika kukaa kwake nikifanya kazi za ndani, kumfulia, kumfanyia usafi, asubuhi subuhi naamka kumuoshea gari… “Nampikia chakula na kuna wakati aliniambia nimuogeshe, nilifanya yote hayo si kwa kupenda ila nipate tu kutimiza ndoto yangu…
“Majirani na hata baadhi ya wasanii marafiki zake walinicheka sana na kuniambia sitaweza kuimba muziki walinidhihaki na majina ya kuninyanyapaa kama
‘Dogo dogo Center’.
“Kiliniuma lakini nilivumilia kwa kuwa moyoni dhamira yangu ilikuwa ikiniambia ipo siku nitatoka, nashukuru licha ya kudharaulika lakini nilikuja kupata fedha na kuingia studio na leo maisha yangu yamebadilika,” alisema Shetta.
“Vijana wenzangu wa Kitanzania nawaambia wamtangulize Mungu mbele, na waishi katika ndoto zao wanazoamini wasikate tamaa,”alisisitiza. Shetta anatamba na nyimbo kama Namjua, Sina Imani aliyomshirikisha Rich Mavoko na Shikorobo aliyomshirikisha msanii wa Nigeria Kcee ambayo inatamba kwenye vituo mbali mbali vya redio na runinga.


