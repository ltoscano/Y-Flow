Tuzungumze Biashara: Mfanye mteja wako ajisikie kuwa anasikilizwa

Imeandikwa na Namsembaeli Mduma

Imechapishwa: 21 Septemba 2016

JOANNA Alter ambaye ni Meneja mwenza wa Masoko, anayeendesha tovuti ijulikanayo kwa jina Kissmetrics, anaeleza umuhimu wa mfanyabiashara mwenye biashara kubwa, ya kati na hata changa inayoendelea kukua, kumfanya mteja hasa aliyekasirika ajisikie mwenye furaha na kuendelea kununua bidhaa au huduma za kampuni yake. 

Katika andiko lake; Let Your Customers Do the Talking: The Real Value of Users-Generated Content, Alter anasema, inapotokea mteja amehitaji huduma kutoka katika kampuni yako na kuikosa kwa wakati, ni lazima atakasirika hasa kama alikuwa ameitegemea. Alisema pia anaweza kukasirika kwa sababu anakuwa amepoteza muda akiisubiri. Kwa mujibu wa Alter, mambo hayo yote huwa ni kikwazo kwa mteja na mara nyingi huweza kusababisha malalamiko.
Anasema, ikiwa mteja huyo na wengine watalalamika, hata kama ni kwa muda tofauti, mfanyabiashara atapaswa kuhakikisha anamrudisha katika hali ya kawaida ili asifanye uamuzi wa kukataa bidhaa au huduma zinazozalishwa na kampuni iliyomkwaza. Anasema, “Hata ikitokea kuwa kampuni ina jibu la moja kwa moja la tatizo la mteja huyo aliyekwisha kasirika, inapaswa kumrejesha kwenye furaha kwa hatua ambazo ni pamoja na kuhakikisha mteja huyo anapata imani kuwa anasikilizwa”.
Alter anaeleza kuwa, kukimbilia kutoa jibu la tatizo hasa kwa vitendo bila kufanya mawasiliano ya kumridhisha mteja kwanza kunaweza kumfanya achukie zaidi na pengine kukata mawasiliano, kwa kuwa anakuwa ameweka akilini kwamba hasikilizwi. Pia Alter anasema kuwa mteja huyo aliyekasirika anakuwa na jambo moja akilini kuwa mfanyabiashara au kampuni anayoitegemea imhudumie kwa haraka na kwa kiwango bora inajifanya kuwa inajua zaidi anachotaka kabla hajakieleza.
“Hilo ni kosa linaloweza kumsababisha mteja huyo na wengine wanaokumbwa na changamoto kama hiyo ya kukasirishwa kuamua kuchukia zaidi na kutoiamini tena kampuni. Kwa sababu hiyo, inatakiwa kampuni husika iliyomuudhi imshawishi kwa utashi wa aina yake kusamehe na kueleza hasa anachotaka afanyiwe, ndipo kitekelezwe kwa hatua na haraka kiasi kitakachomfanya aridhike”.
Zaidi ya hayo, Alter anasema katika andiko lake hilo kuwa, ikiwa mteja kwa mfano mwenye tatizo la kuharibikiwa na kifaa cha nyumbani anaamua kumwita fundi kutoka kampuni anayoiamini na kuelezwa kuwa atakwenda fulani muda fulani kulitatua, halafu asiende kwa wakati au awe amekwenda na kuanza kufanya mambo mengine tofauti na yaliyompeleka alipoitwa, atakuwa amemkasirisha mteja.
Anasema, jambo hilo likitokea, itabidi kampuni impeleke fundi mwingine ili kuondoa uwezekano wa mteja kufikiria kuwa anapuuzwa au hasikilizwi. Alter anafafanua kuwa, kufanya hivyo kutamfanya fundi huyo mwingine amsikilize mteja ili ashughulikie tatizo lake. Kwa maana hiyo, Alter anawafundisha wenye kampuni za ufundi na nyingine kujali kutoa nafasi kwa mteja aliyeudhiwa kujieleza na kuonesha ni wapi hasa anataka parekebishwe, badala ya fundi kufika na kujifanya anajua kila kitu, wakati awali hakuweza kufanya marekebisho kama ilivyotakiwa.
Niliwahi kuzungumzia malalamiko kwa wateja katika safu hii miaka kadhaa iliyopita kwamba kwa ufikiri wa haraka, mtu yeyote anaweza kuamini kuwa malalamiko yanayotolewa na wateja ni kitu kibaya kisichostahili kupewa nafasi. Mtaalamu huyo wa masuala ya biashara na masoko anasema bila kuwa na uelewa wa umuhimu wa malalamiko ya wateja katika biashara yako, unaweza ukajilaumu na kujuta kuianzisha.
Wataalamu wengine wa biashara, Janelle Barlow na Claus Moller wanaeleza katika kitabu chao kinachosisitiza umuhimu wa kusikiliza malalamiko ya wateja kuwa, malalamiko yanayotolewa dhidi ya biashara fulani ya huduma au bidhaa katika shirika, kampuni au duka si ishara ya kushindwa kwa biashara hiyo.
Katika kitabu hicho; A complaint is a Gift: Recovering Customer Loyalty when Things Go Wrong, wataalamu hao wameeleza kuwa, malalamiko yanayotolewa na wateja ni sababu tosha ya kumfanya mwenye biashara kufanya maboresho ya msingi katika biashara hiyo. Barlow anasema, ni utamaduni wa wachache wasiofahamu maana ya malalamiko ya wateja na umuhimu wake kuyakimbia.
Anasema, ni afadhali wateja wazungumze yaliyo moyoni mwao kuliko kuamua kuondoka kimya kimya na kuhamishia uteja wao kwa biashara ya mtu mwingine. Kwa mujibu wa Moller, malalamiko yanayokuja wakati biashara inaelekea pabaya kwa upande wa faida na kuzidi kwa gharama za uendeshaji ni zawadi inayopaswa kupokelewa na kufanyiwa kazi. Anasema, “Kwa kawaida biashara inayolalamikiwa huweza kukua na kufanya vizuri zaidi, kwa sababu, wanaolalamika hueleza wapi hapawafurahishi ikiwa ni pamoja na kutoa maoni kuwa wanataka parekebishweje”.
Kutokana na walichokieleza katika kitabu hicho, mfanyabiashara anayekimbia malalamiko na kuyapuuza ndiye mwenye hatari ya kufunga biashara kwa kupoteza wateja, kwa kuwa hukosa kujua nini kinatakiwa na wateja ili mambo yawe sawa. Wameandika katika kitabu hicho kuwa kitendo cha kupuuza malalamiko ya wateja, kinachofanywa na ofisi ya kutoa huduma, duka la kuuza bidhaa au mfanyakazi mmoja katika biashara yoyote kati ya hizo na nyingine kinaweza kuwafanya wateja waichukie na kuihama.
Katika kitabu hicho, wataalamu hao wamekiri pia kuwa idadi kubwa ya wafanyabiashara wa sasa hawatambui kuwa malalamiko yana nafasi ya kuwasaidia kuimarisha biashara yao. Barlow na Moller wanaeleza zaidi kuwa, mteja anayeipenda biashara kwa sababu yoyote ile atatafuta namna ya kuwajulisha wahusika wa biashara hiyo kuwa jambo fulani haliko sawa ili waliweke sawa.
Kwa maoni wasiliana na Mwandishi kupitia Simu; 0752 779 090 au Barua pepe; namsp2000@ yahoo.com.


