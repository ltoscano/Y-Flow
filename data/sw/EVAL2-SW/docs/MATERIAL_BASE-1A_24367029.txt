Mbowe, Zitto na dhana ya Piso’s justice
Nov 20, 2014

GNAEUS Calpurnius Piso ni Gavana wa Roma ya kale. Anatoka katika familia moja na mke wa tatu na wa mwisho wa Julius Kaizari (Julius Caesar), mwanamama anayeitwa Calpurnia.
Piso ni kati ya viongozi wakorofi na wababe wakati huo wa Roma ya kale – ni kama vile neno lake ndilo lililokuwa sheria. Naam, neno lake lilikuwa Alfa na Omega.
Inaelezwa kwamba siku moja Piso alikasirika mno kiasi cha kuamuru askari wake watatu kuuawa mara moja. Ilikuwa hivi; askari wawili walipewa likizo. Baada ya likizo kukamilika, askari mmojawapo alirejea kambini bila mwenzake.
Piso alipomwona askari huyo amerejea kutoka likizo bila mwenzake, akatilia shaka. Akadhani kuna usaliti uliofanywa na askari huyo dhidi ya mwenzake. Piso akafanya majumuisho ya fikra zake kwamba, kwa vyovyote vile, askari huyo atakuwa amemuua mwenzake na ndio maana amerejea mwenyewe.
Kwa hasira, Piso akaamuru askari huyo auwawe kwa kosa la kumuua askari mwenzake. Hakuna aliyekuwa na ujasiri wa kutotii amri ya Piso – gavana mbabe. Askari la miraba minne ilibidi ateuliwe kwa ajili ya kumuua kwa kukata shingo ya askari huyo aliyerejea kutoka likizo.
Wakati upanga ukielekea kufyeka shingo ya askari huyo ikiwa ni utekelezaji wa amri ya Piso, ghafla askari aliyedhaniwa kuwa ameuawa na mwenzake wakati wa likizo akarejea. 
Askari muuaji hakuendelea kutii amri ya Piso ya kumuua askari wa awali, badala yake akamrejesha tena mbele ya Piso, askari aliyepaswa kumuua kwa kuwa askari huyo hakuwa tena na makosa, yaani hakumuua mwenzake wakati wa likizo kama ilivyodhaniwa. Kwa tafsiri nyingine, Piso hakuwa sahihi kudhani askari yule alimuua mwenzake.
Baada ya hapo, Piso hakuwa na mchezo, kwa hasira akaamuru askari wote watatu wauwawe. Askari mbabe aliyepaswa kumuua askari aliyerejea kutoka likizo bila mwenzake, alitakiwa auwawe kwa sababu hakutii amri ya Piso – alifanya kosa la uzembe, hakutii mamlaka iliyomuagiza aue.
Askari huyo yule aliyerejea awali kutoka likizo bila mwenzake naye alitakiwa auwawe kwa sababu amri (hukumu) ilikwishatolewa dhidi yake – hakuna kurudi nyuma. Na askari wa tatu yule ambaye hakurejea mapema sambamba na mwenzake kutoka likizo kiasi cha kudhaniwa ameuawa, naye aliamriwa auwawe kwa sababu ndiye chanzo cha vifo hivyo vya wenzake hao wawili wasio na hatia.
Unaweza kuona katika dhana hii ya haki, ambayo kwa wanasheria huiita “Piso’s justice” imebeba tafsiri mbili kubwa. Kwanza, kiufundi hatua hiyo ya Piso ilikuwa sahihi (ingawa naye alipaswa auwawe kwa sababu alitoa adhabu ya kifo kwa dhana ambayo haikuwa sahihi ya kutaka kumuua mtu kwa sababu tu alidhani huyo jamaa alikwishamuua mwenzake).
Pili, Piso hakuwa sahihi kwa mujibu wa matakwa ya uungwana, uadilifu na hata busara. Mtiririko wote huu wa dhana hii ya Piso — ndiyo walatini wanaibua msemo wao kwamba wacha haki itendeke bila kujali chochote (Fiat justitia ruat caelum).
Katika mazingira ya aina hiyo ya kuacha haki itendeke bila kujali madhara yake, ndipo ninapoweza kujadili ‘mgogoro’ kati ya Mbunge wa Kigoma Kaskazini (CHADEMA), Kabwe Zitto na Mbunge wa Hai, Freeman Mbowe – CHADEMA- ambaye pia ni Mwenyekiti wa chama hicho ngazi ya taifa.
Safari ya Mbowe na Zitto katika siasa za CHADEMA ni ndefu, binafsi ni mmoja kati ya mashuhuda wa safari hiyo iliyokuwa na changamoto nyingi kwao. Kuna wakati wote wawili walikuwa katika changamoto za hatari.
Nakumbuka kuna wakati aliyekuwa Mbunge wa Tarime, Chacha Wangwe, ilimbidi akabaliane na muungano wa nguvu za kisiasa kati ya Zitto na Mbowe ili kufanikisha malengo yake ya kutwaa uenyekiti wa CHADEMA.
Nakumbuka, Zitto na Mbowe hawakukata tamaa pale walipojikuta wakihutubia mkutano wenye watu wasiozidi 50 katikati ya miji mashuhuri nchini. Huwezi kuzungumzia mafanikio ya CHADEMA kwa kumtaja Mbowe bila Zitto Kabwe.
Kwa vyovyote vile, ukuaji wa taswira ya CHADEMA kitaifa ulikuwa ukibeba na viongozi hawa wawili ingawa vile vile kuna ukweli uliowazi kwamba viongozi wengine walisaidia kwa kiasi kikubwa kufikiwa kwa mafanikio hayo.
Nakumbuka kampeni za kurejesha Jimbo la Tarime baada ya kifo cha Chacha Wangwe hazikuwa kazi rahisi na hata ushiriki wa mazishi ya Wangwe hayakuwa na mazingira rafiki kwa Zitto wala Mbowe.
Jukwaani wakati huo, Zitto alionekana kuwa hodari zaidi kuhutubia akitumia takwimu kujenga hoja za kisiasa lakini Mbowe naye akiwa hodari kufanya mipango ya hapa na pale kuhakikisha mambo yanakwenda sawa.
Binafsi naliona pengo la Zitto katika siasa za jukwaani zinazoendeshwa na CHADEMA kwa sasa, lakini vile vile naliona pengo la Mbowe katika mwenendo wa siasa za mafanikio za Zitto Kabwe, ingawa mtazamo wangu huu unaweza kubadilika hapo baadaye.


