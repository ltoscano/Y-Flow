
Mradi wa kisasa wa mazingira waanza

Imeandikwa na Nakajumo James, Rombo

Imechapishwa: 19 Septemba 2016

HALMASHAURI ya Manispaa ya Alvsbyn nchini Sweden kwa kushirikiana na Halmashauri ya Wilaya ya Rombo, mkoani Kilimanjaro, zimeanza rasmi kutekeleza mradi wa kuhifadhi mazingira kwa kuzindua meko zenye kutumia nishati ya jua.

Nishati hiyo inayotumia karatasi za kufungia chakula (Foil paper) na kufungwa katika dishi kama linalotumika kupokea mawimbi ya sauti na picha katika ving’amuzi, itapunguza matumizi ya kuni na mkaa kwa asilimia 80.
Kiongozi wa mradi kutoka Sweden, Britt Hallerstrand, alisema kuanza kwa mradi huo uliotolewa kwa jamii tangu mwaka 2015, kunatanguliwa na mafunzo kuhusu ujasiriamali na utunzaji wa mazingira.
Alisema nishati hiyo imefanyiwa majaribio nchini Sweden na baadhi ya vijiji wilayani Rombo na imeonesha mafanikio kwani muda wa kupika chakula unakuwa mfupi ikilinganishwa na nishati nyingine kama kuni, mkaa na umeme.
“Nishati hii ni ya gharama nafuu sana, utaona hapa hili dishi ndilo lile lililokuwa likitumika kwa ajili ya ving’amuzi, unachofanya ni kufunga hizi ‘foil paper’ na kuelekeza sehemu miale ya jua inapotokea ambapo itatoa moto, kisha unabandika sufuria yenye chakula,” alisema.


