
Aliyejaribu kujiua alazwa Kenyatta
MWANAMUME aliyejaribu kujitia kitanzi Jumapili usiku baada ya kumdunga kisu mwanawe wa umri wa mwaka mmoja na nusu amelazwa katika Hospitali ya Kitaifa ya Kenyatta (KNH) chini ya ulinzi mkali wa polisi. 
Kulingana na taarifa iliyoandikishwa na mke wake katika Kituo cha Polisi cha Ruaraka, mshukiwa alisalia ndani ya nyumba na mtoto huku yeye akienda kufanya kazi kwenye baa moja jijini Nairobi.
Mkewe aliporejea kutoka kazini hakupata watu ndani ya nyumba iliyokuwa imelowa damu. Baadaye alifahamishwa na majirani kilichokuwa kimetendeka.
Afisa Mkuu wa Polisi (OCPD) wa Starehe Alice Kimeli aliambia Taifa Leo kuwa mshukiwa kwa jina la Emmanuel Ayoyi, 30, alidunga mtoto tumboni na kujidunga mwenyewe kwa kisu.
“Alijaribu kujiua kwa kujidunga kisu shingoni lakini alipogundua mtoto hajafa, alifungua mlango ndipo majirani wakaja kumchukua na kumkimbiza hospitalini,” OCPD alisema.
EVELYNE MUSAMBI na LEONARD ONYANGO


