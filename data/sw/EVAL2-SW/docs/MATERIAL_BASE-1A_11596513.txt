
Uganda kuimarisha usafiri Ziwa Victoria

Imeandikwa na Mwandishi Wetu

Imechapishwa: 17 Oktoba 2016
SERIKALI ya Uganda imesema itaimarisha shughuli za usafiri katika Ziwa Victoria ili kurahisisha na kupunguza shughuli za usafiri kati ya nchi hiyo na Tanzania. 

Waziri wa Nchi hiyo anayeshughulikia usafirishaji, Aggrey Bagiire alisema hayo hivi karibuni alipokutana na Mkurugenzi Mkuu wa Mamlaka ya Usimamizi wa Bandari Tanzania (TPA), Deusdedit Kakoko mjini Kampala.
Alisema Serikali ya nchi hiyo, imedhamiria kuongeza idadi ya mizigo inayopita katika ziwa hilo kwa asilimia 20 katika kipindi cha miaka miwili ijayo kwa kuimarisha huduma za meli, miundombinu ya reli na Bandari ya Bell pamoja na kujenga bandari mpya ya Bukasa jijini Kampala.
“Haya ni maagizo kutoka uongozi wa juu ili kurahisisha usafirishaji wa watu na mizigo na hivyo kupunguza gharama za kufanya biashara,” alisema.
Alisema utekelezaji wa maagizo hayo tayari umeanza kufanyiwa kazi kwa pamoja na serikali za Uganda, Tanzania na Wakala wa Uwezeshaji Usafirishaji wa Mizigo Kanda ya Kati (CCTTFA).
Kakoko aliyekuwa katika nchi hiyo kuitangaza Bandari ya Dar es Salaam, alimueleza waziri huyo kuwa reli kati ya Dar es Salaam na Mwanza imeimarishwa kwa kuongeza mabehewa ya abiria na mizigo.
Pia alisema Serikali ya Tanzania imeshapata fedha kwa ajili ya kujenga reli hiyo katika kiwango cha kisasa na kwamba hatua iliyofikiwa sasa ni ya zabuni.
Reli hiyo itakapokamilika, itaongeza ufanisi na idadi ya mizigo katika ukanda wa kati na katika Bandari ya Dar es Salaam.
Aliwataka wafanyabiashara wa Uganda kutumia Bandari ya Dar es Salaam kwani ni nafuu. Katika Mkutano wake na Umoja wa Wafanyabiashara wa Jiji la Kampala,
Mkurugenzi huyo alisema barabara za Tanzania sasa ni bora na akatolea mfano wa njia ya Mutukula kuelekea Uganda ambayo ni ya lami.
Wafanyabiashara hao waliomba kuondolewa kwa vikwazo ambavyo havihusiani na kodi katika njia ya ukanda wa kati ili kuruhusu ufanisi wa usafirishaji wa mizigo. Ujumbe wa TPA pia ulishiriki katika Maonesho ya 24 ya Kimataifa ya Biashara ya Uganda ambapo mamlaka ilionesha kazi na huduma inazotoa.


