
Wanakijiji waomba Magufuli awasaidie

Imeandikwa na Katuma Masamba

Imechapishwa: 06 Oktoba 2016

WAKAZI wa kijiji cha Nyakunguru, kitongoji cha Nyamichere wilayani Tarime, Mara wamemuomba Rais John Magufuli kuingilia kati mgogoro uliopo baina yao na mgodi wa North Mara (Acacia) ili waweze kupata haki zao.

Wakazi hao wametoa kilio chao hicho, huku wakimkumbusha Rais Magufuli ahadi yake ya kuwasaidia aliyoitoa wakati wa kampeni mwaka jana.
Akizungumza kwa niaba ya wakazi zaidi ya 1,000 wa kijiji hicho, mwakilishi wa wananchi hao, Samwel Timasi alisema, wakati wa kampeni za uchaguzi mwaka jana Rais Magufuli aliahidi kushughulikia suala hilo kwa kuwa alikuwa akilitambua. 
“Tunaamini Rais wetu ni mtu anayetembea katika ahadi zake na kama alivyotuahidi wakati huo, sasa tunaomba tumkumbushe kuwa madhila yale bado tunaendelea nayo,” alisema.
Akizungumzia mgogoro huo, alisema walifanyiwa tathmini ya maeneo yao kwa ajili ya kulipwa fidia na mgodi huo, tathmini ambayo ilifanyika kwa awamu sita mwaka 2013.
Katika awamu hizo sita, awamu tatu pekee ndio zimelipwa lakini nyingine hazijalipwa hadi leo. Aliongeza tangu kufanyiwa tathmini hiyo na mazao yao kufyekwa, hawajui hatma ya malipo yao kwa awamu iliyobaki, licha ya kufikisha malalamiko yao katika ngazi mbalimbali.
“Athari nyingine iliyotukuta ni pamoja na nyumba zetu kuharibika na hazifai kuishi kutokana na kukosa maboresho yaliyosababishwa na tathmini hiyo, kwa kuwa hatukutakiwa kuendeleza maeneo yetu,” alisema.
Alisema Waziri wa Nishati na Madini, Profesa Sospeter Muhongo aliwahi kuingilia kati jambo hilo na kuunda tume ambayo ilikuja na mapendekezo ambayo yalikubaliwa na wananchi lakini baada ya Profesa Muhongo kuondoka na kumuachia kazi Mkuu wa Wilaya hiyo, Glorius Luoga ya kusimamia mapendekezo hayo ilibainika moja ya kipengele cha mapendekezo ya awali kimebadilishwa.
Kipengele kilichobadilishwa kilikuwa kinaelekeza namna watakavyolipwa badala ya kile cha awali ambacho kilieleza wangelipwa mazao yao yote pamoja na usumbufu.
Alisema jambo lingine linalowashangaza ni kuona kuwa wanapangiwa kulipwa kwa mtindo mwingine badala ya ule wa awali ambao ulitumika kulipa katika awamu tatu za kwanza.


