Ni lini tutaanza kusoma vitabu vya viongozi wetu?
Dec 18, 2014

BARA la Afrika na Dunia kwa ujumla hivi vinazungumza kuhusu kitabu kipya cha aliyekuwa Rais wa Nigeria, Olusegun Obasanjo, kiitwacho My Watch kilichotoka wiki hii.

Kitabu hicho kimekuwa kikali kwa serikali ya Rais Goodluck Jonathan kiasi kwamba tayari kimepigwa marufuku kuuzwa nchini Nigeria.

Ndani ya kitabu hicho, Obasanjo ameeleza kuhusu mambo mbalimbali aliyopitia akiwa kiongozi wa Taifa hilo lenye idadi kubwa ya watu kuliko yore barani Afrika; kuanzia alipoongoza kama Mtawala wa Kijeshi kwenye miaka ya 1970 na Rais aliyechaguliwa kidemokrasia takribani muongo mmoja uliopita.

Tabia hii ya kuandika kitabu kuhusu maisha ya kiongozi ni tabia ambayo viongozi wa Tanzania wanapaswa nao kuiga. Ni kwa kupitia njia hii, ndipo wananchi wanapoweza kujua masuala mbalimbali ya kitaifa na kimataifa waliyopitia viongozi wao.

Kama kiongozi alifanya makosa na yakaonekana, litakuwa darasa zuri kwa viongozi wajao kutorejea makosa hayo. Kama alifanya jambo zuri, linaweza kuigwa pia na kuwa chanzo cha mambo mazuri kwa Taifa.

Kwa mfano, Wa tanzania wengi wangependa kufahamu changamoto alizokutana nazo Rais mstaafu, Ali Hassan Mwinyi alipoingia madarakani wakati uchumi wa nchi ulipokuwa taabani.

Alifanya nini, kwa kushauriana na nani na alikumbana na upinzani upi ndani ya serikali iliyokuwa imeshiba itikadi za kijamaa? Ana majuto gani kwenye utawala wake? Alifikajefikaje kuja kuwa Rais wa Tanzania ingawa aliwahi kujiuzulu Uwaziri â€“jambo ambalo linaonekana gumu kwa wanasiasa wengi siku hizi?

Wa tanzania wangependa pia kupata taarifa kama hizo kutoka kwa Benjamin Mkapa aliyemfuata Rais Mwinyi. Kama mtu aliyewahi kuwa mwandishi wa habari, tunaamini kwamba hili ni jambo ambalo Mkapa anaweza kulifanya akitaka. 

Kitabu kama cha Uwazi na Ukweli alichotoa Mkapa ambacho ni mkusanyiko wa hotuba za kila mwezi alizokuwa akizitoa Rais huyo wa Awamu ya Tatu ni hatua nzuri lakini bado hakitoshi.

Wa tanzania wangependa kupata mengi zaidi kutoka kwake. Hali iko hivyo pia kwa Rais Jakaya Kikwete. Ingawa tayari kuna kitabu cha maisha yake kiko sokoni, hakigusi lolote kuhusu miaka yake 10 ya Urais inayomalizika mwakani.

Wa tanzania wangependa kujua mengi kumhusu yeye. Kuhusu mtandao uliofanikisha aingie madarakani. Kuhusu kashfa kubwa kama za EPA, Richmond na Escrow zilizotikisa serikali yake.

Na Wa tanzania wangependa vitabu vilivyoandika kwa kufuata weledi. Si vitabu vinavyoandikwa na wapambe kwa lengo la kueleza sifa tu. Kama Obasanjo angefanya hivyo, kitabu chake kisingepigwa marufuku kuuzwa Nigeria.

Wito huu hauishii kwa Marais pekee. Kuna watu wengi ambao vitabu vya maisha yao vinaweza kufumbua watu wengi macho na masikio yao.

Watu kama Dk. Salim Ahmed Salim, Joseph Warioba, John Malecela, Kingunge Ngombale Mwiru, Pius Msekwa, Seif Shariff Hamad na wengine ambao wana mambo ya kusimulia.

Kitakuwa kitu kibaya sana kama viongozi wetu hawa watakubali kuzikwa wakiwa na utajiri wa maarifa na hekima ambao Taifa lingefaidika sana kuwa nao.


