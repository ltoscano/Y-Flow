
Sisi wenyewe ndio tunafaa kukataa kutumiwa kueneza chuki baina yetu
HONGERA kwa viongozi wetu kwa kutuwakilisha na hata kututetea na hoja zinazotukumba bungeni.
Kila tunapowasifu viongozi wetu, wao hupata motisha wa kufanya kile wanachohisi na kukosa kutilia maanani maisha na matakwa ya mwananchi wa kawaida.
Haya ndio maafa yanayotukumba na kusahau kuwa mgema akisifiwa hulitia tembo maji.
Suala la wanasiasa kuwavurumisha wenzao bugeni na kuongea maneno ya chuki kwa wananchi dhidi ya wenzao si la busara na laashiria ukosefu wa hekima na uongozi mbaya.
Uchochezi umezidi huku wengi wetu tukifuata nia zao tukikosa kufahamu kuwa wanasiasa wanaendeleza asasi za kuwawezesha kufikia malengo yao ya kisiasa.
Wengi wetu tumekua tukihudhuria mikutano mbali mbali ya kisiasa ambayo ni ya uchochezi mtupu na kwa hivyo, ukarimu wetu wabadilishwa na kuwa chuki na mauti hasa kati ya jamii ya Waluo na Wakikuyu.
Kama Wakenya, tufahamu umuhimu wa wimbo wa taifa kwani amani ni busara.
ENDERE ALI, Nairobi Wataweza Saba Saba? ODM ni kiambato cha Muungano wa CORD na kilishindwa kusimamia uchaguzi wake katika uwanja wa Kasarani ambao uligeuka na kuwa kisirani.
Swali ni je, ikiwa walishindwa kufanya uchaguzi kwa amani watawezaje kufanya mkutano wa Saba Saba? Wanachama wa ODM wanafaa wabashiri matokeo ya mkutano wao huu ndipo wabaini ikiwa ni mwafaka ama si mwafaka kuitisha mkutano wa Saba Saba. Hii itaondoa tumbo joto miongoni mwa wananchi na kutoipa serikali muda mgumu. 
DAUDI K. KEMBOI, Chuo Kikuu cha Masinde Muliro Rais alifanya vyema RAIS alifanya vyema kufadhili timu ya Harambee Stars kuelekea kutazama mechi za Kombe la Dunia Brazil.
Udhamini huo ulikuwa wa kibinafsi. Iwapo pana tatizo katika vitengo vya michezo inafaa tulaumu idara hizo.
Kwa hili mimi siingizi siasa duni. Mtu binafsi hujua jinsi ya kutumia hela zake. Udhamini huu wa Rais ni uamuzi wa moyoni.
Wale wote wanaomkosoa rais hawana ithibati tosha ya kufanya hivyo. Sidhani pesa zake za mshahara zafaa kujenga barabara jinsi wasemavyo Wakenya. Kama ni hivyo basi kila Mkenya atenge mshahara wake wa kibinafsi tujenge barabara! Kongole Uhuru Kenyatta! KENNEDY WANDERA, Sudan Linturi aliaibisha bunge ALICHOKIFANYA Bw Mithika Linturi kwa kupelekea kuondolewa kwa mswada wa kumwondoa waziri Ann Waiguru mamlakani ni wazi kwamba ni kutowajibika katika uongozi.
Kamwe sidhani kwamba mbunge huyo ana sifa zozote za kumfanya kuwa kiongozi baada ya hatua aliyochukua kukosa kufika bungeni alipohitajika.
Huu ni ukiritimba, uhuni na ukabila wa kiwango cha juu.
DENNIS K. OMBUI, New Jersey, Marekani Usafi umezorota HALI ya usafi katika jiji kuu la Nairobi imezidi kuzorota huku uchafu ukitapakaa kila mahali.
Ni bayana kwamba wakazi wa jiji hili na pia wageni wanakumbwa na hatari ya kuambukizwa maradhi kama vile kipindupindu.
Sehemu nyingi za jiji hili zimejaa maji taka, mabaki ya vyakula na hata karatasi.
Ukosefu wa vifaa vya watu kutupa takataka katikati mwa jiji kuu umechangia pakubwa sana hali hii.
Askari wa baraza la jiji kuu wana jukumu la kuhakikisha kwamba jiji linasafishwa na pia kuweka vifaa vya watu kutupa takataka. 
RAMSEY KIGWA KEBEYA, Chuo cha MKU, Thika Korea Kaskazini itulie HATUA ya Korea Kazikazini ya kushambulia Korea Kusini na Marekani sio tisho tu kwa mataifa husika mbali jambo hilo laweza zua mtafaruku wa kiusalama duniani kote.
Ikiwa nchi hiyo itatimiza vitisho vyake kuna uwezekano wa mataifa yanaoegemea upande wa Magharibi, Mashariki ya Kati na Asia, kuungana pamajo kushambulia taifa hilo, hii ikiwa jia ya pekee ya kulegesha amani duniani.
Ni muhimu pia kuelewa kwamba Umoja wa Mataifa umetoa tahadhali kwa mataifa yote kutii mkataba wa Kyoto unaopinga taifa lolote duniani kutumia nguvu za kinuklia kwa taifa lingine. 
KIMONDO GITHAIGA, Naromoru, Nyeri


