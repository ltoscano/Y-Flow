
Hatima ya madaktari, wauguzi kabla ya Mei 15
Ngollo John, Mwananchi mwananchipapers@mwananchi.co.tz
Mwanza. Hatima ya madaktari watano na wauguzi watano wa Hospitali ya Wilaya ya Nyamagana ya Butimba na ile ya Mkoa wa Mwanza ya Sekou-Toure waliosimamishwa kazi kwa tuhuma za uzembe uliosababisha vifo vya watoto watatu, itajulikana kabla ya Mei 15.
Mkuu wa Mkoa wa Mwanza, John Mongella alisema jana kuwa, ofisi yake tayari imepokea na inapitia ripoti ya kamati maalumu iliyoundwa kuchunguza matukio hayo mawili.
“Naendelea kuipitia kwa makini taarifa ya kamati hiyo kujiridhi sha na yaliyomo pamoja na uchunguzi wa vyombo vya dola; hili ni jambo nyeti linalohitaji umakini mkubwa kuepuka madhara yanayoweza kuepuka kwa pande zote za wataalamu wa afya na wananchi,” alisema Mongella.
Kamati ya kuchunguza matukio hayo yaliyotokea Februari 26 na Machi 2, mwaka huu, iliongozwa na Kaimu Mganga Mkuu wa Mkoa wa Mwanza Onesmo Rwakenderya.
Pia, kamati hiyo iliyoundwa na aliyekuwa Mkuu wa Mkoa wa Mwanza, Magessa Mulongo iliwasilisha taarifa yake tangu Machi 7, mwaka huu, lakini haijaweza kutolewa hadharani. 


