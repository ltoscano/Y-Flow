
Viongozi wafahamu ni watumishi wa umma
Na MARY WANGARI
“Karibu kila mtu anaweza kustahimili hali ngumu, lakini ukitaka kutathmini hulka ya mtu, mpe mamlaka.” Maneno haya yenye busara yalisemwa wakati mmoja na aliyekuwa Rais wa Amerika, Abraham Lincoln.
Falsafa ya rais huyu maarufu inadhihiri hasa katika nchi yetu ambapo taswira halisi za viongozi hujitokeza pindi wanapotwikwa mamlaka.
Kisa cha wiki iliyopita ambapo mojawapo wa viongozi wa Cord, Moses Wetangula alichelewesha safari ya abiria wenzake ya ndege ya shirika la Kenya Airways kwa muda wa masaa matatu ni cha kuhuzunisha.
Cha kuchukiza zaidi ni kwamba mheshimiwa huyu alidiriki kumkashifu maskini mhudumu wa shirika hili kwa kile alichokitaja kama “kitendo cha kumdhalilisha” ikizingatiwa kwamba alikuwa akifuata tu kanuni za shirika hilo ambapo kila abiria anahitajika kuwasilisha kitambulisho chake cha kitaifa kabla ya kuruhusiwa kusafiri.
Bw Wetangula, kama ilivyotarajiwa na wengi, alihusisha kisa hicho na juhudi za kupiga vita upinzani.
Kinaya ni kuwa baada ya kudai kusahau kitambulisho chake, mheshimiwa hakusita kuwasilisha kadi yake ya bunge ya matibabu, kadi tano za akaunti za benki mbalimbali na kadi ya wa umma usafiri ya Kenya Airways, inayopatiwa wateja mashuhuri! Inatamausha sana katika karne hii baadhi ya viongozi wangali katika enzi za utumwa ambapo watawala walikuwa mabwana huku watawaliwa wakiwa watumwa. Kisa hicho kimeibua kumbukumbu kumhusu aliyekuwa Naibu Jaji Mkuu, Nancy Baraza, aliyepigwa kalamu kwa kumdharau kiasi cha kumchuna pua mlinzi aliyekuwa akifanya kazi yake ya kuwakagua watu. 
Aidha, tusahau vipi jibu la ujeuri la “Your name betrays you” kutoka kwa kiongozi mwingine na mwanasiasa Bw Kalonzo Musyoka alipokataa kujibu swali kutoka mwanahabari wa jamii fulani.Bila shaka jibu hilo lilidhihirisha chuki ya kikabila anayosheneni kiongozi huyu.
Aghalabu Wakenya wamelazimika kustahimili misongamano na milio ya magari kutokana na misafara ya magari ya waheshimiwa huku kina yakhe wakichelewa kufika kazini mwao asubuhi ama kurejea makwao baada ya siku ndefu.
Wakenya wamechoshwa na viongozi wanaoendeleza ukoloni mamboleo ambao ni fedheha kwa nchi hii. Viongozi wafahamu wao ni watumishi wa umma wanaopaswa kutumia nyadhifa zao kuhudumia wananchi waliowatwika mamlaka hayo, nawala si kujishaua na kuwatenganisha watu kwa misingi ya kitabaka na kikabila.


