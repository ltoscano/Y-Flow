
Leseni za meli za uvuvi zasitishwa

Imeandikwa na Basil

Imechapishwa: 20 Septemba 2016

MAMLAKA ya Kusimamia Uvuvi wa Bahari Kuu visiwani Za nzibar imesitisha utoaji wa leseni kwa meli zinazovua samaki katika eneo la Bahari Kuu hadi hapo baadhi ya sheria na kanuni zitakapofanyiwa marekebisho.

Kaimu Mkurugenzi Mkuu wa Mamlaka ya Uvuvi Bahari Kuu, Hosea Gonza Mbilinyi, alisema hayo wakati alipozungumza na wadau wa sekta ya usafirishaji wa baharini na wakala katika ofisi ya jengo la Bahari Kuu Zanzibar lililopo Fumba kuhusu mabadilisho ya sheria katika sekta ya uwakala.
Alisema lengo la uamuzi huo ni kufanya baadhi ya marekebisho ambayo yatasaidia kudhibiti uvuvi haramu unaochangia uharibifu wa mazingira katika maeneo ya Bahari Kuu ya Tanzania. 
Alisema katika baadhi ya maeneo ambayo yatafanyiwa marekebisho makubwa ni kuhakikisha meli zote zilizopewa leseni na kupeperusha bendera ya Tanzania, zinalipa kodi kwa kushirikiana na taasisi zinazokusanya mapato nchini. 
Mbilinyi alikiri kwamba, bado wananchi wakiwamo wawekezaji wa ndani hawajahamasika kuwekeza katika uvuvi wa Bahari Kuu, hatua inayofanya vijana kukosa ajira katika eneo hilo.
Alisema Jamhuri ya Muungano wa Tanzania inayo hazina kubwa ya rasilimali ya samaki katika maeneo ya Bahari Kuu, ambapo kazi kubwa inayofanywa na mamlaka hiyo, ni kuhamasisha wawekezaji kuwekeza kama yalivyo malengo ya Serikali.
Mamlaka hiyo ni ya taasisi ya Jamhuri ya Muungano wa Tanzania, miongoni mwa majukumu yake, ni kusimamia matumizi sahihi ya rasilimali za Bahari Kuu na kuona walengwa ikiwamo wavuvi, wananufaika.
Hivi karibuni katika ziara ya kutoa shukrani kwa wananchi Unguja na Pemba, Rais wa Jamhuri ya Muungano wa Tanzania, John Magufuli alisema, serikali mbili zimejipanga kuona wananchi wananufaika na uvuvi wa Bahari Kuu kwa ajili ya kupata kipato.


