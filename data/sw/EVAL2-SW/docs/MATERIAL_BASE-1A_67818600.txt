
Ningekuwa mimi mgombea, ningewalipia wote nauli na posho ili waweze kwenda kupiga kura
Oct 14, 2015 by Raia Mwema in Burudani & Michezo

Kwa Waziri wa Mikiki na Makeke,
Uzitoni Street,
Bongo.
Mheshimiwa mpenzi mtarajiwa,
Vipi hali yako? Hujaathirika na hali ya hewa kutokana na kuporomoshwa matusi kila kukicha. Nakuambia hapa kwa bosi, nafungua madirisha yote baada ya yeye kuondoka asubuhi ili hewa safi ifukuze mnuko wa matusi yote. Duh! Kama hii ndiyo demokrasia mbona tumeliwa. Lakini labda huko kwetu mambo ni afadhali. Vipi bado chembechembe za utu zimebaki au mambo yameharibika kama hapa.
Hasa kwenye mitandao. Binti Bosi ananionyesha zingine halafu ananiambia eti kuna sheria ya kuzuia matusi na uongo mtandaoni. Sasa sijui sheria hii inatumikiwaje maana kila kukicha wanaporomosha matusi mazitomazito dhidi ya mgombea mmoja tu. Wala yeye hajibu mapigo lakini bado wanaporomosha matusi ya nguoni hadi ngozini. Inachosha. Laiti tungeweza kufungua madirisha ya mitandao ili kupata hewa safi pia.
Lakini mengine yanachekesha mpenzi. Bosi bado anatingisha nyumba kila asubuhi akifanya mazoezi ya pushapu. Tena juzi alifanya mazoezi ya kukimbia maana mwanaye akamwuliza iwapo ana haja ya kufanya pushapu maana tumbo linagusa sakafu bila hata kujishusha. Wacha aamke na kuzunguka nyumba akimfukuza mwanaye. Hata hakumsogelea ingawa binti kidogo ashindwe kukimbia kutokana na kucheka sana. Mwisho bosi akabaki anahema kama garimoshi la zamani. Binti Bosi akamsogelea kama Tom anavyosogelea yule mbwa kwenye katuni, yaani akakaa nje kidogo ya uwezo wa kufikiwa na fimbo huku akizidi kucheka.
‘Unaona baba? Nimekupa zoezi bora leo.’
‘haaa … funga … haa … lidom … haaa … o lako … haaaa haaa haaa.’
Mwisho akajibwaga kwenye kochi na kudai supu yake. Sasa sijui anataka kumdanganya nini. Kweli itakuwa ze komedi akiamua kufanya mapushapu jukwaani (ili mradi jukwaa lenyewe lisianguke).
Lakini afadhali yeye nakuambia mpenzi. Ulimsikia yule ambaye alitaka kumpika mgombea kwa kurukaruka kichura. Tehe tehe tehe. Ruka mara moja, ruka mara mbili … chini! Yaani kujipendekeza shida nakuambia. Badala ya kujionyesha mwenyewe, akajiaibisha moja kwa moja. 
Au baada ya uchaguzi, huyu akishinda, atachaguaje mawaziri wake? Kutokana na kasheshe za baba na mwanaye, nikaota jana kwamba waheshimiwa wote wakaitwa pale Ikulu, kisha wakapangwa mstari mrefu wa kuzunguka jumba lile jeupe. Kisha wakapiga pushapu kwa zamu, mheshimia mmoja baada ya mwingine. Kila aliyeshindwa akatolewa nje hadi wakabaki hamsini. Wao walipangwa mbele ya mheshimiwa mkuu na kuendelea na pushapu. Duh! Walijitahidi sana na katika ndoto nilijua kwa nini maana kila mmoja alikuwa anaimba
WAZIRI WAZIRI WAZIRI
Kila akipiga pushapu. Kisha wakabaki ishirini na hawa kweli waliambiwa wamepita mtihani hivyo ndio watakaokuwa mawaziri katika awamu ijayo. 
Duh! Sijui kama ni kweli mpenzi maana bado hatujui nani atashinda. Lakini hata ndani ya ndoto ilikuwa kichekesho kuwaangalia waheshimiwa wakitingisha kujitahidi kuonyesha kwamba wao wanaweza kuliko wengine. Nakuambia! Nilipoamka nilijikuta bado nacheka. Afadhali nalala mbali sana na bosi na wengine maana wangeniuliza kwa nini ninacheka ningeshindwa kujua la kujibu.
Kwa hiyo mambo ndiyo hayo mpenzi. Wengine wanafanya mazoezi ya mdomo bila kupiga mswaki ili maneno yanayotoka yanuke hasa, wengine wanatingisha tumbo ili wafanane na mgombea. Au hayo yote ni kama kuficha ukweli wa mambo mengine. Binti Bosi alikuja juu juzi kuhusu wanafunzi kunyimwa haki ya kupiga kura. Bosi wala hakutaka kumsikiliza. 
‘Kwenda huko na mdomo wako unaonukia bado maziwa ya mama yako. Utawarudishaje chuo wakati wa uchaguzi mkuu. Wewe mwenyewe unawajua wanafunzi. Kitu kidogo tu wameshajiunga na Boko Haramu.’
‘Duh baba. Hakuna watu wazuri kama wanafunzi. Lakini ukiamua kutowatendea haki ujiandae.’
‘Ndiyo maana tunataka wakae mbali.’
‘Ningekuwa mimi mgombea, ningewalipia wote nauli na posho ili waweze kwenda kupiga kura. Miaka mitano iliyopita mkacheza rafu hiyohiyo. Usiniambie mmeshindwa kurekebisha mambo.’
‘Turekebishe nini. Bahati mbaya tu ha ha ha ha.’
BB alikasirika sana lakini hakujua la kufanya. Lakini baadaye akaniambia.
‘Kweli Hidaya. Mbele ya hujuma hizo, kwa nini pasiwepo mpango wa LINDA HAKI TOA HAKI. Yaani wanafunzi wote wasaidiwe waende huko walikojiandikisha ili wapige kura. Kwani wanafunzi si watu muhimu ndani ya nchi hii?’
Sikusema neno kama kama unavyojua, huwezi kumtabiri BB lakini binafsi niliona ni wazo zuri. Hawa wakitaka kufunga bao la mkono, tuongeza kazi ya ulinzi. Ningekuwa mimi ningefanya juu chini nijipeleke nisije nikapoteza kura yangu bure. Tena mwaka huu! Duh! Bahati nzuri nilijiandikisha hapa kwa hiyo hakuna wa kunizuia.
Mpenzi wako mpiga kura mtarajiwa
Hidaya


