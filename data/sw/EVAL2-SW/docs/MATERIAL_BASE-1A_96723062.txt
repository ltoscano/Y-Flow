Ya Nkamia, UKAWA na safari za Kikwete
Aug 07, 2014

NIMEAMKA asubuhi nikakutana na habari kwenye blogu mbalimbali inayohusu kanusho kutoka Benki yetu Kuu (BoT) kuhusu Benki ya FBME.
Kwa mujibu wa BoT “habari zilizosambazwa kwenye mitandao kuwa kesho Jumatatu FMBE itafungwa na shughuli zote kuwekwa chini ya usimamizi wa Benki Kuu si za kweli…na benki hiyo haipo chini ya usiamizi wa BoT na itaendelea kutoa huduma kama kawaida.”
Takriban wiki moja baadaye, ninakutana na habari kama hiyo, lakini kichekesho cha kukera ni kwamba sasa benki hiyo ya FBME hatimaye imewekwa chini ya usimamizi wa BoT. 
Nabaki ninajiuliza, siku kama tano zilizopita BoT ilikanusha vikali ‘tetesi’ kuwa FBME itawekwa chini ya usimamizi wake, leo kinatokea kilekile kilichokanushwa na taasisi hiyo nyeti!

Ninaamini kuwa kanusho la awali kutoka BoT lilisababishwa na ubabaishaji. Japo mimi si mtaalamu wa masuala ya benki au fedha, ninachoelewa ni kwamba benki hiyo ya kigeni ilishatuhumiwa na taasisi za usalama za Marekani kwamba inahusika na uhalifu wa kifedha.
Sasa bila haja ya kuwa mtaalamu wa uendeshaji au usimamizi wa benki, yayumkinika kuhitimisha kuwa BoT ilipaswa kuanza uchunguzi mara moja kuhusiana na taarifa hizo, badala ya kukunausha na kutoa matumaini hewa.

Nikadhani kwamba huenda ubabaishaji huo ungefanya wahusika BoT ‘kukaliwa kooni.’ Lakini hadi wakati ninaandika makala hii hakuna lolote lililotokea.
Awali kulisikika tetesi kuwa uongozi wa BoT unatarajiwa kujiuzulu lakini tetesi hizo zilipotea kwa kasi kama zilivyoanza.
Nilishaeleza katika makala zangu kadhaa huko nyuma kuwa nimejijengea utaratibu wa kuanza kila siku yangu kwa kupitia habari za huko nyumbani kupitia mtandao. Lakini kutokana na kukerwa na kioja hicho cha BoT na Benki ya FBME, nikajiuliza “kwanini nihangaike kufuatilia habari za Tanzania ilhali kuna wawakilishi wetu hapa Glasgow katika Michuano ya Jumuiya ya Madola?”
Nikaamua ‘nijipe likizo kidogo’ na kuelekeza nguvu zangu za kusaka habari zinazohusu nchi yangu, hapa nilipo. Lakini kama wenzangu mlivyoona kwenye runinga zenu na ilivyoripotiwa kwenye vyombo vingine vya habari, wawakilishi wetu hao wameendelea kudumisha historia ya kuwa ‘watalii.’
Lakini cha kukera zaidi ni kauli ya Naibu Waziri mwenye dhamana ya michezo, Juma Nkamia, kwamba wawakilishi wetu hao hapa Glasgow asilaumiwe kwa matokeo mabaya.
Huyu mtu sijui anaishi sayari gani! Katika utetezi wake kwa wawakilishi wetu hao walioboronga vibaya, Naibu Waziri Nkamia alidai kuwa matokeo mabaya yalitokana na ushindani. Sasa haihitaji japo busara kidogo kutambua kuwa tulipoleta timu yetu hapa Galsgow hatukuja kutalii bali kushindana. Hao waliomudu kufanya vizuri hawakuwa wanatumia roboti bali ni wanadamu kama wawakilishi wetu. Nao pia walifahamu fika kuwa kuna ushindani, wakajiandaa vya kutosha. Sasa sie ‘tunaokumbuka shuka wakati kumeshakucha’ tunakuwaje kituko cha kutambua kuwa michuano hiyo ingekuwa na ushindani baada ya kuboronga?
Kweli, hatuwezi kujilinganisha na ‘nchi’ kama England walioibuka kidedea kwa idadi ya medali, lakini mbona majirani zetu wa Kenya wameweza kufanya vizuri mara kadhaa zaidi yetu?
Wakati sisi tunasikia akina Nkamia wakitoa visingizo vya kitoto, wenzetu Kenya watakuwa wakipongeza wanamichezo wao waliokuja Glasgow kuiwakilisha nchi yao kwa dhati. Ni nyakati kama hizi mtu waweza kujiskia vibaya kuwa Mtanzania.
Na wala tusitaraji ya kuwa matokeo yetu mabaya katika michuano hiyo iliyomalizika hapa mwishoni mwa wiki iliyopita yatawaamsha akina Nkamia na viongozi wengine wa michezo. Kikubwa cha kutarajia kutoka kwao ni kilio cha kila siku cha maandalizi mabovu na ahadi za kizushi kuwa watafanya maandalizi bora zaidi huko mbele.
Kwa vile hata habari za nchi yangu kutoka hapa Glasgow ni kama hizo ninazokutana nazo kila asubuhi kutoka huko nyumbani, ninaamua kuendelea kufuatilia yanayojiri huko. 
Nakutana na habari ya Rais Jakaya Kikwete kukumbuka utaratibu wake wa kuhutubia taifa kila mwisho wa mwezi. Yaelekea hakuna anayefahamu kwanini alikuwa kimya kitambo sasa.
Lakini kwa waliodhani kuwa ukimya wa Rais Kikwete katika hotuba zake za kila mwisho wa mwezi ungemalizwa na matumaini mapya katika hotuba yake ya majuzi, ninahisi walibaki na mfadhaiko.
Kubwa katika hotuba hiyo lilikuwa sakata la Katiba mpya, ambapo Rais wetu alijivua lawama kuhusu sintofahamu inayoendelea na kuwatupia lawama nyingi wana-kikundi wa Umoja wa Katiba ya Wananchi- UKAWA.
Kwa kifupi, hotuba ya Rais Kikwete haikuwa na jitihada zozote za kuleta suluhu au kuongeza jitihada za kupata Katiba mpya. Historia na uzoefu vyaonyesha kuwa lawama si tu hazijengi bali si ufumbuzi wa matatizo. 
Najipa matumaini kwamba labda kutakuwa na habari njema kutoka Msumbiji ambako timu yetu ya taifa ilikuwa ikitafuta nafasi ya kushiriki Michuano ya Mataifa ya Afrika.


