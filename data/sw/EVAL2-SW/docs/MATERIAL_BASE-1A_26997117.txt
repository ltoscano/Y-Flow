
Uchunguzi wa magonjwa ya figo
Wiki iliyopita tuliweza kuona dalili na viashiria vya ugonjwa sugu wa figo ambao kitabibu hujulikana kama Chronic Renal disease.
Leo nitawapa ufahamu juu ya vipimo na uchunguzi ambavyo mgonjwa mwenye tatizo hili atarajiwe kufanyiwa kwa lengo la kubaini chanzo, hatua ya ugonjwa ulipofikia na utendaji wa figo.
Vipimo hivi hufanyika kwa siku moja tu na mgonjwa anaweza kurudi nyumbani, majibu ya uchunguzi humsaidia daktari kupanga mikakati ya matibabu kwa mgonjwa.
Uchunguzi hufanyika kwa kuchukua sampuli ya damu, mkojo, upigaji wa picha za tishu za mwilini na unyofoaji wa tishu za figo kwa ajili ya uchunguzi wa kina wa kimaabara.
Sampuli ya damu huchunguzwa na kupata taswira nzima ya chembe hai za aina zote zilizomo katika damu kitabibu kipimo hiki hujulikana kama Full Blood Picture(FBP).
Kipimo cha pili ni uchunguzi wa damu kutambua kiwango cha madini katika damu na uwiano wa tindikali na nyongo katika damu.
Umoja wa madaktari wa magonjwa sugu wa figo duniani unapendekeza kipimo kijulikanacho kama Glomerular Filtration Rate (GFR) kama ndiyo kipimo sahihi zaidi kubaini utendaji wa figo.
Daktari hufanya mahesababu kutokana na majibu ya kiwango cha taka zinazochujwa na figo ziliozomo katika damu ambazo hujulikana kama blood Creatinine na Urea Nitrogen.
Taka hizi ni matokeo ya uvunjwaji wa misuli na protini mwilini, damu inapofika katika figo huchujwa na kutolewa na mkojo, kuzidi kwa taka hizi ni ishara ya uwapo wa tatizo.
Vilevile, daktari hupiga hesabu hizo kulingana na umri, tabaka analotokea na jinsia ya mgonjwa.
Kipimo hiki pia huweza kusaidia kujua ugonjwa upo katika hatua gani. Kuendana na makali ya ugonjwa wataalamu wa afya wameanisha hatua tano za ugonjwa sugu wa figo.
Kwa upande wa kipimo cha mkojo pia husaidia kupata taswira ya utendaji kazi wa figo (GFR)
ikiwamo kutambua kiwango cha protini katika mkojo.
Kwa kawaida katika mkojo kuna kiasi cha kawaida cha protini ijulikanayo kama Albumini, endapo kiasi hicho kitazidi ni mojawapo ya kiashiria cha uwapo wa dosari katika figo.
Vilevile, katika mkojo kwa kutumia Hadubini yenye uwezo wa kukuza vitu kwa uoni wa kiwango cha juu inaweza kuona chembe hai za damu, vijiwe, vimelea na vitu vijulikanavyo kama Casts.
Pia, mkojo unaweza kukusanywa kwa saa 24 mfululizo na kupimwa ili kujua uwapo na kiwango cha protini, taka zinazochujwa na figo yaani Urea Nitrogen na Creatinine.
Taka hizi mbili katika mkojo huweza kusaidia kujua uwezo wa ufanyaji kazi wa figo (GFR), kiwango kinachokubalika na wataalamu wa figo duniani ni mililita 100-140 kwa dakika kwa mita za mraba 1.7 kwa wanaume kwa wanawake ni mililita 85-115 kwa dakika.
Ikumbukwe kuwa kadiri madhara yanavyozidi kuathiri figo ndivyo pia GFR inavyozidi kushuka.
Picha ya Utrasound au CT scan hutumika kuonyesha maumbile ya mfumo wa figo, kuonyesha utiririkaji wa damu katika figo, hali ya njia ya mkojo endapo umeziba na uwapo wa mawe katika figo.
Vipimo vingine vinavyoweza kufanyika ni pamoja na picha za Xray, MRI na unyofoaji wa sampuli ya tishu katika figo kwa ajili ya uchunguzi wa kina wa kipatholajia.


