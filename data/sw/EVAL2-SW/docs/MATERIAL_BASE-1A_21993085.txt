Kasi uingizaji dawa za kulevya yapungua

Imeandikwa na Katuma Masamba

Imechapishwa: 21 Septemba 2016

KASI ya uingizaji wa dawa za kulevya za viwandani nchini, zikiwemo kokeni na heroine imetajwa kupungua kwa kiasi kikubwa, huku ikielezwa mafanikio hayo yanatokana na juhudi mbalimbali zinazofanywa za kudhibiti dawa hizo kwa ushirikiano kati ya jeshi la Polisi na wananchi. 

Hayo yamesemwa leo Dar es Salaam na Kamanda wa Kikosi Maalumu cha Kupambana na Dawa za Kulevya nchini, Mihayo Msikhela.
Alisema, kupungua kwa kasi hiyo kumechangiwa na taarifa za siri zinazotolewa na wananchi mbalimbali na kwamba hata watumiaji wa dawa hizo wanakiri kutopatikana kiurahisi.
“Sasa hivi hata ukiwafuata hao mateja (watumiaji) watakwambia kabisa kwamba mzigo sasa hivi haupatikani kirahisi, hii ni kutokana na kuziba mianya ya uingizaji wa dawa hizi, kwa hiyo watu wanashindwa kuingiza mizigo yao,” alisema Msikhela. 
Amesema dawa hizo za viwandani zimepungua kwa kiasi kikubwa huku zile za kulimwa kama bangi na mirungi zikiendelea kuwepo na kwamba polisi wamekuwa wakijitahidi kuteketeza kilimo hicho katika maeneo mbalimbali zinakolimwa. 
Akizungumzia taarifa za baadhi ya viongozi kujihusisha na uuzaji wa dawa za kulevya, Msikhela alisema wapo wanaodai kuwafahamu baadhi ya viongozi hao, lakini hawatoi taarifa wanapotakiwa kufanya hivyo.
Aidha, ameitaka jamii na baadhi ya viongozi kuacha tabia ya kupambana na uovu kwa kutaka kuonekana kwenye vyombo vya habari, bali wafanye hivyo kwa dhamira ya dhati.


