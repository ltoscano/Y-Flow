
Tanesco mguu sawa kumpa umeme Bakhresa

Imeandikwa na Theopista Nsanzugwanko

Imechapishwa: 09 Oktoba 2016

SHIRIKA la Umeme Tanzania (TANESCO) limesema litatekeleza ipasavyo maagizo ya Rais John Magufuli ya kuhakikisha mpaka ifikapo Desemba mwaka huu wanakipatia umeme kiwanda cha kusindika matunda kilichopo chini ya Kampuni ya Food Products mali ya Kampuni ya Said Salim Bakhresa (SSB) ya Dar es Salaam. 

Mkurugenzi Mkuu wa Tanesco, Felchesmi Mramba alisema jambo analolisema Rais ni agizo hivyo ni lazima kutekelezwa kwa njia yoyote kukipatia umeme wa kutosha kiwanda hicho kilichopo Mwandege, Mkuranga mkoani Pwani.
Mramba aliyasema hayo alipozungumza na gazeti hili iwapo wana uwezo wa kutekeleza agizo hilo hadi ifikapo Desemba, mwaka huu.
Bila kutoa ufafanuzi wa nini kiliwakwamisha awali kukipatia umeme kiwanda hicho, Mramba alisema kwa kujiamini kuwa watahakikisha wanatekeleza agizo la Rais kwa wakati.
Kukosekana kwa umeme katika kiwanda hicho, Rais Magufuli almanusura amtumbue mtoto wa dada yake ambaye ni Meneja wa Tanesco Mkoa wa Pwani, Martin Maduhu kutokana na shirika hilo kushindwa kutoa huduma ya umeme kwenye kiwanda hicho kama linavyotakiwa.
Rais alikuwa akijibu hoja ya mmoja wa wakurugenzi wa Kampuni za Bakhresa, Aboubakar Bakhresa aliyeiomba serikali iingilie kati na kuisaidia kampuni hiyo yenye viwanda viwili vya kusindika na kuchakata matunda na vinywaji katika eneo hilo la Mkuranga kupata umeme.
Rais Magufuli alisema ni jambo la kushangaza kwa Tanesco na Wizara ya Nishati na Madini kwa ujumla, kutofuatilia maendeleo ya ujenzi wa viwanda katika eneo la umeme, jambo lililosababisha kiwanda hicho kujengwa mpaka kuanza kutumika bila kuwa na umeme wa uhakika.
“Tanesco Mkuranga, Mkoa wa Pwani na Dar es Salaam makao makuu wapo na wanapita hapa lakini hawakuona umuhimu wa kuuza umeme wao kwa kiwanda hiki. Sasa najiuliza wana lengo gani kweli wanataka kuuza umeme? Au ndio wanataka kukwamisha jitihada za kuanzisha viwanda?” Alihoji.
Wakati Rais akitoa maagizo hayo, ghafla alihoji kama katika hafla hiyo kuna mwakilishi wa Tanesco, ndipo aliposimama Maduhu na kubainisha kuwa Meneja huyo ni mtoto wa dada yake, lakini amekuwa na historia nzuri ya utendaji hivyo hatomtumbua.
“Nakufahamu Maduhu umefanya vizuri tangu Kagera, ukaenda Tanga, sasa upo hapa nakushauri ufanye kazi vizuri ili nisikutumbue. Kama kuna mtu atakuzuia kufanya kazi zao hata kama ni Waziri niambie, si mnajua mimi sipendi kubembeleza,” alisema Dk Magufuli.
Alisema kitendo cha Tanesco kutokipatia kiwanda hicho umeme, kinasababisha gharama za uzalishaji kwa Kampuni za Bakhresa kupanda hali inayowaumiza si wananchi wanaonunua bidhaa hizo bali hata wafanyakazi wa kampuni hizo kwa kuwa hawatolipwa maslahi mazuri.


