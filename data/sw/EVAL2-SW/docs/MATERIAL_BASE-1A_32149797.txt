
Ni tangu lini kushauriana kumekuwa jambo la kuogofya na kuwa tishio?
HALI ya kuchanganyikiwa imekumba muuungano wa Jubilee baada ya viongozi wake kuonekana wakitofautiana hadharani kuhusu pendekezo la viongozi wa Cord kukutana na Rais Uhuru Kenyatta kwa majadiliano. 
Nchi hupotoka wakati viongozi wanapoanza kuwa na misimamo inayokinzana.
Ni wazi kuwa viongozi wanatakiwa kuwa na msimamo mmoja kuhusu jambo moja ndipo matokeo ya jambo yawe yanafaidi pande zote.
Baadhi ya viongozi wa vyama tanzu vya Jubilee wanaonekana wanataka mashauriano hayo na wengine hawayataki! Lakini nataka kuwakumbusha viongozi hawa kuwa mashauri ndiyo yatakayoleta suluhu katika masuala tata yanayokumba nchi hii.
Nawashauri viongozi wa Jubilee wasome Biblia Takatifu, kitabu cha Nabii Isaya 6 kuanzia aya ya kwanza; Mungu anawaalika watu "waje washauriane pamoja." Swali langu kuu ni hili, ikiwa Mungu mwenyewe anawaalika binadamu kwa mashauriano, mbona viongozi wetu wanaonekana kutawaliwa na ubinafsi wa kisiasa! ANDREW NZIOKA, Mombasa Amerika imejaa ubinafsi NI wapi duniani kuna usalama, Ni nchi gani hata zile zenye uwezo mkubwa hazina maadui? Kila mara nchi ya Amerika inayosifika kwa nguvu zake kwa kila njia inaogopa kabisa kushambuliwa na magaidi wa Al Qaeda tangu waliposhambuliwa na kusababisha vifo vya watu wengi. 
Kwa hivyo, nashangaa kabisa kwa mataifa ya Uingereza na Amerika kuwashauri wananchi wake wasizuru Kenya eti kwa sababu inakabiliwa na tishio la kushambuliwa na magaidi wa Al Shabaab.
Kwa maoni yangu huu ni ubinafsi na chuki ambayo haipaswi kukubaliwa kuendelea.
DAUDI WASWA, Mombasa Tukiokoe Kiswahili nchini MATOKEO ya somo la Kiswahili katika shule za upili yameibua maswali mengi miongoni mwa wakereketwa na wapenzi wa lugha hiyo. Bila shaka majibu ni belele kulingana na hali inavyomulikwa na wengi.
Yamkini sababu kuu ni ulegevu miongoni mwa walimu na wanafunzi katika kupatiliza lisani hii. Uandishi wa insha huwa umepungua kwa kiasi kikubwa na hautiliwi maanani.
Aidha, wanafunzi huwa wanakatazwa kuzungumza Kiswahili na lugha zingine siku zote na hivyo `kunawirisha' hisia hasi dhidi ya lugha hii.
Ninawasaili wapenzi wa somo hili katika shule za upili watie mkazo na kuwekeza muda wao na wa wanafunzi katika usomaji wa Kiswahili ili kuboresha matokeo yake.
DAUDI K. KEMBOI.
Chuo kikuu cha Masinde Muliro Kheri Mshindi katika ukaimu TWAIPONGEZA kampuni ya NMG kwa kumteua Bwana Tom Mshindi kama kaimu mkurugenzi wa uhariri baada ya kustaafu kwa mkurugenzi mkuu Bwana Joe Odindo.
Bwana Mshindi ni msifika mwenye taaluma ya uhariri ikizingatiwa kuwa alikuwa wakati mmoja mhariri mkuu wa gazeti la Daily Nation.
Ama kwa hakika Bw Mshindi amejishindia cheo kwa bidii yake ya mchwa katika fani ya utangazaji. 
ELIJAH NGARUIYA Mombasa Twapongeza ushirikiano USHIRIKIANO baina ya jamii za Waturkana na Karamojong wa Uganda wapasa kupongezwa sana.
Hatua ya kupokewa kwa Wafugaji kutoka Kaunti ya Turkana na wale wa Uganda yapasa kupongezwa na pia kuigwa na nchi ya Ethiopia na Sudan Kusini.
Ikiwa kutakuwa na ujirani mwema itamaanisha kuwa hata ustawi utaenea kutoka nchi moja hadi nyingine.
Katika mpaka wa Ethiopia na Kenya kumezuka vufurugu inayosababisha watu kushambuliana na wengine kufa. Baina ya Somalia na Kenya uhusiano unafaa kuimarika ndipo visa vya magaidi kuishambulia nchi hii vikome.
AUKOT EWOTON, Turkana Ushirikiano wa kaunti ukuzwe USHIRIKIANO baina ya kaunti zote wapasa kupigiwa upatu ndipo nchi hii istawi kwa viwango sawa.
Baadhi ya magavana wameendelea tu kupiga domo badala ya kufanya kazi.
Kaunti nyingine kama vile Embu zimekumbwa na uhasama wa kikabila na unarudisha nyuma harakati za kuzistawisha.
Malumbano ya kila mara hayafurahishi na hata viongozi wengine wa ulimwengu wanashangaa Kenya ni nchi ya aina gani.
Naomba magavana wote wabuni mikakati ya kushirikiana na watambue mambo ya kubadilishana kila wakati ndipo umoja uonekane. Ni heri ushirika kuliko utengano.
DORCUS WAUSI, Mombasa


