Chadema yalalamikia wanaoshikiliwa vituoni

Imeandikwa na Katuma Masamba

Imechapishwa: 10 Septemba 2016

CHAMA cha Demokrasia na Maendeleo (CHADEMA) kimesema, kinakusudia kwenda Mahakama Kuu kuomba iliamuru Jeshi la Polisi kuwafikisha mahakamani watu 10 wanaoshikiliwa katika vituo mbalimbali kwa zaidi ya wiki mbili bila kupewa dhamana ya polisi au kufikishwa mahakamani.

Kauli hiyo ilitolewa na Mwanasheria Mkuu wa Chama hicho, Tundu Lissu wakati akizungumza na waandishi wa habari katika makao makuu ya chama hicho yaliyopo mtaa wa Ufipa, wilayani Kinondoni ambapo alisema wanashikiliwa kwa kujihusisha na harakati za Ukuta na masuala mengine ya kisiasa.
Alisema Mahakama Kuu ina mamlaka ya kuamuru mamlaka yoyote ya kiserikali inayomshikilia mtu kumpeleka mahakamani. Vijana wanaoshikiliwa katika Kituo Kikuu cha Polisi Dar es Salaam kuwa ni Ben Nzogu na Mussa Sikabwe, na Kituo cha Oysterbay ni Aristole Mgasi, Hosia Mbuba, Ignasia Mzenga, Shakira Abdallah Makame, Dk David Nicas, Mdude Nyangali, Juma Salum na Suleiman Saidi.
“Kama ikifika Jumanne hawajapelekwa mahakamani au hawajapewa dhamana ya polisi, tutakwenda Mahakama Kuu kutumia mamlaka yake IGP au DCI au Ma- RPC au wakuu wa vituo wanakoshikiliwa hao, waeleze kwa kwanini wanawashikilia kwa zaidi ya wiki mbili,” alisema Lissu.
Lissu alisema wameshaanza maandalizi ya kuandaa hati hizo ambazo zitapelekwa Mahakama Kuu ili kuwaita mmoja kati ya viongozi hao.
Alisema watatumia, kifungu namba 390 cha Sheria ya Mwenendo wa Makosa ya Jinai ambacho kinairuhusu Mahakama Kuu kutoa amri na kuelekeza kwamba mtu anayeshikiliwa kinyume cha sheria, aletwe mahakamani au kuachiwa huru.
Gazeti hili lilimtafuta Kamanda wa Kanda Maalumu ya Dar es Salaam, Kamishna Simon Sirro ili kujua ukweli wa tuhuma za watu hao kushikiliwa, lakini simu yake ya mkononi iliita bila kupokewa.


