
Viwanda vya dawa za binadamu nchini hatarini kufa

September 28, 2016

VIWANDA vya dawa za binadamu vilivyopo nchini vipo hatarini kufa kwa sababu ya kukosekana ushirikiano kati ya wamiliki wake na serikali, hivyo kusababisha kushuka kwa soko la dawa lililopo ndani kutoka asilimia 30 hadi 20. 
Kaimu Mkurugenzi wa Kituo cha Utafiti cha REPOA, Dkt. Lucas Kateya, aliyasema hayo Dar es Salaam jana wakati akitoa tathmini ya utafiti uliofanywa na kituo hicho ukilenga kuangalia namna ya kufufua sekta ya dawa, kutambua changamoto zake, suluhisho.
“Utafiti umebaini sekta ya dawa inahitaji uwekezaji mkubwa na viwanda vya ndani vinakipato kidogo ndiyo maana vinashindwa kuzalisha madawa kwa wingi kwa ubora wa kimataifa. 
“Serikali inapaswa kuingilia kati na kuvipa ushirikiano kama nchi nyingine zinavyofanya ili viweze kuzalisha dawa kwa wingi na kutoa ajira kwa wazawa,” alisema Dkt. Kateya.
Katika utafiti huo ambao ulihusisha wadau wa sekta ya dawa wakiwemo Bohari Kuu (MSD), wazalishaji, watumiaji, Mamlaka ya Chakula na Dawa (TFDA), ulibaini kukosekana ushirikiano wa karibu kati ya Serikali na sekta husika hali ambayo imechangia viwanda kudorora kila mwaka.
Alisema mwaka 2006 kiwango cha dawa za ndani zilizokuwa sokoni ni asilimia 30, hadi kufikia mwaka 2013, dawa ambazo ziliingia kwenye soko la ndani ni pungufu ya asilimia 20.
Upungufu huo umetokea baada ya Serikali kuweka ruzuku kwa baadhi ya dawa kutoka nje ambazo awali zilikuwa zikizalishwa nchini.
“Kupitia utafiti huu, tumebaini mwaka 2006 asilimia 90 ya dawa za kutibu malaria za SP zilikuwa zinanunuliwa na Bohari Kuu kutoka kwa wazalishaji wa ndani.
“Kuanzia mwaka 2007 uingiaji wa dawa mseto ambazo zilipewa ruzuku ziliingizwa nchini hivyo viwanda vya ndani vilishindwa kuhimili ushindani kwa sababu hawakuwa na ruzuku,” alisema.
Changamoto nyingine ni tatizo sugu la umeme unaokatika mara kwa mara ambapo viwanda vingi vya dawa vimekuwa vikipata hasara wakati mwingine kushindwa kuzalisha hatua ambayo imesababisha dawa za nje kuingia kwa wingi kwa kuwa nchi zinakozalishwa hakuna tatizo la umeme.
‘Pia utafiti umebaini changamoto nyingine ni mlolongo wa muda mrefu kuhusu upatikanaji kibali cha kuzalisha dawa kutoka TFDA, mlolongo huo unachukua miaka miwili, tunapendekeza wapunguze muda wa usajili na upimaji bidhaa ili iweze kujiendesha kwa wakati,” alisema Dkt. Kateya.
Utafiti pia umependekeza MSD kutoa kipaumbele kwa kuchukua dawa nyingi kutoka kwa wazalishaji wa ndani, kuwalipa kwa wakati, sera za biashara, kodi na utoaji mikopo ziboreshwe kwa kuwapa kipaumbele wazalishaji wa ndani, kuzitambua, kuzipatia msamaha wa kodi malighafi zinazotengenezea dawa.


