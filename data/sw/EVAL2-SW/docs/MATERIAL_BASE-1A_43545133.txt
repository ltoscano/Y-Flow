Utawala unapogeuzwa na kuwa wa “sisi kwa sisi”
May 20, 2015

KUNA mizaha na mizaha. Si mizaha yote huwa ya aina moja.Mingine huchekesha; mingine huliza.
Mfano wa mzaha wa aina hii ya pili niliuona Jumanne iliyopita nilipokuwa nikisoma gazeti moja la Angola kwenye intaneti.
Kichwa cha maneno cha makala moja kilichoandikwa kwa hati za kukoza kilinadi hivi: “Presidente recebe prémio de boa governação.” (Rais amepokea zawadi kwa utawala bora.)
Kichwa hicho cha maneno kilinivutia mno kwani ilinipitikia, ingawa sijui kwa nini, kwamba anayezungumzwa ni Rais wa Kiafrika. Lakini ni yupi?
Kwa vile hakijamtambulisha huyo Rais mhusika nikataka kuendelea kuyasoma makala ili nijuwe ni Rais gani huyo aliyebahatika kwa kutunukiwa tuzo hiyo inayotolewa Dubai na taasisi moja iitwayo MeAfrica. Kumbe makala yakinicheza shere.
Ilikuwa wazi kwamba niliutumia muda wangu kusoma kichekesho —jambo la kuchekesha lakini lisilochekesha. Ni mzaha wa karaha,wa kutia haya.
Nilipoendelea kulisoma gazeti hilo liitwalo Jornal do Angola ndipo nilipotanabahi kwamba Rais mwenye bahati yake ni Rais José Eduardo do Santos. Na hicho ndicho kichekesho kwani huyu ni Rais aliye madarakani Angola kwa jumla sasa ya miaka 36 na wala haonyeshi dalili ya mtu mwenye kufikiria kung’atuka.
Do Santos, ambaye mitaani watu humwita kwa jina la utani la “Zedu,” ni kiongozi anayeongoza nchi kwa msingi wa “sisi kwa sisi.” Amekwishaigeuza Angola nzima iwe kama ni yake peke yake, yeye na familia yake na wenzake. Do Santos ameoa mara tatu, ana watoto sita na mmoja amemzaa nje ya ndoa.
Inakisiwa kwamba thamani ya utajiri wake binafsi Do Santos imepindukia dola bilioni 20. Ndipo tunapojiuliza inawezekanaje Rais mwenye kazi ya kuendesha serikali ya nchi yenye wakazi masikini kama Angola akaweza kujikusanyia mali yote hiyo? Anazigawa vipi saa zake 24 za kila siku? Saa ngapi anazitumia kuendesha nchi na ngapi kujikusanyia mali?
Anapoamka asubuhi na kutwa nzima akili yake inakuwa wapi? Katika kuyatafutia ufumbuzi matatizo na shida za wananchi wenzake au inakuwa katika kutafuta njia za kujilimbikia mali zaidi? Rais wa sampuli hiyo anaweza kweli kuongoza serikali yenye utawala bora?
Utawala wa Do Santos hauna sifa zozote za kuufanya ustahili kuitwa “utawala bora”. Kwa hakika, Do Santos asingalithubutu kuifanya nchi hiyo iwe hivi ilivyo lau angekuwa na utawala bora.Ukiupima na kuutathmini utawala wa Do Santos utaona kwamba utawala huo, kwa kila hali na kila kipimo, ni utawala mbovu. 
Una mengi yenye kufanana na tawala za nchi kadhaa za Kiafrika, ukiwemo wa Tanzania. Zote hizo hazina mfumo thabiti wa kidemokrasia. Taasisi zake za kuusimamia utawala bora ni hafifu. Mahakama zake si huru, wananchi wananyimwa haki zao za kidemokrasia na hata za kibinadamu, vyombo vya habari vinaminywa na kuna ukiukwaji mkubwa wa haki za kiraia.
Nchini Angola, hivi karibuni kwa mfano, wanaharakati wa lile lijiitalo Vuguvugu la Kimapinduzi walizuiwa na polisi wasifanye maandamano ya kudai hali bora za maisha katika manispaa ya Rangei. Wakitaka wapatiwe maji safi, umeme na manispaa yao iwe inasafishwa.
Haya ni madai ya kimsingi ambayo serikali ya Angola imeyapuuza na imetumia nguvu dhidi ya wenye kuyadai. Huo ni mfano mwingine wa utawala mbovu, tena ulio muovu.
Mfano mwingine ni namna majeshi ya Angola yanavyowakandamiza waumini wa dini tofauti. Kwanza ilikuwa Waislamu ambao kwa muda wa miaka kadhaa wamekuwa wakinyimwa haki yao ya kuabudu bila ya pingamizi. Hivi karibuni imekuwa zamu ya Wakristo wa madhehebu ya Seventh Day Adventist (SDA)-Wasabato.
Mwezi uliopita serikali iliyapiga marufuku makundi tisa ya Wakristo katika mkoa wa Huambo na kwa mujibu wa wapinzani waumini wanaofika 1,000 waliuliwa na polisi. Serikali imezikanusha shutuma hizo. Lakini waliozitoa shutuma hizo wanasema wanao ushahidi wa kuyathibitisha madai yao.
Ukandamizaji wote huo unafanywa na utawala wa Do Santos. Kwa hivyo, yeye hawezi kuwa mfano wa mtu mwenye kuongoza “utawala bora.”Kadhalika, licha ya mapato makubwa yanayopatikana kutokana na mauzo ya mafuta, almasi, chuma cha pua, dhahabu pamoja na madini mingine, serikali ya Angola imeshindwa kuwatumikia ipasavyo wananchi wake.
Angola bado ni nchi ambayo theluthi mbili ya wakazi wake hawawezi kupata maji safi na zaidi ya nusu ya wakazi wake ni mafukara. Hali za wengi wa wakazi wa Angola ni duni ijapokuwa kwa mujibu wa takwimu rasmi uchumi wa nchi hiyo umekuwa ukikua tangu baada ya kumalizika vita baina ya majeshi ya serikali na majeshi ya chama kikuu cha upinzani, Unita.


