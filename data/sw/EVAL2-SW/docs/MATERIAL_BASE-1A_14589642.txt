
Taasisi 4 kizimbani kutowasilisha bilioni 1/- NSSF

Imeandikwa na Veronica Mheta, Arusha

Imechapishwa: 29 Septemba 2016

MFUKO wa Hifadhi ya Jamii (NSSF), Mkoa wa Arusha, umezifikisha taasisi nne katika Mahakama ya Hakimu Mkuu Mkazi Arusha, kwa kushindwa kuwasilisha michango ya wafanyakazi kwa vipindi tofauti. Imedaiwa mahakamani kuwa taasisi hizo hazijawasilisha zaidi ya Sh bilioni moja.

Mwanasheria mwandamizi wa NSSF, Selestini Ntagale, ameiambia mahakama hiyo kuwa taasisi hizo zimeshindwa kuwasilisha malimbikizo ya michango ya wafanyakazi hao kwenye mfuko huo licha ya kukumbushwa mara kwa mara. 
Amedai mahakamani hapo kuwa michango ni haki ya mfanyakazi lakini kampuni hizo zimekuwa zikiwakata kwenye mishahara na haziwasilishi michango hiyo hivyo NSSF, inatumia sheria kwa kuzifikisha mahakamani ili mahakama iziamuru kuwasilisha michango hiyo.
Miongoni mwa kampuni hizo ni pamoja na kampuni inayotoa mikopo ya fedha kwa wananchi ya Pride Tanzania Limited, Water Solution, Net Health, na Hoteli ya Snow Crest zote za Arusha.
Ntagale ameieleza mahakama hiyo kuwa kampuni ya Pride Tanzania, inayodaiwa Sh milioni 709 tayari ndani ya siku mbili imelipa Sh milioni 180.
Amesema Hoteli ya Snow Crest inadaiwa tangu mwaka jana, na kwamba, imechelewa kutekeleza hukumu iliyotolewa na hakimu mkazi na hivyo NSSF kukaza hukumu.
Amesema kama itashindwa kutekeleza NSSF, itaomba kibali cha mahakama cha kuiuza hoteli hiyo kwa njia ya mnada ili kulipwa malimbikizo yanayodaiwa.
Madeni ya taasisi hizo ni Water Solution (Sh milioni 83.1), Hoteli ya Snow Crest (Sh 449) na Net Health (Sh milioni 14.7).
Amesema madeni hayo ni malimbikizo yanayotokana na makato ya mishahara ya wafanyakazi, ambayo hayajawasilishwa NSSF.
Wakili Mwandamizi, Method Kimomogoro, ambaye anaiwakilisha kampuni ya Pride Tanzania, aliaiambia mahakama kuwa wateja wake wanakubaliana na deni hilo na watalilipa ndani ya mwezi mmoja.
Katika hatua nyingine, mahakama imetoa hati ya kukamatwa kwa kampuni ya Net Health, ambayo haikufika mahakamani hapo huku kampuni ya Water Solution imeyakataa madai hayo ya NSSF, wakidai si sahihi .
Hakimu Mkuu Mkazi, Augostino Rwezile, aliwataka wadaiwa wate kulipa madeni yao ndani ya mwezi. Kesi imeahirishwa hadi Novemba 4 mwaka huu.


