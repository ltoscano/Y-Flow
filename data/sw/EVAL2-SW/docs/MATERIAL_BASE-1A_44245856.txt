
Jamii iache kuwalinda vibaka hata kama ni ndugu zao
Kuna utamaduni umejengeka siku hizi katika mitaa mbalimbali ambako utasikia watu wanasema kijana fulani ni kibaka, lakini hawawezi kumpiga wala kumpeleka polisi kwa kuwa ni mtoto wa mama fulani wanayemfahamu tangu siku nyingi.
Tabia hii ya kuwalinda wezi na majambazi kwa kuwa tu ni watoto wa mzee fulani maarufu mtaani lazima ifike mwisho, vinginevyo uhalifu hautakwisha katika mitaa yetu. Haiwezekani kila unapotokea wizi mtaani kwako, majirani wanasema watakwenda kuzungumza na wazazi wa vijana wahalifu ili kama wamechukua warudishe.
Kwa nini jamii inakubali kuwalinda wahalifu kwa namna hii wakati vijana hao hawapo tayari kulinda mali za mtaani kwao badala yake kila siku wanapanga wavunje nyumba fulani waibe kila kitu.
Umefika wakati wa kuwakamata wazazi wanaonufaika na wizi unaofanywa na vijana wao. 


