
Upinzani thabiti ni muhimu kwa demokrasia
Vinara wa CORD.
WAKATI serikali ya `mkate nusu' ilipobuniwa nchini ili kusitisha ghasia za baada ya uchaguzi za 2007/2008, baadhi ya Wakenya walilalama kuwa hakukwa na upinzani wa kukosoa serikali.
Hii ilikuwa baada ya waliokuwa wawaniaji wa urais Mwai Kibaki wa chama cha PNU na Raila Odinga wa ODM kuafikiana kuunda serikali ya mseto chini ya usimamizi wa aliyekuwa katibu wa Umoja wa Mataifa na mpatanishi mkuu Koffi Annan.
Rais Mstaafu Mwai Kibaki alitwaa cheo cha urais huku Bw Odinga akiwa Waziri Mkuu.
Wachambuzi wa masuala ya kisiasa pamoja na wasomi nchini walikosoa serikali hiyo ya mseto huku wakisema kuwa hakukuwa na upinzani thabiti wa kuhakikisha kuwa serikali inatekeleza majukumu yake barabara.
Mnamo Aprili 2009, zaidi ya wabunge 50 wakiongozwa na mbunge wa Budalangi Ababu Namwamba walishinikiza serikali kukubali kubuni upande wa upinzani ambao ungekosoa serikali hiyo ya mseto.
Hata hivyo, viongozi serikalini wakiongozwa na Bw Odinga walipinga pendekezo hilo wakisema kuwa serikali haiwezi kujikosoa yenyewe kwa kuwa wabunge hao walikuwa wanatoka kwenye vyamuungano.
Naye aliyekuwa mbunge wa Lugari Cyrus Jirongo alisisitiza kuwa yeye ndiye alifaa kuwa kiongozi wa upinzani kwa kuwa chama chake cha KADDU hakikuwa miongoni mwa vyama vilivyokuwa serikalini wakati huo.
Miezi michache iliyopita, Vinara wa CORD. baadhi ya viongozi kutoka katika muungano tawala wa Jubilee walinukuliwa wakisema kuwa Kenya haina upinzani thabiti kwa kuwa idadi ya wabunge wa Cord bungeni ni chache ikilinganishwa na ile ya wenzao wa Jubilee.
Sasa muungano wa Cord, ukiongozwa na kinara wake Bw Odinga, umezinduka usingizini sasa tunalia kuwa joto la kisiasa nchini limezidi.
Japo, siungi mkono mbinu inayotumiwa na upinzani kushinikiza serikali kuitikiwa wito wao wa mazungumzo ya kitaifa pamoja na matamshi ya kiholela ambayo yamekuwa yakitolewa na baadhi ya viongozi wa Cord kwenye misururu ya mikutano yao ya kisasa, upinzani thabiti ni muhimu katika kila taifa lenye demokrasia.
Muungano wa Cord ni sharti upiganie masilahi ya wananchi na kujiepusha na mambo ambayo huenda yakazua rabsha kwani hakuna tunu ya thamani kote duniani kama amani.


