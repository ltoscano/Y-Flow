
Wadau watakiwa kuzingatia viwango kulinda walaji

September 18, 2016

Na Mashaka Mhando,Tang
WADAU wanaozalisha bidhaa hapa nchini wametakiwa kushirikiana na Shirika la Viwango Tanzania (TBS) katika kutafuta
ubora wa bidhaa hizo, ikiwemo mazao ya kilimo yanayozalishwa vijijini ili kulinda walaji wasipate madhara ya kiafya.
Akizungumza wakati akifungua mkutano wa wadau wa TBS unaofanyika Jijini hapa, kujadili uboreshaji wa matakwa ya viwango nchini, Mkuu wa Mkoa wa Tanga, Martine Shigella, aliwataka wajikite zaidi katika utoaji wa elimu kwa
watumiaji hasa bidhaa za kilimo ambazo bado zimekuwa na watumiaji wasiozingatia viwango. 
Alisema kuwa wananchi lazima wajue namna ya kutambua ubora wa bidhaa pindi wanaponunua ili kujilinda na afya zao kuliko kununua bila kutazama tarehe ya mwisho ya matumizi yake.
Alisema katika hilo bidhaa za kilimo zimekuwa na changamoto zake. “Tazameni kuna vitu vingi hasa bidhaa za kilimo zinatumika bila kujua ubora wake, tuna badilisha vipi haya maisha kutoka matumizi ya bwawa la maji ambayo binadamu
anakunywa na wanyama… Serikali inategemea sana sekta ya hii kwa maisha ya wananchi wake,” alisema.
Pia alisema kwa mkoa wa Tanga, ambao umekuwa na bandari bubu zipatazo 45 hadi 50 zimekuwa zikitumiwa kuingiza bidhaa kutoka nchi jirani na nje ya nchini za magendo ambazo hazijapitishwa kwa matumizi, hivyo ni vema sasa
wadau wakalitafutia ufumbuzi katika kikao hicho.
Awali, akizungumza kwa niaba ya Mkurugenzi Mkuu wa TBS, Mkurugenzi wa Udhibiti wa Viwango, Kezia Mbwambo, alisema mkutano huo una lengo la kukaa pamoja na wadau kujadili fursa baada ya kuona nchi inakabiliwa na tatizo la bidhaa zenye viwango hafifu.
Alisema mkutano unafanyika baada ya kumaliza katika Mikoa ya Mtwara, Dar es Salaam na Tanga kutokana na kuwa na njia za kuingia bidhaa kutoka nje, hivyo wadau wakijadili watatoka na azimio la pamoja la namna bora ya kudhibiti tatizo hilo.


