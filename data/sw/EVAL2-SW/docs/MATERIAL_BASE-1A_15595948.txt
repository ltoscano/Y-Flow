"Sɔ́kí mikɔlɔ mizalákí míngi, ndénayébísí yɔ̆ mabé ná malámu maye mazalí kosálema na ngɛlɛ́. Nalingí náyebisa yɔ̆ bôngɔ́ pámba tɛ̂, bísó bamamá na bínó băna ya kala, tomɔ́ná mpási míngi. Yangó wâná nalingákí kopésa yɔ̆ nzéla elámu ya efándeli, na ntína te ómɔ́na mpási tɛ̂ lokóla bísó bamamá ba bínó. Tolingí bínó băna ya sika bózala káti ya efándeli ya malámu penzá ya mpási tɛ̂. Tolingí bínó băna ya sika, bózala káti ya efándeli óyo mindɛ́lɛ́ bazalí na yangó. Tolingí bóyéba sé mobáli mɔ̆kɔ́ óyo abálí yɔ̆ káti ya mabɔ́kɔ ma babóti ba yɔ̆. Tolingí libála lya makɛlɛ́lɛ tɛ̂. Tolingí libála lya boyókani, káti ya mwăsí na mobáli. Kobómba mbɔ́ngɔ ya bínó sé yɔ̆ na mobáli wa yɔ̆ mpé kosála makambo mánsɔ ma libóta lya bínó sé yɔ̆ na mobáli wa yɔ̆. Bósálá zóba lokóla bísó tosálá tɛ̂. Tolingí bóbóta băna mpé bólakisa bangó ndéngé ya mayɛ́lɛ ma sɔ̂lɔ́. Tolingí mabála ya lɛlɔ́ áwa, lóbí kúna tɛ́. Bínó băna ya sika, bobótámí ntángo ya kimondɛ́lɛ́ esílí ekɔ́tɛ́lí Kongó. Bozalí na makambo ma bínó ndéngé mosúsu. Bôngó ndɛ́ngɛ́ níni tótíka bínó bókamata makambo ma bozóba, maye mazalákí kosálema na bísó babóti ba bínó na ntángo tozalákí kobwáka bonkɔ́kɔ mpɔ̂ ya boyambi kimundɛ́lɛ́@ Tolingí bínó băna ba bísó, sɔ́kí bokómí na ngɛlɛ́, bólandaka makambo ma lisangá ya pámba pámba maye bozalí komábénga sika na ntángo ya kimundɛ́lɛ́ 'association ' tɛ̂. Sɔ́kí bolandí nzelá wâná, bokokóma bamɛli ba sɔ̂lɔ́ ba masanga, mpé bokoyéba lisúsu kobómba falánga ya bínó káti ya ndáko tɛ̂. Tolingí bófánda ndéngé mɔ̆kɔ́ lokóla endimámí na ntína te mibáli ya bínó, baye bazalí kosála misálá, balekání misɔlɔ. Mosúsu akozwa lifúta lya likóló, mosúsu akozwa lifúta lya nsé. Ndéngé níni bokokí kozala na efándeli malámu na libála sɔ́kí okɔ́tí mangómbá makotínda yɔ̆ na bosómbi miláto ndéngé na ndéngé sɔ́kí okanísí bozwi bwa mobáli tɛ̂@ Tolingí bínó bóyéba kotósa mibáli ya bínó, mpé mibáli ya bínó báyéba kotósa bínó lokóla. Tolingí te bózalaka koswánaswana káti ya mabála ma bínó tɛ̂. Tolingí moto na moto áyéba ntína ya libála, mpé misálá minɛ́nɛ káti ya libála. Wâná ndébobɔngísí libóta lya bínó. Tolingí makambo ya balobí ézala káti ya bínó tɛ̂. Libála likokí kozala ndéngé wâná tɛ̂. Tolingí mwăsí áyéba sé mobáli wa yĕ, mpé mobáli áyéba sé mwâsí wa yĕ lokóla. Tokobénga wâná nzelá ya botósami. Tolingí mobáli óyo akoyébisa mwâsí wa yĕ motúyá mwa lifúta lya mosálá mwa yĕ, sé na ntína ya bobɔngisi makambo mánsɔ ma ndáko káti ya nzelá ya bomíléisi na bomílátisi mpé na makambo masúsu ma nzóto ya bangó. Tolingí tɛ̂, sɔ́kí ozalí káti ya libála, ósála makambo ma nsɔ́ni lokóla kokómisa nzóto ya yɔ̆ zándo, mpɔ̂ te ózalaka konátela babóti ba yɔ̆ mbɔ́ngɔ. Tolingí tɛ̂ ózalaka kokɛndɛ na bandáko ya baníngá ba yɔ̂ bulubúlu mpɔ̂ te, •obáyébi• tɛ̂. Tolingí bófándisa mabála na bínó nyɛ̂. Tolingí mpé tɛ̂ ózalaka kokɔ́tisa bato basúsu lokóla bamakángo káti ya ndáko ya yɔ tɛ́. Ndáko ezalí esíká ya bínó ná mobáli wa yɔ̆, mpé na baye mobáli wa yɔ̆ ná yɔ̆ mɔ̆kɔ́ oyébí te bazalí na limɛmyá ya efándeli.