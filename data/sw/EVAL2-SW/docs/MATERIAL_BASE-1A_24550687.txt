
Uhusiano duni wawagharimu wawekezaji na wananchi

Imeandikwa na Raymond Mihayo, Kahama

Imechapishwa: 09 Oktoba 2016

KATIKA kile kinachowagharimu wawekezaji wengi na wananchi katika maeneo mbalimbali yaliyowekezwa kuwa na migogoro ni hali ya kuwepo kwa uhusiano duni miongoni mwa makundi hayo, imeelezwa. 

Mkuu wa Wilaya ya Nyang’hwale mkoani Geita, Hamimu Gwiyama amebainisha hayo na kuutaka uongozi wa mgodi wa dhahabu Bulyanhulu, ulioko katika halmashauri ya Msalala wilayani Kahama mkoani Shinyanga, unaomilikiwa na Kampuni ya Acacia kuendelea kudumisha uhusiano kwa wananchi wa vijiji 14 vinavyozunguka mgodi huo.
Hayo aliyasema wakati alipozungumza kwa niaba ya Mkuu wa Wilaya ya Kahama, Fadhil Nkurlu, katika kilele cha Mahusiano Sports Bonanza yaliyofanyika katika uwanja wa shule ya msingi Kakola kata ya Bulyanhulu halmashauri ya Msalala wilayani Kahama.
Alisema wakati umefika kwa wawekezaji na wananchi kwa pamoja kuwa na uhusiano mzuri ili kuweza kuwa na uwekezaji wenye tija kwa pande zote mbili kwa kuharakisha maendeleo ya nchi.
“Iwapo mgodi utakuwa na uhusiano mzuri na wananchi wanaozunguka maeneo yake kutasaidia mgodi utekeleze vyema miradi mbalimbali za maendeleo kwa wakazi hao wanaoishi katika vijiji hivyo 14 vinavyozunguka mgodi huo,” alisema.
Aidha Gwiyama alisema suala la mgodi kutekeleza shughuli za maendeleo kwa wakazi hao bila ya kuwa na uhusiano nao mzuri kama jirani zao hakuna maendeleo yatakayofanyika, badala yake itatawala migongano isiyokuwa na tija baina ya wakazi hao na uongozi wa mgodi.


