
Tuwafundishe watoto wetu kusema hapana kwa ngono zembe

Imeandikwa na Namsembaeli Mduma

Imechapishwa: 06 Oktoba 2016

LAZIMA tuambiane ukweli kwamba, muda unapofika kwa watoto wa kike na wa kiume kuwatafuta watu wa ‘kufurahi’ nao, wazazi wanaweza wasijue ni wakati gani watu hao wametafutana, wakakubaliana na kutimiza waliyotaka kuyatimiza.

Tena, kwa kipindi hiki ambacho wazazi, walezi, ndugu na jamaa wako ‘bize’ na shughuli za kuweka maisha sawa kiuchumi, inakuwa ni vigumu kuanza kuwafuatilia watoto, labda kama kuna watu maalumu walioajiriwa kwa ajili ya kazi hiyo.
Kutokana na ukweli huo, ninashauri wazazi na walezi tuwafundishe watoto wetu jinsi ya kukwepa vishawishi, ikiwa ni pamoja na kuwaeleza hatari inayoweza kuwapata kwa kuendekeza ngono zembe. 
Haina maana yoyote kuwaficha watoto wetu kuwa Virusi vya Ukimwi bado vinasafiri katika anga hili la Tanzania huku vikibisha hodi kwenye kila mlango kujaribu kupata pa kujihifadhi, hivyo wajikinge. Pia, haileti maana kuacha kuwaeleza watoto wetu kuwa ugonjwa wa Ukimwi bado upo na ni tishio kutokana na kukosa tiba hadi leo.
Kwa maana hiyo, watoto wanapaswa kuelezwa ukweli huo ili wajiepushe na vitendo vyovyote vinavyoweza kuwasababishia maambukizi. Napenda kuzungumzia zaidi ngono zembe kwa kuwaambia wazazi na walezi wenzangu kuwa ni muhimu kuzungumzia masuala hayo na tunapaswa kuyazungumza kwa watoto bila kuona aibu kwa kuwa ni wajibu wetu.
Tukiwaficha nani atawaeleza kwa upendo bila kuwatuma wafanye? Angalieni mbele na mtazame jinsi watoto wanavyorubuniwa, wengi hawajui zaidi kuhusu madhara ya ngono zembe na wapo wasioweza kusema hapana pindi wanapofuatwa na wanaume au wanawake na kuombwa washiriki ngono bila kinga.
Ni wajibu wetu wazazi, walezi na wanajamii wengine kuwalinda watoto wetu kwa kuwaeleza namna ya kujikinga na kujilinda wasiishiriki ngono bila kinga.
Ninawasihi na kuwakumbusha wazazi na walezi msiwaache watoto bila kuwapa elimu muhimu kuhusu Ukimwi ili wasije wakaangamia kwa kutojua madhara ya kujihusisha na mahusiano ya kimapenzi bila kinga.
Kuona aibu au kuogopa kumwokoa mwanao katika jambo hilo ni kumchimbia shimo na kumfunika kwa mawe. Ikumbukwe kuwa, mabadiliko ya kibayolojia ndani ya mwili wa msichana na mvulana yanaweza kumfanya aingilie tanuru linalochomwa mkaa bila kuona kuwa linawaka moto.
Wewe unayeliona tanuru hilo likifuka moshi kwa mbali, unaweza kumwokoa kwa kumsukuma pembeni au kumkimbiza mbali na moto huo, kisha kumweleza ni kwanini umefanya ulivyofanya.
Kama hiyo haitoshi, mzazi, mlezi au mwana jamii mwenye uchungu na watoto wa kike na wa kiume, anaweza kumkaribia na kumshauri jinsi anaweza kuendelea kufurahia maisha hayo ya ‘kujirusha’ huku akijikinga na kumkinga mwenzake asipatwe maradhi.
Inapotokea kuwa ameshiriki ngono zembe, mtoto wa kike huweza kupata ujauzito pia na kupoteza nafasi yake ya kusoma. Elimu ndio msingi wa maisha, anapokuwa ni mtoto mwenye mtoto haki zake za msingi hupotea hivyo kujikuta akizeeka kabla ya muda wake.
Mlinde mtoto dhidi ya ngono zembe na washitaki wanaume unaowaona wakiwanyemelea watoto hao wa kike kwa sababu ya kutaka kushiriki nao ngono zembe. Fanya hivyo pia kwa wanawake wanaorubuni watoto wa kiume na kuwatumia kwa ngono.
Furaha ya wanawake wasio na huruma kwa watoto wa kiume na ya wanaume wasio na huruma kwa watoto wa kike isiachwe ikawa kilio kwa watoto wetu, kwa sababu muda wa kuwafuta machozi hawana.
Zaidi, tuwafundishe kusema hapana kwa ngono zembe kama tutaona hakuna njia nyingine ya kuwaweka mbali na kitendo cha kujamiiana bila kinga, kutokana na msukumo wa mabadiliko ya umri au ushawishi unaoletwa kwao na mazingira yanayowazunguka, shuleni au nyumbani.
Kadhalika, wazazi tuwe marafiki wa watoto wetu wa kike na wa kiume ili waweze kutueleza matatizo yao kabla ya kuyafikisha kwa watu watakaowasaidia na kutaka malipo kwa njia ya ngono.


