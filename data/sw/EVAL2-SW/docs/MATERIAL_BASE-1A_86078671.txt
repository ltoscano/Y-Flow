
Fedha za UN kusaidia kutibu saratani
Utashirikiana na Serikali na Shirika la Maendeleo (UNDP) hapa nchini kufadhili
Jesse Mikofu, Mwananchi mwananchipapers@mwananchi.co.tz
Mwanza. Hospitali ya Rufaa ya Bugando (BMC) inahitaji Euro 2 milioni (Sh5 bilioni)
kwa ajili ya kuanza kutoa tiba kamili ya ugonjwa wa saratani.
BMC ilianza kutoa tiba ya saratani tangu 2009 na jumla ya wagonjwa 3,500 wanaofika kupata matibabu hospitalini hapo kila mwaka hugundulika kuugua ugonjwa huo.
Kutokana na hali hiyo, Umoja wa Mataifa (UN) kupitia Wakala wa Kimataifa wa Nguvu za Atomic (IAEA), imepanga kufadhili mradi wa kitengo cha mionzi ya nyuklia, maabara na saratani kwa kushirikiana na Tume ya Nguvu za Atomic Tanzania (TAEC) katika hospitali hiyo.
Akizungumza baada ya kutembelea hospitalini hapo juzi kuangalia hatua za mradi huo, Mratibu Mkazi wa Umoja wa Mataifa na Mwakilishi Mkazi wa Shrika la Maendeleo (UNDP) nchini, Alvaro Rodriguez, alimueleza Mkurugenzi wa Hospitali hiyo, Profesa Alfred Mteta kuwa Serikali ya Tanzania ilitakiwa kujenga majengo na wafadhili watoe vifaa na mafunzo kwa madkatari.
Mratibu Mkazi wa UN, Rodriguez alisema kutokana na umuhimu wa afya kwa Watnazania, wanaitambua huduma itolewayo na hospitali hiyo, hivyo kuahidi kuendelea kuunga mkono jitihada hizo.
Mkuu wa Idara ya Saratani (BMC), Dk Nestory Masalu alisema watoto 1,300 chini ya miaka 12, hukutwa na saratani ya tezi, macho, figo na damu, wakati wanawake 1,300 hukutwa na saratani ya shingo ya kizazi, matiti, mishipa ya damu inayoenda sambamba na ugonjwa wa kiwi (KS), tezi ya kizazi, koo na uzio wa chakula.
Alisema wanaume 1,200 kila mwaka hubainika kuugua saratani ya ini, tezi dume, njia ya chakula ya juu na kibofu.
Daktari Bingwa wa wa saratani na tiba ya mionzi, Dk Beda Likonda alisema asilimia 60 ya wagonjwa hao wanahitaji kipimo cha mionzi.
“Huwa tunawapeleka Taasisi ta Saratani Ocean Road jijini Dar es Salaam kwa sababu BMC hatujakamilisha ufungaji wa mashine,” alisema Dk Likonda.


