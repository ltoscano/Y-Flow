
Mashindano ya wazi kikapu kufanyika Arusha

Imeandikwa na Yasinta Amos, Arusha

Imechapishwa: 01 Septemba 2016

MASHINDANO ya wazi ya mchezo wa kikapu yajulikanayo kama ‘Kilimanjaro basketball cup’ yanatarajiwa kuanza kutimua vumbi jijini hapa Septemba 10 hadi 17 mwaka huu. 

Tayari mikoa 13 nchini imethibitisha kushiriki mashindano hayo yaliyoandaliwa na chama cha mpira wa kikapu mkoa wa Arusha (ARBA) kwa kushirikiana na shirikisho la mpira wa kikapu Tanzania (TBF).
Mikoa iliyothibitisha ushiriki wao ni Dar es Salaam, Mbeya, Shinyanga, Mwanza, Dodoma, Morogoro, Iringa, Kilimanjaro, Mtwara, Rukwa, Tanga, Singida na mwenyeji Arusha.
Aidha kuna timu kutoka Zanzibar na Mombasa, Kenya zinatarajiwa kushiriki.
Akizungumza jana, mjumbe wa ARBA, Barick Kilimba alisema kuwa mashindano hayo yanafanyika kwa msimu wa tatu sasa tangu yalipoanzishwa rasmi mwaka 2014 yakiwa na lengo la kutangaza mlima Kilimanjaro na vivutio mbalimbali vya utalii vilivyopo kanda ya Kaskazini vile vile kudumisha uhusiano baina ya wachezaji wa kikapu.


