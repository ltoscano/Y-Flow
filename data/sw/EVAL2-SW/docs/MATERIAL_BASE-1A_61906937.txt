
Watakiwa kuchangamkia fursa gesi asilia

Imeandikwa na Hassan Simba, Mtwara

Imechapishwa: 03 Oktoba 2016

VIJANA na wanawake mkoani hapa, wamehimizwa kujitokeza na kuchangamkia fursa zitokanazo na uwepo wa gesi asilia kwa kuunda vikundi vya uzalishaji ili kujikomboa na wimbi la umasikini unaowakabili. 

Mkuu wa Mkoa wa Mtwara, Halima Dendego alisema hayo mwishoni mwa wiki alipofungua warsha ya siku mbili iliyohusisha vijana na wanawake, iliyoandaliwa na Mtandao wa Mashirika yasiyo ya Kiserikali Mtwara (MTWANGONET) na kufadhiliwa na Kampuni ya Statoil inayojishughulisha na utafutaji wa gesi na mafuta mkoani hapa.
Dendego ambaye hotuba yake, ilisomwa kwa niaba yake na Mkuu wa Wilaya ya Mtwara, Khatibu Kazungu alisema nia ya serikali ni kuona vijana na wanawake wote, wanakuwa na shughuli za kuwaingizia kipato ili kujenga jamii ya watu wenye uchumi unaowawezesha maisha kuwa bora.
Alisema kuwa, inakuwa vigumu kumsaidia mtu mmoja mmoja, lakini wanapojiunga katika vikundi inakuwa rahisi kusaidiwa kwa kupata mikopo na hata ruzuku kutoka serikalini kupitia mafungu ya vijana na akinamama.
Akimkaribisha mgeni rasmi kufungua mafunzo hayo, Katibu Mtendaji wa Mtwangonet, Fidea Luanda alisema, mtandao wake ulifanya utafiti na kubaini kuwapo kwa mahitaji ya kujengewa uwezo makundi hayo ili kwenda sambamba na kasi ya ukuaji wa shughuli za kiuchumi zinazotokana na kuwapo kwa gesi asilia.
Alisema lengo la mafunzo hayo, yaliyofanyika katika ukumbi wa Kanisa la Pentekoste, ni kuwajengea uwezo na kuwapa stadi za ujasiriamali ili kuzitumia na kunufaika na fursa zitokanazo na uwekezaji kwenye gesi na mafuta.
Luanda alisema, washiriki 400 wamepata nafasi hiyo, wakiwamo vijana 200 na wanawake 200, kutoka mjini na vijijini, ambapo mada za ujasiriamali, uchumi, biashara ndogondogo, matumizi bora ya ardhi na Ukimwi, zilitolewa.
Akitoa mada kuhusu kugundua fursa, Barthazar Komba kutoka Shirika la Faidika Wote Pamoja (FAWOPA), alisema wamekuwa wakikata tamaa pale wanapokosa mfadhili wa kuwasaidia kupata mitaji, wakati wanaweza kuanzisha shughuli zisizohitaji mtaji ili kuleta tija kwao na taifa kwa ujumla.


