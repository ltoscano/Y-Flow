
Wote wakumbuke kuna sheria nchini
ONYO kali la Waziri wa Usalama wa Ndani Bw Joseph Ole Lenku kwa aliyekuwa Waziri Mkuu Raila Odinga kwamba anaelekea kuvuka mipaka ni hatari na huenda likachochea vurugu.
Ni kweli kwamba baadhi ya matamshi ya viongozi wa upinzani, yakiwemo kutangaza siku ya Julai 7, siku ya kitaifa ni sawa na kuchochea raia, onyo la Bw Lenku kwa Bw Odinga linaweza kuibua hisia kali hasa miongoni mwa wafuasi wake. Hali hii inaweza kusababisha makabiliano na hatimaye uharibifu wa mali na kuangamia kwa maisha.
Tunaamini viongozi wa Cord wamekuwa wakiwasilisha maombi ya kuandaa mikutano ya hadhara kwa polisi kama inavyopendekeza katiba ya nchi. Na ikiwa polisi wamekuwa wakiidhinisha mikutano hiyo, basi Bw Lenku hana mamlaka ya kutoa matamshi kama yale ya hivi majuzi ambapo alionekana kumtisha kiongozi huyo wa upinzani.
Katiba iliyopo kwa sasa ni matunda ya kampeni za muda mrefu zilizokumbwa na umwagikaji wa damu. Hivyo basi, kila mmoja, akiwemo waziri huyo ana kila sababu ya kuhakikisha inaheshimiwa na kudumishwa kikamilifu.
Kwa upande mwingine, Bw Odinga na viongozi wenzake kwenye muungano wa upinzani Cord wanafaa kukumbuka kwamba, uhuru wa kujieleza unaambatana sambamba na uwajibikaji. Kwa mfano, hatua ya kuamuru raia wasusie kazi kama njia ya kuishurutisha serikali kuitikia matakwa yake haifai. Je, iwapo wafuasi wao wataanza kuzunguka jijini Nairobi kufurusha wale watakaopuuza wito wao na kufika kazini watakabiliwa na walinda usalama, ni nani atawajibikia uharibifu na hasara itakayotokana na mapigano kama hayo? Kileleni mwa kampeni za wanaharakati wa kupigania mageuzi nchini mapema miaka ya 90, mikutano yote iliyoendeshwa kwa ustaarabu na kumalizika bila tatizo hatimaye iligeuka. 


