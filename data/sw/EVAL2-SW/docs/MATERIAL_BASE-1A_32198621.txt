
Michango ya wafanyakazi ipelekwe kwenye mifuko ya jamii
Miongoni mwa mambo aliyoyazungumza Rais John Magufuli kwenye maadhimisho ya Siku ya Wafanyakazi Duniani, ni tatizo la waajiri kutowasilisha michango ya wafanyakazi kwenye mifuko ya hifadhi ya jamii kwa wakati. Kwa kuonyesha namna alivyokerwa na tabia hiyo ya baadhi ya waajiri alitolea mfano wa serikalini kwa kuitaja Hazina kwamba ilikuwa hailipi fedha katika mfuko wa PSPF na deni likafika Sh710 bilioni.
Rais Magufuli alisema alilazimika kuziagiza Wizara ya Fedha na Hazina kulipa deni lao na walilipa Sh500 bilioni za michango ya wafanyakazi wao na zimebaki Sh210 bilioni. Rais Magufuli amejaribu kuonyesha ukubwa wa tatizo la kutokuwasilisha michango ya wafanyakazi kwenye mifuko ya hifadhi ya jamii kwa kutoa mfano wa Serikali anayoiongoza.
Lakini, kuna mashirika mangapi ya umma, kampuni binafsi, wafanyakazi kwenye vyama vya siasa na hata ndani ya vyombo vya habari, ambako michango ya wafanyakazi haiwasilishwi kwenye mifuko ya hifadhi ya jamii. 
Tunaungana na Rais Magufuli kuwakemea waajiri ambao kwa makusudi ya kuvunja sheria wamekuwa hawawasilishi michango ya wafanyakazi wao kwenye mifuko ya jamii, matokeo yake wafanyakazi wanapostaafu wanachukua muda mrefu kupata stahiki zao wengine hadi wanakufa bado hawajazipata.
Fedha zinazokwenda kwenye mifuko ya jamii ziko kwa mujibu wa sheria ambazo mfanyakazi na mwajiri wanachangia asilimia kadhaa, na kila mwezi fedha hiyo inapokatwa kwenye mshahara mwajiri anatakiwa kuiwasilisha kunakohusika bila kuchelewa, lakini kumekuwa na kasumba kwa baadhi ya waajiri kutowasilisha michango ya wafanyakazi kwa miaka mingi, hata miaka kumi au zaidi.
Tunafahamu kila mtu anawajibu wa kuangalia maisha ya baadaye ya uzeeni, fedha zinazopelekwa kwenye mifuko ya hifadhi ya jamii ni kwa ajili ya kumsaidia mfanyakazi anapofika umri wa kustaafu, kwamba sasa anaanza maisha mapya ya nje ya mfumo rasmi wa ajira tena akiwa mzee.
Kwa mantiki hiyo kila upande una wajibu wa kumuangalia huyu mzee anapokuwa nje ya mfumo rasmi wa ajira, mwili ukiwa umechoka hana nguvu tena ya kufanya kazi na wakati mwingine afya ikiwa imetetereka kabisa, anaishi vipi?
Mbali na mwajiri, mifuko ya jamii ina jukumu kwa mujibu wa sheria kuhakikisha mwajiri anawasilisha michango ya wafanyakazi, lakini malimbikizo yote haya ya kufikia hadi mabilioni ya shilingi kama alivyotoa mfano Rais Magufuli, ni kutokana na mifuko hii kutotumia ipasavyo mamlaka ya kisheria waliyopewa.
Tunaamini kama mifuko ya hifadhi ya jamii ingetimiza wajibu wake kwa mujibu wa sheria kusingekuwa na malimbikizo ya michango ya wafanyakazi kwa kiwango cha mabilioni, hii ni kuonyesha namna gani mifuko hii imekuwa chanzo cha wafanyakazi wanaostaafu au kuacha kazi kuteseka kupata stahiki zao.
Lakini, wajibu mwingine ni kwa mfanyakazi mwenyewe, haiwezekani mwajiri hapeleki michango kwa miaka kumi wafanyakazi wamekaa kimya, ni wajibu wa mfanyakazi kumkumbusha mwajiri kuhusu stahiki zake, siku hizi mifumo ya kompyuta imerahisisha mambo, mfanyakazi kujua kama michango inaenda au haiwasilishiwi ni rahisi, hata simu za mkononi zinafanya kazi ya kujua kilichopelekwa kwenye mifuko ya jamii.
Tuwajibike sote kuhakikisha kila mtu anatimiza wajibu wake, wakati wa kunyoosheana vidole umekwisha. 


