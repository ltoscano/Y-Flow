
Zitto-Wabunge saidieni wenye ulemavu majimboni

Imeandikwa na Sophia Mwambe

MBUNGE wa Kigoma Mjini, Kabwe Zitto ametoa wito kwa wabunge kuhakikisha wanavisaidia vikundi vya walemavu vilivyopo katika majimbo yao.

Ametoa mwito huo leo Dar es Salaam alipozungumza kwenye maadhimisho ya Wiki ya Viziwi yaliyoandaliwa na Taasisi ya Furaha ya Wanawake Viziwi Tanzania (Fuwavita).
Kaulimbiu ya maadhimisho hayo inasema; Nikiwa na lugha ya alama najiona niko sawa, wanawake viziwi tuwezeshwe kiuchumi.
Amesema hakuna Mbunge asiye na mlemavu wa aina yoyote katika jimbo lake, hivyo kwa kuwa wananchi hao ndio waliowapigia kura, wana jukumu la kuwasaidia.
“Tunapozungumzia haki za binadamu tunapaswa kuwakumbuka na hawa ndugu zetu ambao kwa namna moja au nyingine wamekuwa wakiteseka kwa kukosa msaada,” amesema Zitto. 
Aidha, aliziomba benki nchini kuangalia utaratibu maalumu utakaokuwa rafiki kwa walemavu, ili kuwawezesha kupata mikopo ya riba nafuu. Zitto alisema haiwezekani watu wenye ulemavu wanatafuta na kupata kwa shida, ni vyema wakawa na mfumo wa kukopa wenye riba nafuu. Ni lazima kundi hili liangaliwe na kuwekewa mfumo bora hasa katika upande wa riba,” amesema. 
Mwenyekiti wa Shirikisho la vyama vya watu wenye ulemavu nchini, Ummy Nderiananga, alilalamikia kitendo cha viongozi wa Serikali kushindwa kuwaunga mkono katika maadhimisho hayo. 
“Nakushukuru sana kwa moyo uliouonesha wa kuja kushirikiana nasi leo, tumewaomba viongozi wengi kuja kushiriki nasi lakini walitoa udhuru huku wengine wakionesha kutokuwa na nia ya kushirikiana nasi, lakini kwako imekuwa tofauti umejitoa kwa kweli na kuamua kuja kutuunga mkono, Mungu akubariki,” amesema, Nderiananga.
Muandaaji wa maadhimisho hayo ambaye ni Mwenyekiti wa Fuwavita, Aneth Gerana, ametaja changamoto zinazowakabili kuwa ni ukosefu wa mitaji kutokana na benki nyingi kuwa na riba kubwa na ukosefu wa maeneo ya kufanyia shughuli zao.


