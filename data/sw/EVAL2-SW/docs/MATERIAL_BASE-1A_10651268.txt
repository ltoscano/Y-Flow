Mákalámbá alongwí o mabɔ́kɔ ma Komisɛ́lɛ. Akámwí sɔ̂lɔ́ lokóla alongwí na káti ya mabɔ́kɔ ma nkɔi. Akútí Lusengo o libándá azalí komózila. Lusengo mpé ayébákí malámu te Mákalámbá akobima mpɔ̂ nkísi ya nganga wâná ekósaka tɛ̂.

Lokóla mpé ntángo elekákí míngi, Mákalámbá alobí sé na Lusengo te kɛndɛ́ o mbóka. Yĕ mpé akamátí sé nkínga ya yĕ, mpé akɛí o mbóka ya yĕ.

Akómí o ndáko. Akútí mwăsí wa yĕ Bolúmbú afándí. Mwăsí akɛndɛ́kí ndé koluka yĕ epái ya biló misúsu ya bakomisɛ́lɛ. Lokóla mpé amɔ́nákí yĕ tɛ̂, azóngí sé o ndáko. Emɔ́ní Bolúmbú mobáli wa yĕ • awéí na kolela. Bato bánsɔ ba lopángo babimí. Bayélí Mákalámbá mpɔ̂ bátúna nsango níni mpé ntína níni Bolúmbú azalí kolela. Tatá ya lopángo libosó, pɛnɛpɛnɛ na yĕ mwăsí wa yĕ, mpé nsima ya bangó bato bánsɔ ba lopángo.

Bolúmbú awéí na kolela káti ya ndáko. Mákalámbá mpé atɛ́lɛ́mí o pɔ́lɔti ya ndáko mpɔ̂ áyébisa bandeko baye ba lopángo ndéngé níni yĕ azalákí káti ya mpási, mpé na makambo azwákí na káti ya mosálá.

Mákalámbá yĕ yĕ te, "Lɛlɔ́ namɔ́ní te mondɛ́lɛ́ moto mabé sɔ̂lɔ́. Atá osálí bóní, yébáká te áwa na Kongó azalí moto mosúsu. Esíká akokamata bísó na misálá, akotúna bísó sɔ́kí tozálí kofánda wápi tɛ̂. Akotúna mpé tɛ̂ ndéngé níni moto ya mosálá akoyáka na mosálá, sɔ́kí na makolo tŏ na nkínga tŏ mpé na mótuka. Atá ofándí mosíká tŏ pɛnɛpɛnɛ, akotúna tɛ̂. Mpé sɔ́kí ayébí te boyéi bwa yɔ̆ o mosálá bozalí mpási, akotála sé pámba. Alingí sé ókóma o mosálá na ngonga óyo apésí yɔ̆. Sɔ́kí ozalí na mpási, alingí áyéba wâná tɛ̂, alingí sé te áyéba ndéngé níni mosálá mwa •yĕ• mozalí kotámbola. Mpási ya moto wa mosálá etálí yĕ tɛ̂. Yɔ̆ moyíndo ozalí nsima ya mosálá, atá óloba te nafándí mosíká, atála wâná sé pámba. Tŏ mwăsí tŏ mwăna na yɔ̆ azalí na mpási, mondɛ́lɛ́ amɔ́ní nyɔ́nsɔ wâná pámba mpé akolobela yɔ̆ sé te mánsɔ mâná matálí sé yɔ̆, mpɔ̂ yĕ mondɛ́lɛ́, alingí sé mosálá. Na míso ma yĕ, moyíndo azalí pámba, mpé mosálá mozalí libosó ya moyíndo.