
Matunda, mboga huimarisha tendo la ndoa
Ripoti ya kisayansi iliyotolewa na Taasisi ya "Bureau of Britain" nchini Uingereza na kunukuliwa na Kitabu cha "Cure by Juices" cha Dk Preet wa India mwaka 1999, inaonyesha kuwa matunda na mbogamboga au juisi zake zinaleta hamu na kuongeza nguvu za mtu kufanya tendo la ndoa.
Ripoti hiyo inabainisha kuwa matunda na mbogamboga au juisi zake zina virutubisho ambavyo huamsha hamu na uwezo wa mtu kufanya tendo la ndoa.
Katika ubongo wa binadamu kuna sehemu inayoitwa limbic system ambayo ndio chanzo cha mtu kusikia kiu, njaa, hamu ya kufanya ngono au mahitaji mengine. Juisi asilia ya matunda na mbogamboga inaamsha kwa uzuri sehemu hii ya ubongo.
Mtu akila vyakula kama matunda na mbogamboga au juisi zake anapata virutubisho mbalimbali ikiwa ni pamoja na vitamini kwa wingi. Vitamini ni muhimu sana katika kuimarisha uwezo wa kupata hamu ya kufanya tendo la ndoa.
Zaidi ya kazi hiyo, vitamini zina mchango mkubwa wa kuimarisha uwezo wa baba na mama katika kupata mtoto. Mara nyingine ni upungufu wa vitamini tu unaopelekea mayai ya mama au mbegu za baba kushindwa kupata mtoto. Matokeo yake mwanamke anachagizwa na kusimangwa kila siku kwa nini hazai.
Kutokana na kishondo hicho, baadhi ya kina mama wanakwenda kwa waganga wa jadi ili wapate watoto, kumbe tatizo la mama huyo ni lishe duni.
Katika mwili wa binadamu hamu ya kufanya ngono inachochewa au kudhibitiwa na vichocheo vya homoni. Vitamini A inayopatikana kwa wingi katika spinachi, karoti, matikiti na maembe inaweza kuibadili lehemu kuwa kichocheo madhubuti cha kufanya tendo la ndoa.
Vitamini B inayopatikana kwa wingi katika viazi, ndizi na maboga ina kazi kubwa ya kutengeneza vichocheo vya kufanya tendo la ndoa si kwa wanaume tu bali hata wanawake.
Imeandikwa na Pazi Mwinyimvua 


