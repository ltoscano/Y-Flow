
Ofisi ya Takwimu wachangia waathirika tetemeko Kagera

Imeandikwa na Emmanuel Ghula

Imechapishwa: 18 Septemba 2016

OFISI ya Taifa ya Takwimu imechangia Sh milioni 1.6 kusaidia waathirika wa tetemeko la ardhi lililotokea mkoani Kagera na kuua watu zaidi ya 17, kujeruhi wengine na kuharibu mali. 

Fedha hizo zimekabidhiwa kwa Waziri Mkuu, Kassim Majaliwa ili kuiwezesha serikali kuwafikishia wananchi huduma za msingi za kibinadamu wanazohitaji kwa wakati huu.
Fedha hizo zilichangwa na wadadisi waliokuwa kwenye mafunzo ya Utafiti wa Viashiria na Matokeo ya ugonjwa wa Ukimwi Tanzania wa mwaka 2016, yaliyofanyika mkoani Dodoma. 
Wadadisi hao walisema wanaungana na watanzania wote, kuchangia kile walichonacho ili kusaidia kutoa misaada ya kiutu kwa waathirika wa tetemeko walioachwa bila makazi.
Tetemeko hilo la ardhi lililotokea Septemba 9, mwaka huu, saa 9.27 mchana, liliathiri maeneo kadhaa ya mkoa wa Kagera na mengine jirani, likiwa na ukubwa wa kipimo cha Richter 5.7.


