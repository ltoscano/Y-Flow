
Akanusha kuchoma nyumba ya baba yake
MWANAMUME mmoja mwenye umri wa miaka 30, jana alikabiliwa na shtaka la kuchoma nyumba ya babake mzazi nyumbani kwao katika kijiji cha Changach, wilayani Keiyo Kusini.
Ali Kiprop Kimurei aliambia Hakimu Mkuu Mwandamizi wa mahakama ya Eldoret kuwa hakuwa na ufahamu wowote kuhusu nyumba aliyodaiwa kuchoma mnamo usiku wa Desemba 28, 2014.
“Nakanusha shtaka hili kwani sikujihusisha kwa vyovyote vile kuchoma nyumba ya baba kama vile anavyodai mbele ya korti hii,” Kimurei aliambia korti.
Hata hivyo upande wa mashtaka ulisema moto huo ulisababisha hasara kubwa sana kwa familia ya mlalamishi Tingo Murei kwani nyumba hiyo ilikuwa yenye thamani ya Sh48,000.
Kiongozi wa mashtaka Inspekta Boniface Gachoka aliomba mshtakiwa achukuliwe hatua kali za kisheria kwa hasara aliyosababaisha punde tu upande wake utakapotoa taafira kamili kuhusiana na kesi dhidi yake.
Mwanamume huyo aliachiliwa kwa dhamana ya Sh50,000 na kuamuriwa afike tena mahakamani hapo Januari 15 wakati kesi yake itakapotajwa.
NA PHYLIS MUSASIA


