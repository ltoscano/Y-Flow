
Naibu Katibu Mkuu CWT awania Ukatibu Mkuu TUCTA

Imeandikwa na Mwandishi Wetu

Imechapishwa: 12 Septemba 2016

NAIBU Katibu Mkuu wa Chama cha Walimu Tanzania (CWT), Ezekiah Oluoch, amejitosa kugombea nafasi ya Katibu Mkuu wa Shirikisho la Vyama vya Wafanyakazi nchini (TUCTA).

Amesema leo kuwa ameamua kuwania nafasi hiyo baada ya kujipima na kuona kuwa anaweza kuwatumikia wafanyakazi kwenye nafasi hiyo.
Oluoch amesema, anasubiri baraka za Baraza la Taifa la CWT kama litapitisha jina lake kwenye mkutano wake mkuu unaotarajiwa kufanyika mwezi huu jijini Dar es Salaam.
Amesema kilichompa ujasiri wa kuwania nafasi hiyo ni uzoefu wake wa miaka 20 aliyofanya kazi katika nafasi ya Naibu Katibu Mkuu wa CWT na kuwa Kaimu Katibu Mkuu wa chama hicho mara kwa mara. Oluoch alisema amepata mafunzo ya namna ya kuongoza vyama vya wafanyakazi ndani na nje ya nchi, hivyo anaamini akipata nafasi hiyo atawaongoza vyema wafanyakazi.
"Uzoefu huu wa miaka 20 nimeona niutumie kuwatumikia wafanyakazi kwenye shirikisho, nitahakikisha napigania maslahi ya wafanyakazi wote nchini ili waishi maisha bora kwa kupigania maslahi mazuri sehemu zao za kazi," amesema.
Aidha, Oluoch amesema amebaini kuwa vyombo vya kujadili maslahi ya wafanyakazi havifanyi kazi vizuri hivyo akipata nafasi hiyo itakuwa wajibu wake kuhakikisha vinasimamia ipasavyo majadiliano hayo.
"Sheria inawataka waajiri wajadiliane na wafanyakazi kuhusu maslahi yao, lakini mara nyingi hilo halifanyiki, sheria ya ajira na ile ya utumishi zipo lakini ziko tu katika makaratasi hivyo lazima apatikane mtu wa kuzisimamia ambaye ni Oluoch," amesema.
Amesema, sehemu kubwa ya wafanyakazi huwa hawashirikishwi na waajiri kujadili maslahi yao, jambo ambalo alisema ndilo limekuwa chanzo kikubwa cha migogoro mingi. 
Oluoch alisema akipata nafasi hiyo anasimamia utaratibu wa wafanyakazi kujadiliana na waajiri wao kuhusu maslahi bora na atahakikisha sheria na kanuni za ajira zinalindwa na pande zote, yaani waajiri na waajiriwa.
Alisema baadhi ya waajiri hawazingatii sheria na taratibu za ajira na kwamba hicho ndicho kimekuwa chanzo kingine cha migogoro baina yao na wafanyakazi hali inayodhoofisha uzalishaji.
"Uvunjifu wa sheria za kazi ni changamoto kubwa sehemu za kazi ambayo nimepania kuitatua ile kuleta amani maeneo ya kazi.....kukiwa na amani lazima uzalishaji utaongezeka sehemu za kazi hivyo huo utakuwa wajibu wangu kuhakikisha muda wote waajiri na waajiriwa wanaelewana," alisema.
Alisema jambo lingine atakalolishughulikia kwa nguvu zake zote ni kuhakikisha mifuko ya hifadhi ya jamii kama PSPF, NSSF, PPF, GEPF, LAPF inawanufaisha kwa kiasi kikubwa wanachama wake tofauti na hali ilivyo sasa.
Oluoch alisema ripoti ya Mdhibiti na Mkaguzi Mkuu wa Hesabu za Serikali (CAG), imeonesha kuwa baadhi ya mifuko inafuja fedha za wanachama wake, hivyo aliahidi kusimamia kuhakikisha wanachama wananufaika na fedha walizoweka kwenye mifuko hiyo.


