

NA JOSEPH SHALUWA
MAISHA ya ndoa ni matamu sana ikiwa mume na mke wataishi kwa amani na upendo. Lakini wakati mwingine ndugu wa mume, hasa mawifi huweza kusabisha timbwili katika ndoa na kufanya iwe chungu.
Mawifi (siyo wote) mara nyingi huwa na gubu, hujikuta wakiwa kwenye chuki na mke wa kaka yao kwa sababu za hapa na pale, lakini kubwa zaidi hujiona wana haki zaidi kuliko mwanamke huyo kwa sababu mumewe ni ndugu yao wa damu.
Hizo ni changamoto za kawaida kwenye maisha ya ndoa. Wanawake wengi hujikuta katika wakati mgumu wanapokuwa wakiishi na mawifi wakorofi ndani ya nyumba.
Hata hivyo zipo njia za kutumia ili kukabiliana nao, maana ukweli ni kwamba wanabaki kuwa ndugu wa damu wa mume wako mpenzi. Lazima busara itumike ili kulinda ndoa yako lakini pia undugu wa mumeo na dada zake.
Je, umekumbana na mawifi wakorofi ambao wanakupa maneno yenye kero wa sababu mbalimbali? Labda hujabahatika mtoto na mawifi zako wanakutolea maneno ya shombo? Fuatana nami.
KUWA NA BUSARA
Lazima uwe na busara na moyo wa uvumilivu ili uweze kukabiliana na mawifi wakorofi. Mwingine anaweza akawa analala kutwa nzima bila kusaidia kazi za nyumbani halafu mume anapokuja jioni anakuwa wa kwanza kumwambia maneno ya ajabu.
Hata kama amemwambia kaka yake kuwa labda hushindi nyumbani, baada ya yeye kuondoka asubuhi na maneno mengine mengi kutokana na chuki zake binafsi, unapaswa kutumia busara za hali ya juu.
Kumbuka hao ni mtu na ndugu yake hivyo ni vigumu sana kuwachonganisha, kama ukitumia maneno makali na kujibizana na wifi yako au mumeo.
Kujibizana naye mbele ya mumeo, inaweza kuwa chanzo cha mumeo kuamini aliyoambiwa na dada yake kuwa na ukweli. Msikilize na utulie usiwe na makuu, lakini kama akimuuliza mbele yake unatakiwa kujibu kuwa anayosema siyo ya kweli.
Lakini inawezekana wifi yako akawa amepandikiza maneno hayo kwa chuki zake binafsi au anakuonea wivu jinsi mumeo anavyokununulia nguo kila kukicha wakati yeye kama dada yake hajawahi kumnunulia nguo za gharama kila wakati kama anavyofanya kwako.
Maneno yote hayo na hasira zote atakazokuwa nazo mumeo unatakiwa kumalizia chumbani! Mwache mumeo hasira zake zitulie, baada ya kuoga na kula chakula cha jioni, ataingia chumbani kwa ajili ya kupumzika, usimsumbue, mwache alale mpaka usingizi umpitie.
Kama ataanzisha mazungumzo kwa kukukaripia, usijibizane naye zaidi ya kumuomba msamaha, kama atalala kimya ni sahihi zaidi. Ikifika muda wa saa nane na kuendelea unatakiwa kumuamsha na kuzungumza naye kwa lugha tamu.
Mweleze kuwa maneno ya wifi yako siyo ya kweli lakini kwa lugha nzuri na ya ushawishi ili akuelewe. Kama kuna mazingira yoyote ambayo wifi yako alikuwa ameyatengeneza yanayosababisha kutokuelewana kwenu unapaswa kuweka bayana.
Kwa kutumia lugha nzuri ni wazi kuwa mumeo atakuelewa na kukusamehe ambapo naamini kuwa usiku huo utakuwa wenye kila aina ya furaha na bashasha zilizojaa cheche za mapenzi.


