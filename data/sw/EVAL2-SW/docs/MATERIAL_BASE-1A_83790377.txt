
Kambi ya upinzani yaibua madudu ya miradi bungeni
Ni ile inayohusu mazingira, yataka CAG aikague kabla ya kupitishwa na Bunge
Sharon Sauwa, Mwananchi ssauwa@mwananchi.tz
Dodoma. Kambi Rasmi ya Upinzani Bungeni imelitaka Bunge kutopitisha fedha za miradi miwili ya uhifadhi wa mazingira zilizoombwa na Ofisi ya Makamu wa Rais, (Muungano na Mazingira) kutokana na kugubikwa na ufisadi.
Akisoma maoni ya kambi hiyo bungeni jana kuhusu bajeti ya Ofisi ya Makamu wa Rais (Muungano na Mazingira) kwa mwaka 2016/17, Msemaji wa Kambi hiyo, Pauline Gekul alisema Serikali imeomba fedha mwaka wa fedha 2016/2017 Sh 9.247 bilioni (kifungu 5001-Idara ya Mazingira) kwa ajili ya kufanya kazi ileile ambayo ilishatengewa fedha na wafadhili.
“Kambi upinzani ina taarifa za kina kuwa miradi hii miwili ilikumbwa na ufisadi mkubwa ambao ulikuwa ukiendeshwa baina ya mtumishi mmoja aliyeko katika ofisi ya Makamu wa Rais, Idara ya Mabadiliko ya Tabianchi akishirikiana na kigogo mmoja aliyekuwa Ikulu wakati wa utawala wa awamu ya nne kutafuna fedha ambazo zilikuwa zimetolewa na wafadhili,” alisema.
Gekul alisema kambi hiyo inaitaka ofisi hiyo imtake Mdhibiti na Mkaguzi Mkuu wa Hesabu za Serikali (CAG) afanyie ukaguzi maalumu wa miradi hiyo miwili.
“CAG afanye ukaguzi pamoja na miradi mingine yote iliyosimamiwa na Kitengo cha Mabadiliko ya Tabianchi kilichopo chini ya Idara ya Mazingira katika Ofisi ya Makamu wa Rais (Mazingira na Muungano), kwani kuna majipu ya kutumbua,” alisema.
“Aidha tunalishauri Bunge lisitishe kupitisha maombi ya fedha ya mradi huu hadi hapo ukaguzi maalum utakapofanyika kuhusu fedha ambazo zilikuwa zimetolewa na wafadhili tajwa hapo juu utakapokamilika,” alisema.
Akielezea miradi hiyo, Gekul alisema miongoni ni ule wa kujenga ukuta kuzuia bahari isiharibu ‘Ocean Road’ na Chuo cha Kumbukumbu cha Mwalimu Nyerere, Kigamboni.
Alisema Desemba mwaka 2011, Bodi ya Mfuko wa Dunia wa Kuhimili Mabadiliko ya Tabianchi (AFB) yenye makao makuu mjini Bonn, Ujerumani ilipitisha mradi huo wa kuisaidia Tanzania wenye thamani ya Dola za Marekani milioni tano.
Gekul alisema mradi ulikuwa ukitekelezwa kupitia UNEP kwa kipindi cha miaka mitano kuanzia Mei 2012 hadi Aprili 2017.
“Ulitakiwa kusimamiwa na Ofisi ya Makamu wa Rais kwa kushirikisha Jiji la Dar es Salaam na halmashauri zake,” alisema.
Aliutaja mradi mwingine kuwa ni wa kujenga uwezo wa kuhimili athari za mabadiliko ya tabia nchi katika eneo la Bagamoyo, Pangani, Rufiji na Zanzibar.
Alisema mwanzoni mwa mwaka 2009, Mfuko wa Dunia wa Mazingira (GEF) wenye makao yake Washington, Marekani ulikubali mradi huo.
Hata hivyo, mchakato ulichukua muda, lakini Desemba mwaka 2011 GEF iliridhia kutoa Dola 3.36 za Marekani kuisaidia Tanzania kujenga uwezo wa kuhimili athari za mabadiliko ya tabianchi katika maeneo hayo.
Akisoma hotuba ya bajeti yake, Waziri wa Nchi katika Ofisi hiyo, January Makamba alisema kutokana na uharibifu mkubwa wa mazingira unaoendelea nchini, asilimia 61 ya nchi inatishiwa kugeuka jangwa.
Alisema kila mwaka nchi imekuwa ikipoteza hekta 372,000 au takribani ekari milioni moja za misitu.
“Hali ya mwelekeo wa mazingira ya nchi yetu ni mbaya kiasi cha kuzorotesha jitihada za maendeleo na ustawi wa Wa tanzania katika miaka mingi ijayo,” alisema Makamba.
Alisema katika miaka 10 iliyopita nchi imepoteza eneo la misitu linalolingana na nchi ya Rwanda.
Mwenyekiti wa Kamati ya Kudumu ya Bunge ya Viwanda, Biashara na Mazingira, Dk Peter Kafumu alisema wameridhishwa na hatua zinazoendelea kuchukuliwa na Serikali katika kudhibiti ujenzi holela. 


