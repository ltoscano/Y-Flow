
Upelelezi kesi ya wabunge, madiwani UKAWA waiva

September 29, 2016

UPELELEZI wa kesi inayowakabili wabunge watatu na madiwani wawili wa Chama cha Demokrasia na Maendeleo (CHADEMA) katika kesi ya kudaiwa kumpiga aliyekuwa Katibu Tawala Mkoa wa Dar es Salaam, Theresia Mbando, umekamilika.
Upande wa Jamhuri ukiongozwa na Wakili wa Serikali, Flora Masawe, uliiambia Mahakama ya Hakimu Mkazi Kisutu, Dar es Salaam jana kwamba upelelezi wa kesi hiyo umekamilika. 
Wabunge, madiwani na mfanyabiashara mmoja wanadaiwa kumpiga Katibu Tawala wa Mkoa wa Dar es Salaam Theresia Mbando, Februari 27 mwaka huu katika Ukumbi wa Karimjee ulipokuwa ufanyike uchaguzi wa Meya wa Jiji.
Washtakiwa katika kesi hiyo ni Mbunge wa Kawe, Halima Mdee, Mbunge wa Ukonga Mwita Waitara na Saed Kubenea. Wengine ni Diwani wa Kata ya Kimanga, Manase Njema, Diwani wa Kata ya Kimara,Ephrein Kinyafu na mfanyabiashara Rafii Juma. Kesi hiyo inasikilizwa na Hakimu Huruma Shahidi.
Hati ya mashtaka inaeleza kwamba washtakiwa hao kwa pamoja walimjeruhi, Mbando ambaye ndiye alikuwa msimamizi wa uchaguzi huo, kumsababishia majeraha. Hata hivyo, washtakiwa hao walikana mashtaka waliposomewa mashtaka yanayowakabili na kuachiwa na mahakama hiyo kwa dhamana. Kesi hiyo itakuja Oktoba 12 kwa ajili ya washtakiwa kusomewa maelezo ya awali ya mashtaka yanayowakabili.


