
Sh20 milioni zaiponza RT
Imani Makongoro, Mwananchi imakongoro@mwananchi.co.tz
Mwanza. Shirikisho la Riadha nchini (RT) limepewa samasi ya kuitwa mahakamani katika kesi ya madai inayowakabili dhidi ya Kampuni ya Kipara Restaurant.
Mapema jana, mkurugenzi wa kampuni hiyo, Symaiton Safari aliliambia gazeti hili kwamba amefikia hatua hiyo baada ya RT kukwepa kumlipa zaidi ya Sh20 milioni ambazo kampuni hiyo inadai tangu mwaka 2012.
“RT ilinipa tenda ya kutoa huduma ya chakula kwenye mashindano ya Taifa ya mwaka 2012 kwa wanamichezo 500 kila siku kwa kipindi chote cha mashindano kwa ahadi ya kunilipa pesa zangu baada ya mashindano.
“Lakini hadi leo (jana) sijalipwa chochote, nikafikia hatua ya kwenda mahakamani na leo wamepelekewa hati ya kuitwa mahakamani,” alisema Safari na kubainisha kwamba kesi hiyo hiko mahakama ya hakimu mfawidhi Temeke.
Katibu mkuu wa RT, Ombeni Zavalla alikiri Shirikisho lao kudaiwa na Kampuni hiyo, lakini akaeleza kutopokea samasi hiyo ya kuitwa mahakamani.
“Mbona deni hilo, Safari alikubaliana na mwenyekiti (Anthony Mtaka) wamalizane nje ya mahakama,” alisema Zavalla na kuhoji kama kweli Safari atawapelekea samasi alipojibiwa kuwa ni kweli, akasema hayuko katika nafasi ya kulizungumzia kwa kina suala hilo 


