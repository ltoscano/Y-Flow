
Washauriwa kujiunga bima za afya

Imeandikwa na Katuma Masamba

Imechapishwa: 17 Septemba 2016

JAMII imeshauriwa kujiunga na bima za afya ili ziweze kuwalinda na kuwapa matibabu pale wanapopata majanga mbalimbali. Ushauri huo umetolewa leo wakati
wa matembezi ya kuhamasisha jamii kujiunga na kampuni za bima na kukusanya fedha kwa ajili ya kuchangia waathirika wa tetemeko la ardhi lilitokea mkoani Kagera.

Akizungumza baada ya kumaliza matembezi hayo, Mjumbe wa Kamati ya Chama cha Madalali wa Kampuni za Bima (TIBA), Fikira Ntomola alisema, kilichotokea mkoani Kagera kinapaswa kuwa funzo kwa watu wengine kuwa na utaratibu wa kukata bima zikiwemo zenye sera ya kuhudumia watu waliopata majanga.
Alisema matembezi hayo yameandaliwa na TIBA pamoja na Kampuni ya Bima Reinsurance (TAN-RE) na Chuo cha Usimamizi wa Fedha (IFM) kwa lengo la kufanya uhamasishaji huo, pamoja na kuchangia waathirika wa tetemeko la ardhi ambalo limeacha uharibifu mkubwa wa makazi, ambapo hundi ya Sh milioni 20 ilitolewa.
“Wa tanzania tunapaswa kujenga utamaduni wa kujiunga na kampuni za bima za afya ili kuwa na uhakika wa afya zetu hata pale yanapotokea majanga,” alisema. Kwa upande wake, Makamu Mwenyekiti wa Chama cha Makampuni ya Bima nchini (ATI), Charles Sumbwe alisema, kuna umuhimu wa watu kujiunga na bima mbalimbali kwa sababu itasaidia kugharimia mali zao itakapotokea uharibifu.
“Bima ni injini ya maendeleo ya taifa kwa sababu inasaidia kulinda biashara, lakini pia inawasaidia wafanyabiashara na watu binafsi kuepuka hasara wakati wa matatizo kwa kuwa itagharimia uharibifu wowote wa mali zao utakaotokana na maafa,” alisema.
Akitoa shukrani baada ya kupokea hundi hiyo ya Sh milioni 20, Mratibu wa Maafa katika Ofisi ya Waziri Mkuu, Edgar Sanga alisema, watu wa Kagera bado wanahitaji msaada hivyo watu na kampuni mbalimbali wanaombwa kuendelea kuchangia waathirika hao. Tetemeko hilo lilitokea Jumamosi ya wiki iliyopita na kusababisha vifo 17, majeruhi zaidi ya 250 na kuharibu majengo zaidi ya 800.


