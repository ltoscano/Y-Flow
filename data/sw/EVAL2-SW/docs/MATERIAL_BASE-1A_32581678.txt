
Taarabu muziki wenye historia
Muziki wa Taarab una historia ndefu.
Wapenzi wa taarabu wa zamani waliiweka katika mafungu kama Taarab ya Tanga, Dar es Salaam, Zanzibar na ya Mombasa.
Taarabu ya Zanzibar wakati huo ilikuwa ni ile yenye kundi kubwa la wanamuziki wakitumia vyombo mbalimbali, kwa kufuata mfumo wa muziki huo kama ulivyokuwa ukipigwa huko Misri.
Historia ya inaeleza kuwa kuwa Sultan Sayyid Barghash aliyetawala Zanzibar kati ya mwaka 1870 hadi 1888 alikuwa mpenzi sana wa muziki wa Taarabu.
Katika enzi za utawala wake alipeleka wanamuziki wake wawili kwenda Misri kupata taaluma ya upigaji wa muziki wa Taarabu.
Waliporudi waliendelea kupiga muziki huo katika kasri la Sultan.
Mwaka 1905 likaanzishwa kundi la Taarabu la Ikwaan Safaa, kundi ambalo pamoja na kupitia misukosuko mingi ya kisanii na hata kisiasa, lipo hai mpaka leo.
Taarabu ya Dar es Salaam haikupishana sana kiupigaji na ile ya Zanzibar wakati huo, kukiwa na vikundi kama Egyptian Musical Club na Alwatan Musical Club ambavyo vilianzishwa mapema mwanzoni mwa karne ya 20.
Ziko santuri za vikundi hivyo zilizorekodiwa kati ya mwaka 1925 na 1930. Kundi la Egyptian Musical Club lilikuweko mpaka miaka ya karibuni na hata kufanya onyesho Oslo, Norway mwaka 1999 kwa kupitia juhudi za Chama cha Muziki wa Dansi (Chamudata).
Taarabu ya Tanga kwa kweli ndio ilistahili kuitwa modern . Hii ndio ilikuwa ya kwanza kuanza kuingiza vifaa ambavyo vilikuwa vigeni katika taarabu kama vile gitaa na akodian.
Pia ilianza kuingiza mapigo ya ngoma za kiasili katika muziki huo na pia vikundi vya Tanga vilikuwa vidogo vikiwa na washirika wa wastani wa watu kumi na mbili.
Kazi za vikundi vya Black Star na Lucky Star vya Tanga wengi tunazijua na waimbaji wake maarufu kama Bi Shakila, Hasmahani sauti zao zilitawala anga ya muziki huu katika miaka ya sabini.
Kutokana na mchanganyiko wa makabila yaliyokusanyika Tanga kufuatia ajira katika mashamba ya mkonge wakati wa mkoloni, Taarabu ya Tanga iliweza kupata vionjo na kuwa tofauti na ile ya Zanzibar na Dar es Salaam.
Mmoja wa wapiga gitaa maarufu aliyekuwa na asili ya Burundi japo alijulikana kama Mkongo aliingiza mchango wake katika muziki huu kama inavyosikika katika nyimbo kama "Macho Yanacheka" ulioimbwa na Bi Shakila.
Mtu huyu aliporudi kwao anapewa sifa ya kuifanya Taarabu kupata umaarufu na kuenea Burundi ambako nako kulikuwa na Taarabu ya aina yake iliyoweza kusikika katika nyimbo za Shani Musical Club. 
Mombasa ilijulikana kwa aina yake ya Taarabu iliyompa umaarufu mwanamuziki kama Juma Bhalo aliyekuja na upigaji ulioiga mipigo ya muziki wa Kihindi.
Ukisikiliza nyimbo maarufu za Juma Bhalo kama Pete, utasikia uimbaji upigaji na upangaji zauti unaofanana sana na muziki wa kihindi. Japo ni muhimu kusema hapa kuwa Juma Bhalo alianza kushughulika na muziki wa Taarabu baada ya kuishi na kushiriki katika vikundi vya Taarabu vya Tanga. Ukiangalia hapa utaona Taarabu ikiwa zaidi katika maeneo ya pwani mwa Bahari ya Hindi lakini muziki huu ulienea katika miji mingi hata ya bara. Kulikuwa na vikundi maarufu karibu kila mji, navyo kuingiza vionjo vipya kama vile kuimba Taarabu katika lugha mbalimbali kutokana na maskani ya vikundi.
Katika anga za leo kuna vikundi vingi vinavyopiga muziki wa taarabu, haswa kujinadi kuwa vinapiga Modern Taarabu.
Aina ya muziki iliyoanza hasa kutokana na vikundi vya Taarabu kuanza kutumia vinanda aina ya synthesizer ambavyo hutoa aina mbalimbali za sauti, hivyo kwa kutumia chombo hicho, mtu mmoja amekuwa anaweza kupiga sauti ya ganun, kinanda,filimbi, ngoma na kadhalika yeye peke yake, hii ilipunguza sana ukubwa wa makundi ya awali ya Taarabu, na ndipo vikundi hivi kuanza kujiita Modern Taarabu. Kama ilivyo katika aina nyingine za muziki, jambo hili limeanzisha malumbano makubwa kwa wapenzi wa `Taarabu Asili'
kuwa kinachopigwa sasa si taarabu, na hasa ilipoongezeka taaluma ya uchezaji dansi katika Taarabu, hakika wapenzi wa Taarabu ya zamani wamekuwa wagumu kukubali kuwa kinachopigwa ni Taarabu. Hata sasa kuna malumbano hata kati ya wanamuziki wa muziki huu wengine wakisema kwa sasa wanachokipiga kinaitwa Taradance, au Taarabu inayochezeka kama dansi, wengine wakisisitiza kuwa wao wanapiga Modern Taarabu, lakini wakiweko wanaosema zote hizo si taarab kutokana na aina ya tungo, uimbaji na shughuli nzima inayoendelea kwenye maonyesho ya muziki huu ulio na historia ndefu. Lakini hakika sanaa hukua na kubadilika isipofanya hivyo hupitwa na wakati na kufa, na Taarabu nayo lazima ifwate mfumo huo.


