Makinda, Anna Abdallah, Ndugai ‘out’
Jun 24, 2015

SPIKA wa Bunge la Tanzania, Anne Makinda, Naibu wake, Job Ndugai na mmoja wa wabunge wakongwe hapa nchini, Anna Abdallah, ni miongoni mwa wabunge takribani 44 watakaoathirika na hatua ya serikali kuwaondoa wabunge kwenye bodi za mashirika ya umma. 
Raia Mwema limepata idadi hiyo ya wabunge 44 wiki hii kutoka katika taarifa za nyuma za Ofisi ya Taifa ya Ukaguzi (NAOT) ambayo iliwahi kufanya uchunguzi kuhusu wabunge walio katika bodi za mashirika ya umma.
Uchunguzi wa gazeti hili umebaini kwamba Makinda ni Mwenyekiti wa Bodi ya Chai hapa nchini wakati Anna Abdallah ambaye ametangaza kustaafu siasa baada ya Uchaguzi Mkuu wa mwaka huu, ni Mwenyekiti wa Bodi ya Korosho.
Hata hivyo, taarifa hiyo ya wabunge 44 inaweza kuwa na mabadiliko ya hapa na pale, kwani mmoja wa wabunge hao, hayati Kapteni John Komba, anatajwa kuwa mjumbe katika Bodi ya Kahawa ingawa tayari amefariki dunia.
Kuna wabunge wa aina mbili wanaotumika katika bodi za mashirika ya umma. Kuna wale ambao wanateiliwa na serikali kuingia kwenye bodi na wengine ambao kwa mujibu wa sheria, huteuliwa na wabunge wenzao kuwakilisha Bunge katika mashirika hayo.
Raia Mwema halikuweza kupata majina ya wabunge wote 44 wanaotajwa kuwemo katika bodi hizo lakini limefanikiwa kupata majina machache kutokana na uchunguzi uliofanyika.
Kwa utaratibu wa serikali, mtunzaji wa maslahi ya serikali katika mashirika ya umma ni Msajili wa Hazina, ambaye ndiye mwenye kumbukumbu za wajumbe wote wa bodi za mashirika ambayo serikali ina maslahi.
Hata hivyo, juhudi za Raia Mwema kutaka kupata majina ya wabunge wote waliopo kwenye bodi za mashirika ya umma kutoka kwa Msajili wa Hazina, Lawrance Mafuru, hazikufua dafu hadi wakati tunakwenda mitamboni juzi Jumatatu.
Katika mawasiliano yake aliyofanya na gazeti hili kwa njia ya maandishi, Mafuru alitaka kwanza kujua lengo la gazeti kwenye kutafuta majina hayo lakini akashauri ombi hilo lifuate taratibu zote za kiofisi.
“Kuhusu kukupa database ya wajumbe wote wa bodi za mashirika na taasisi za umma ningependa hasa kufahamu lengo la hatua hiyo na matumizi yake itakuwa nini. Nashauri utuandikie rasmi ukifafanua jambo hili vizuri,” aliandika Mafuru kwa njia ya barua pepe akiwa mkoani Dodoma.
Kwa upande wa Bunge la Tanzania, Katibu wake, Dk. Thomas Kashilila, alisema taasisi hiyo haina idadi rasmi ya wabunge walio katika bodi kwa vile si lazima liarifiwe wakati mbunge anapoteuliwa kwenye bodi.
“Sisi hapa tuna orodha ya wabunge ambao ni wajumbe kwenye bodi za taasisi ambazo kisheria zinatakiwa kuwa na wabunge wanaochaguliwa humu ndani.
“Kwenye mashirika mengine, wakati mwingine wabunge wanachaguliwa pasipo Bunge kuarifiwa kuhusu chochote. Ndiyo maana siwezi hasa kukwambia ni wabunge wangapi wataathirika na uamuzi huo wa serikali, alisema Kashilila.
Zaidi ya Makinda na Abdallah, wabunge wengine waliofahamika kuwapo kwenye bodi mbalimbali ni Dk. Festus Limbu ambaye ni Mwenyekiti wa Bodi ya Pamba, Naibu Spika, Job Ndugai aliye kwenye Bodi ya Mamlaka ya Hifadhi ya Ngorongoro (NCAA) na Dk. Binilith Mahenge ambaye yuko kwenye Bodi ya Zao la Pareto.
Akizungumza bungeni mjini Dodoma wiki mbili zilizopita, Waziri wa Fedha, Saada Mkuya, alisema wabunge wote waliomo kwenye bodi wataondolewa ifikapo Juni 30, mwaka huu kwa sababu ya kutaka kuongeza uwajibikaji kwenye mashirika hayo.
Hatua hiyo inajibu kilio cha muda mrefu cha Ofisi ya Mdhibiti na Mkaguzi Mkuu wa Hesabu za Serikali (CAG) na Kamati ya Bunge ya Hesabu za Serikali (PAC) kutaka wabunge waondolewe kwenye bodi kwani kinachofanyika ni kinyume cha kanuni za uwajibikaji.
Ripoti ya CAG ya ukaguzi wa mashirika ya umma kwa mwaka 2013/2014 iliyowasilishwa bungeni mjini Dodoma, ilieleza kuwa mapendekezo hayo yaliwasilishwa kwa mara ya kwanza 2008/2009.
Katika ripoti hiyo, aliyekuwa CAG, Ludovic Utouh, alisema katika mkutano wa uwajibikaji uliofanyika kati ya Januari 23 na 24, 2009 nchini, iliamuliwa kuwa wabunge ambao ndiyo wasimamizi wa sheria kikatiba, wasiteuliwe kuwa wajumbe wa bodi za mashirika ya umma.
“Mwenendo huu ni wa kipekee na upo Tanzania tu na hautumiki mahali popote katika jumuiya ambazo Tanzania ni mwanachama wake na hata nchi yoyote duniani,” alisema CAG Utouh katika ripoti hiyo na kuongeza: “Nimerudia pendekezo hili kwa miaka mitano mfululizo bila kutekelezwa na mamlaka husika”.
Hata hivyo, idadi ya wabunge kwenye taasisi mbalimbali za serikali ilikuwa imeanza kupungua tangu ofisi ya CAG ilipoanza kupigia kelele suala hilo miaka saba iliyopita.


