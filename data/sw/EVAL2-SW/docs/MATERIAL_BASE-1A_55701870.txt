hali tete TanzaniteOne -2
Aug 19, 2015

WAZIRI wa Nishati na Madini, George Simbachawene mwishoni mwa wiki (Ijumaa iliyopita) alifanya ziara ya ghafla katika mgodi wa kampuni ya TanzaniteOne uliopo Mererani wilayani Simanjiro, na “kuikaba koo” kampuni hiyo kurekebisha haraka dosari zilizojitokeza katika kuendesha mgodi huo. 
Ziara hiyo ya ghafla ya Waziri huyo imekuja ikiwa siku mbili baada ya gazeti hili katika toleo la wiki iliyopita (namba 418) kufichua na kuchapisha habari kuwa kampuni hiyo iko “taabani” kufuatia kushindwa kulipa makato na michango ya wafanyakazi wake kwa mfuko wa Hifadhi ya Jamii (NSSF) ya kiasi cha shilingi bilioni 1.14 (1,149,525,250.12).
Fedha hizo ni makato na michango ya wafanyakazi zaidi ya 800 ambayo haikuwasilishwa NSSF kati mwezi Juni mwaka 2014 hadi Julai 2015 na pia kampuni hiyo inadaiwa na watoa huduma mbalimbali mabilioni ya fedha.
Aidha pia katika habari hiyo kampuni hiyo ilituhumiwa kuwa imeajiri wafanyakazi zaidi ya 80 kutoka nchini India ambao hawana vibali vya kufanyia kazi nchini na pia wanafanya kazi ambazo kisheria zinatakiwa kufanywa na Wa tanzania.
Katika madai yao wafanyakazi wa kampuni hiyo pia walilalamika kuwa wawekezaji hao wanaendesha mgodi huo “kienyeji” na hawana utaalamu wowote wa kuendesha kampuni ya kuchimba madini.
Kampuni ya TanzaniteOne kwa sasa ni kampuni tanzu ya kampuni ya Sky Associate Group Ltd ambayo inadaiwa kuwa imesajiliwa katika kisiwa cha Hong Kong. Hatua ya kununua kampuni hiyo bado inadaiwa kugubikwa na utata.
Kwa mujibu wa maelezo ya Wizara ya Nishati na Madini, Sky Associate Group inamilikiwa na mfanyabiashara wa Hong Kong mwenye asili ya kiasia Rizwan Ullah mwenye hisa asilimia 40 na Wa tanzania Hussein Gonga 35 na Faisal Shabhai 25.
Aidha mgodi huo kwa sasa unaendeshwa kwa pamoja kati ya kampuni hiyo ya wawekezaji yenye asilimia 50 ya hisa katika leseni ya uchimbaji na shirika la Madini la Taifa (STAMICO) lenye asilimia 50 kama sehemu ya utekelezaji wa sheria ya madini ya mwaka 2010 inayoelekeza kuwa madini ya vito yatachimbwa na wazawa tu au kwa ubia na wageni. 
Ziara ya Waziri:
Juhudi za kumpata Waziri Simbachawene hazikuweza kufanikiwa lakini taarifa zilizopatikana kutoka ndani ya mgodi huo zinaeleza kuwa akiwa katika mgodi huo, Waziri huyo alifanya kikao cha pamoja na uongozi wa TanzaniteOne na Stamico ambapo pia alizindua kamati ya pamoja ya watu 6 (Joint operating committee).
Kamati hiyo, kwa mujibu wa taarifa hizo, Mwenyekiti wake ni mmoja wa Wakurugenzi wa TanzaniteOne Faisal Juma Shabhai na wajumbe wake ni Hussein Gonga, Khalfan Haishi ambao wanawakilisha TanzaniteOne.
Wajumbe wengine watatu kutoka Stamico ni Mhandishi Diwan Ngonyani (Mkurugenzi wa Stamico), Asha Ngoma (Mjumbe) na Profesa Kupoka (Mjumbe).
Aidha Waziri huyo pia alihoji menejimenti hiyo taarifa kuhusu habari iliyochapishwa na Raia Mwema, ambapo uongozi huo ulikiri kuwa baadhi ya madai hayo yana ukweli na walikuwa katika harakati za kurekebisha hali mambo mgodini hapo.
“Waziri aliwaagiza kuwa wafanyakazi ambao wameletwa kutoka nchini India waondolewe haraka na au watafutiwe vibali ili wakidhi matakwa ya sheria za nchi,”alieleza mtoa taarifa wetu. 
“Katika hilo Simbachawene alikuwa mkali na aliwataka wawekezaji hao Waziri huyo alisisitiza kuhusu kufuatwa kwa sheria za nchi na kwamba katika suala la ajira lazima Wa tanzania wapewe kipaumbele vinginevyo hakuna sababu ya uwekezaji huo kufanyika nchini.
Taarifa zaidi zinadai kuwa hata hivyo, uongozi wa kampuni hiyo ulifanya “usanii” wa kuwarejesha baadhi ya wafanyakazi wazawa katika Idara ya kuchambua na kuweka madaraja ya madini (sorting) baada ya kusikia waziri anatembelea mgodi huo.
Hatua hiyo ililenga kumficha waziri madai yaliyokuwa yanatolewa kuhusu ajira ya za Wa tanzania kuporwa na wafanyakazi walioletwa kutoka nchini India.
Kauli ya TanzaniteOne:
Akizungumza na Raia Mwema kwa njia ya simu, mmoja wa Wakurugenzi wa kampuni hiyo, Faisal Shabhai, alikiri Waziri Simbachawene kufanya ziara katika mgodi huo na kuongeza kuwa ziara yake ilikuwa ni kwa ajili ya kuzindua kamati hiyo.
“Waziri alikuja kuzindua kamati hiyo ambayo kwa kweli ina majukumu makubwa ya kusimamia uendeshaji wa mgodi kuanzia shughuli za utawala, uchimbaji na ugawanaji wa mapato yanayopatikana,”alieleza mkurugenzi huyo.
Alisema majukumu mengine ya kamati hiyo ni kuhakikisha kuwa uchimbaji wa madini hayo katika mgodi huo unakuwa endelevu kwa kuzingatia kanuni, taratibu na sheria zinazosimamia shughuli za uchimbaji.


