
Kenya kusubiri miaka miwili ili kufuzu fainali za dunia
KWA mara nyingine, warembo wa taifa watalazimika kusubiri pengine kwa kipindi cha miaka miwili kusaka tikiti ya kushiriki fainali za Kombe la Dunia (FIVB) baada ya kuwaponyoka kwenye mechi za mwaka 2014.
Warembo wa kikosi cha taifa chini ya kocha, Mutsami David Lung’aho waliokuwa wamepangwa Kundi U kwenye mechi za mkondo wa tatu waliikosa tikiti hiyo baada ya kulambishwa sakafu na mahasidi wakuu Tunisia kwenye michuano iliyoandaliwa ugani Safaricom Arena, Kasarani.
Kina dada wa Kenya ambao wamewahi kushiriki pambano hilo mara tano mfululizo raundi hii walijipata njia panda kwa kupigwa seti 3-2.
Baada ya kipigo hicho, kocha Lung’aho alipongeza wapinzani wao kwa kuonyesha dhoruba kali na kutwaa tikiti ya fainali za Kombe la Dunia. Timu hizi zilikutana baada ya kila moja kuandikisha ushindi wa mechi nne. Mechi hiyo ilikuwa kama marudiano kwa kuzingatia kwenye shindano la Kombe la Afrika, Kenya iliipepeta Tunisia seti 3-0 ukumbini humo. Kufuatia kipigo hicho mwenyekiti wa Shirikisho la Voliboli ya Kenya (KVF), Waithaka Kioni alinukuliwa akisema “inaonekana wapinzani wetu wameusoma mchezo wetu wameamua kutuzima.” Senegal ilimaliza nafasi ya tatu kwa kuangusha Uganda seti 3-1 (19-25, 2518, 25-15 na 25-22). Warembo wa Ushelisheli walijikaza na kuibuka nafasi ya tano baada ya kuandikisha ushindi wa seti 3-2 dhidi Msumbiji. Ushelisheli ilikusanya seti za alama 24-26, 25-22, 23-25, 25-18 na 15-13.
Kwa upande wa wanaume, kwa mara nyingine mwaka jana, Kenya ilishindwa kurejesha fahari yake kwenye mchezo wa kimia (voliboli) ya wanaume katika ngazi ya kimataifa.
Wanaume wa timu ya taifa walilemewa kuonyesha ubabe kwenye michuano ya kufuzu kupiga dhoruba ya fainali za Kombe la Dunia (FIVB). Licha ya kikosi hicho kufana kwenye voliboli ya duru ya kwanza na pili nchini Uganda na Rwanda, kilijipata pabaya kwenye mechi za duru ya tatu zilizoandaliwa kwenye uwanja wa Safaricom Arena, Kasarani Nairobi. Raundi ya tatu ilijumuisha jumla ya timu za mataifa 15 na kugawanywa katika makundi matatu.
Madume wa Kenya waliopangwa Kundi U, chini ya manahodha, Philip Maiyo na Elisha Aliwa walihitaji ushindi kujipatia tikiti kushiriki fainali hizo. Kikosi hicho kilijumuisha wanadhoruba wa kimataifa wakiwemo Philip Maiyo, Elisha Aliwa, Michael Chemos, James Ontere na Julius Ndung’u. Kundi hilo lilijumuisha vikosi za mataifa ya Misri, Botswana, Cape Verde, Zambia na wenyeji Kenya.
Timu ya taifa ilijikakamua na kufanikiwa kuandikisha ushindi wa mechi tatu kisha kupotea mchuano mmoja kinyume na makusudio yake.
Kikosi cha taifa kilikabili kibarua kigali dhidi ya Botswana kabla ya kuiangusha kwa seti 3-2 za alama 2628, 25-15, 24-26, 27-25 na 19-17. Kenya iliipepeta Zambia seti 3-0 (25-15, 2515 na 25-17) pia iliandikisha ushindi wa seti 3-0 dhidi Cape Verde kabla ya kuzamishwa seti 3-2 na mahasimu wao Misri na kuponyokwa na tikiti ya kusonga mbele. Misri ilifanikiwa kutwaa tikiti hiyo kwa mara ya tano mfululizo.
Kenya ilimaliza ya pili, nayo Botswana ya tatu huku Cape Verde ikiibuka ya nne mbele ya Zambia.


