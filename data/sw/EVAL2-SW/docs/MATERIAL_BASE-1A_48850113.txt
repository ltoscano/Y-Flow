Kenya, Uganda zakacha michuano ya Wavu

Imeandikwa na Yasinta Amos, Moshi

Imechapishwa: 13 Oktoba 2016

TIMU za mpira wa wavu za Prisons kutoka Kenya na KAVC ya Uganda zimeshindwa kushiriki michuano ya kombe la Nyerere iliyoanza jana mjini hapa.

Mwenyekiti wa chama cha mpira wa wavu mkoani Kilimanjaro(KRVA) ambaye pia katibu mkuu msaidizi wa chama cha mpira wa wavu Tanzania (TAVA), Alfred Selengia, alisema timu hizo zimeshindwa kushiriki kutokana na sababu mbalimbali, ikiwemo muingiliano wa ratiba ambapo nao wanamashindano ya ligi kwa nchi zao ikiwemo Kenya. 
“Tumeshindwa kupata timu za nje kutokana na mashindano yetu yamegongana na ratiba za nchi zao kwa upande wa Kenya huku kwa timu kutoka uganda zenyewe zimeshindwa kuja kutokana na uhaba wa fedha ambao ungeziwezesha kumudu gharama mbalimbali na timu kutoka Rwanda nazo zimeshidwa kufika kutokana na timu nyingi kuwa zimemaliza mashindano na zimeanza likizo,”alisema Selengia.
Selengia alisema kutokana na changamoto hiyo ndio sababu mchezo huo unasuasua kwani pamoja na ratiba kuingiliana, lakini suala la ukosefu wa fedha limekuwa tatizo kubwa. “Tunaomba wadau mbalimbali wajitokeze katika kutudhamini ili kuweza kufikia malengo tuliyoyaweka katika kufanikisha hamasa ya mchezo huu koani hapa,” aliongeza Selengia.
Michuano ya wazi Kombe la Nyerere kwa wanawake na wanaume imeandaliwa kwa ajili ya kumuenzi Baba wa Taifa, Mwalimu Julius Nyerere inashirikisha timu za Moshi Youth, Flowers na Pentagon kutoka Arusha, Jeshi Stars ya Dar es Salaam na Dodoma Stars itafikia tamati kesho ambayo ndio siku ya maadhimisho ya kumbukumbu ya kifo cha Nyerere.


