
Simbu atangaza mikakati yake

Imeandikwa na Mwandishi Wetu

Imechapishwa: 17 Oktoba 2016

MSHINDI wa tano wa mbio za marathon katika Michezo ya Olimpiki ya Rio 2016, Alphonce Simbu amesema kuwa ameanza kujiandaa na mashindano ya 16 ya dunia ya riadha yatakayofanyika mwakani London, Uingereza. 

Akizungumza katika mahojiano maalumu baada ya kumaliza mbio za Dar Rotary Ijumaa na kushika nafasi ya tatu, Simbu alisema ameanza kujiandaa na mashindano ya dunia na anatarajia kufanya vizuri.
Alisema kuwa mbio za Dar Rotary ambazo zilikuwa za kilometa 21 ni jaribio la kwanza kwake tangu alipoanza mazoezi hivi karibuni baada ya kurejea kutoka katika Michezo ya Olimpiki Rio, Brazil mwaka huu.
Mashindano ya dunia ya riadha yatafanyika jijini London kuanzia Agosti 5 hadi 13 mwakani huku Tanzania ikitarajia kupeleka wanariadha kadhaa.
Alisema kuwa amepania sana kuwa Mtanzania wa pili kuleta medali kutoka katika mashindano hayo ya dunia baada ya Christopher Isigwe aliyetwaa medali ya fedha katika mashindano yaliyofanyika Helsinki, Finland mwaka 2005.
Isigwe alimaliza wa pili katika mchezo wa marathon kwa kutumia saa 2:10:21 katika mbio zilizomalizika kwenye Uwanja wa Olimpiki Finland Agosti 13, 2005.
Simbu katika mbio za Dar Rotary Marathon alimaliza wa tatu kwa kutumia saa 1:02:04 huku mshindi akiwa ni Gabriel Gerald wa Talent Athletic Club ya Arusha.


