
Asilimia 96 ya wananchi wamkubali Rais Magufuli

Imeandikwa na Mroki Mroki

Imechapishwa: 15 Septemba 2016

WANANCHI wameonesha kumkubali Rais Dkt John Magufuli na kuzikubali hatua
zinazochukuliwa na serikali yake, hususani kuhusu uondoaji wa wafanyakazi hewa, sera ya elimu bure na usimamishwaji wa watumishi wa serikali kutokana na makosa mbalimbali.

Taarifa ya Utafiti wa taasisi ya Twaweza iliyotolewa na Mkurugenzi Mtendaji wake, Aidan Eyakuze, imeonesha asilimia 69 ya watanzania wameunga mkono juhudi za Rais Dkt John Magufuli za kuondoa wafanyakazi hewa.
Aidha asilimia 67 imeoneshwa kufurahishwa na utoaji elimu bure na asilimia 61 iliunga mkono kzi ya Rais Magufuli ya kusimamisha kazi watumishi wa serikali wasiofanya vyema kazi zao. 
Eyakuze amesema kwa ujumla Rais Magufuli anakubalika na asilimia 96 ya wananchi.
Amesema kiwango hicho kinaendana na viwango vya kukubalika kwa marais wa Tanzania waliopita.
Kwa mujibu wa Eyakuze pamoja na hayo, asilimia 88 ya wananchi wana imani kuwa Rais Magufuli ataendelea na kasi aliyoanza nayo, mpaka mwisho wa awamu yake ya uongozi.
Viwango vya kukubalika vya viongozi wengine wa serikali pia vipo juu vikiwemo wananchi wanaonekana kumkubali mwenyekiti wao wa kijiji/mtaa (asilimia 78), diwani wao (asilimia 74) na mbunge wao (asilimia 68).
Muhtasari huo unatokana na takwimu kutoka Sauti za Wananchi, ambao ni utafiti wa kwanza barani Afrika wenye uwakilishi wa kitaifa unaotumia simu za mikononi.
Matokeo haya yanatokana na takwimu zilizokusanywa kutoka kwa wahojiwa 1,813 kutoka maeneo yote Tanzania Bara uliofanywa kati ya Juni 4 hadi 20 mwaka huu.


