Kina JK na vivuli vya historia
Aug 29, 2014

DAKTA Haidar al-Abadi, Waziri Mkuu mpya wa Irak, ni rafiki wa rafiki. Rafiki yetu mwenzani Dakta Saeed al Shehabi, mzalia wa Bahrain, ambaye ni mwiba wenye kuwachoma watawala wa Kifalme wanaotawala nchini mwake. Yeye ni mmoja wa viongozi wa lile liitwalo“Vuguvugu la Uhuru wa Bahrain”. 
Shehabi, ambaye siku hizi ni Mkurugenzi wa taasisi iitwayo “Abrar”, amekuwa akiishi uhamishoni London kwa miaka mingi. Tulianza kujuwana tangu 1983. Wakati huo alikuwa mhariri wa gazeti la Al Aalem, gazeti la kila wiki la Kiarabu. Mimi nilikuwa mmoja wa wahariri wa gazeti la Africa Events lililokuwa likitoka kila mwezi.
Magazeti yetu mawili yalikuwa na ofisi zao katika jengo moja, namba 55 Banner Street, katika sehemu za kati za jiji la London. Pia katika jengo hilo kulikuwa na gazeti jengine “Inquiry/Afkar” lililokuwa likichapishwa kwa lugha ya Kiingereza.
Mmoja wa watu waliokuwa wakiyasimamia magazeti yote hayo matatu alikuwa Dakta Laith al Kubba, ambaye baadaye (2005 hadi 2006) alikuwa mshauri mkuu wa Ibrahim al Jaafari, Waziri Mkuu wa Iraq wa wakati huo. Mshauri mwengine wa Jaafari alikuwa Abadi. Katika kipindi hicho Kubba alikuwa ndiye Msemaji Mkuu wa serikali ya Jaafari.
Jengo la 55 Banner Street limeshuhudia mengi.Lau kuta zake zingeweza kusema basi zingetoboa mengi ya kusisimua kwani ziliyasikia mazungumzo kadha wa kadha ya faragha kuhusu siasa za Afrika, za Mashariki ya Kati na za kwengineko. Jengo hilo lilikuwa ni jengo la fikra na la wanaharakati.
Wasomi, wanaharakati na wanasiasa kutoka nchi mbali mbali za Kiafrika, za Kiarabu na nyinginezo walikuwa na mazoea ya kuzizuru ofisi za magazeti hayo matatu. Abadi alikuwa akifunga safari kutoka Manchester alikokuwa akiishi kuja kwenye jengo hilo kumzuru Shehabi.
Magazeti yote hayo matatu yalikuwa magazeti ndugu. Udugu huo ukaenea kwa waandishi wao na hadi leo mafungamano ya baadhi yetu ni makubwa.
Majuzi, mimi na Shehabi tukimzungumza Abadi rafiki yake wa muda mrefu na mhandisi mwenzake. Wote walisomea mambo ya uhandisi na katika upande huo sidhani kama Shehabi atakasirika nikisema kwamba Abadi amempiku kwani Abadi pamoja na kujitosa katika siasa ameweza pia kubuni kampuni kubwa ya uhandisi.
Kampuni hiyo ina kandarasi ya kuzihudumia lifti za jengo la Bush House ambalo kwa miaka mingi lilikuwa makao makuu ya Idhaa ya Matangazo ya Dunia ya Shirika la Utangazaji la Uingereza(BBC). Lakini hayo ni mengine.
Lililo muhimu ni kwamba ingawa Abadi ametoka Irak na Shehabi ametoka Bahrain marafiki hao wamekuwa na mtizamo mmoja wa kisiasa. Nilimuuliza Shehabi kwa nini anafikiri anavyofikiri kwamba Irak imebahatika kwa vile sasa Abadi ndiye waziri wake mkuu.
Shehabi alimmiminia sifa nyingi Abadi. Lakini kuna sifa moja ya Abadi ambayo Shehabi aliitaja mara kwa mara. Nayo ni sifa ya kuwa msikizi. Hiyo si sifa ndogo, hususani kwa kiongozi.
Abadi, kwa mujibu wa Shehabi, ana uvumilivu wa kuwasikiliza watu wenye mawazo na rai tofauti na halafu akatoa uamuzi baada ya kuyapima yote aliyoyasikia. Hiyo ni tofauti kubwa baina yake na waziri mkuu aliyesukumwa aondoke, Nouri al Maliki.
Kwa sababu hiyo Shehabi anaamini kwamba Abadi anaweza akafanikiwa kuiongoza Iraq licha ya kwamba yeye na Maliki wanatoka kwenye zizi moja la chama cha Da’wa.
Pengine Shehabi anampigia debe tu rafikiye kwani kazi ya kuidhibiti Irak si kazi ndogo.Hata hivyo, aliyoyasema yalinifanya nikune kichwa na nianze kulinganisha uongozi wa sampuli ya Abadi na ule wa wenye kuiongoza Tanzania ya leo.


