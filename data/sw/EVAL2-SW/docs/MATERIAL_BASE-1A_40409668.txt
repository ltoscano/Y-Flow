
Jinsi mwanamke alivyouawa gesti Dar
Waliingia na mwanamume usiku wa manane akaachwa akiwa mahututi
Suzan Mwillo, Mwananchi smwillo@mwananchi.co.tz
Dar es Salaam. Walifika katika nyumba ya kulala wageni ya Bray, Kimara jijini hapa kama wapenzi. Nyuso zao zikiwa na furaha.
Hata hivyo, Hassan Ally kama alivyojiandikisha kwenye daftari la wageni la gesti hiyo, na mwanamke anayedhaniwa kuwa ni mpenzi wake, hawakutoka kama walivyoingia.
Alitoka Ally akiwa anatembea, lakini baadaye mwenzake alitolewa kwenye nyumba hiyo ya wageni akiwa amefuniwa shuka jeupe, mapigo yake ya moyo yakiwa yametulia kama maji kwenye mtungi; alikuwa amefariki dunia.
Picha zilizochukuliwa kabla ya mwili wake kuondolewa kwenye gesti hiyo na zilizosambazwa kwenye mitandao ya kijamii, zinamuonyesha mwanamke huyo mwenye nywele fupi nyeusi, akiwa amelala chini kifua wazi, amefumba macho.
Mwandishi wa gazeti hili ambaye alikwenda kwenye gesti hiyo aliambiwa kuwa wawili hao walipokelewa na mhudumu wa alivyouawa gesti Dar nyumba hiyo ya wageni anayeitwa Kalunde Hamisi Jumapili saa 8.00 usiku.
Waliniuliza kama wangeweza kupata chumba kimoja kwa ajili ya kupumzika,” alisema Hamisi akiongea na gazeti hili. “Niliwajibu ‘vipo, namba nne na sita ndivyo vilivyobaki.”
Alisema baada ya hapo waliomba kwenda kuviona na mwanamke akatangulia akifuatiwa na Ally ili wajiridhishe kabla ya kulipa fedha.
Mhudumu huyo alisema mwanamke huyo aliyekuwa amebeba pochi kwenye mkono mmoja na mwingine mfuko mweusi, alichagua chumba namba sita. “Alikataa chumba namba nne kwa sababu feni ilikuwa imeharibika,” alisema.
Hamisi alisema baada ya hapo, Ally alijaza fomu ambayo aliandika tu jina lake, akieleza kuwa anatoka Dar es Salaam, kisha akalipia gharama za chumba.
“Sikutilia maanani namba ya simu kwa sababu wageni wengi hujaza namba za uongo,” alisema.
Mhudumu huyo alisema utaratibu wao wa kuandikisha wateja ni kwamba wawili wanafika hapo, mmoja wao hasa mwanaume ndiye anayeandika taarifa zake kwa ufupi. “Tunaamini ni wapenzi hivyo maelezo ya mmoja yanatosha,” alisema. 
Alisema kuwa baada ya kuwakabidhi chumba, aliwapa taulo na sabuni ya kuogea kisha akaendelea na shughuli zake.
Hamisi alisema akiwa amesimama nje ya mlango wa bafu, nyuma ya chumba hicho, akisubiri mdogo wake ampelekee maji ya kuoga, alisikia mguno ambao si wa kawaida. “Wakati huo ilikuwa imepita kama saa moja na nusu tangu watu hao walipofika Bray,” alisema akijaribu kukumbuka muda wa kugundulika kwa tukio hilo.
Mdogo wake alipompelekea maji ya kuoga na ambaye pia alikuwa amemuagiza afanye usafi kwenye chumba namba tano, alihisi kitu.
“Aliniuliza ‘umesikia mguno kutoka kwenye chumba hiki? Nikamjibu si wameingia wageni muda si mrefu, labda wana shughuli yao,” alisema Hamisi.
Alisema wakati mdogo wake amerejea kusafisha kile chumba alikuta televisheni haiwaki.
Hamisi alisema kabla hajaanza kuoga mdogo wake alimuita ili amsaidie kurekebisha televisheni kwa sababu ulikuwa muda wa wateja kuingia. Vyumba vingine vilikuwa vimejaa pia isipokuwa chumba namba nne ambacho feni yake ilikuwa mbovu.
“Wakati tunarekebisha tukasikia kwa mara nyingine ule mguno kama sauti ya kukoroma. Safari hii ulikuwa wa nguvu zaidi, halafu kama mtu anatapika,” alisema.
“Nikamuambia mdogo wangu hiki si kitu cha kawaida.”
Alisema waliamua kumuita mlinzi ili awasaidie kuvunja mlango na wakaingia ndani.
Alisema awali waliona kuwa kufunga mlango ilikuwa kitu cha kawaida kwa kuwa walikuwa wawili.
Hamisi alisema walipofika nje na kumueleza mlinzi kuhusu sauti waliyosikia kutoka ndani ya chumba hicho, aliwajibu kuwa mwanaume aliyekuwa na mwanamke huyo alitoka nje saa chache zilizopita.
“Alitoka akamuaga anaenda kununua vocha,” alisema.
Alisema ilibidi wakimbie kwa lengo la kwenda kuvunja mlango ili kufahamu kilichotokea ndani.
Alisema mlinzi alijihami kwa fimbo wakidhani kuwa ndani kunaweza kuwa na adui, lakini walipofika na kusukuma mlango, ukafunguka. “Haukuwa umefungwa na funguo wala komeo. Ulirudishiwa tu,” alisema na kuongeza: “Ndani taa ilikuwa imezimwa lakini feni inazunguka. Mlinzi aliwasha taa. Tukamuona yule dada akiwa amelala kitandani, mtupu, mdomoni kuna mabaki ya matapishi, mengine ambayo yalikuwa yametapakaa pembeni na puani mapovu.” Matapishi yalionyesha kuwa ni mabaki ya viazi vilivyokaangwa, kuku na mbogamboga huku pembeni kukiwa na mfuko mweusi kama ule aliokuwa ameshika wakati wanaingia na ulikuwa na kipande cha nyama ya kuku iliyokaangwa.
Hamisi alisema hadi wakati huo mwanamke huyo alikuwa bado anatapatapa. Kutokana na hofu alimuomba mlinzi amshushe mwanamke huyo kutoka kitandani na kumlaza sakafuni. “Tulimsitiri na lile shuka nililokuwa nimewapa. Tukaanza kumpepea,”alisema.
Alisema walimuita meneja wa gesti hiyo, Elias Deteba wakati wakihangaika kutafuta pochi ya mwanamke huyo ili wapate vielelezo vyake, lakini hawakufanikiwa.
Deteba aliliambia gazeti hili ilibidi waombe msaada kwa mtaalamu wa huduma ya kwanza, lakini muda mfupi baadaye Deteba alisema walipiga simu kwa mjumbe wa Serikali ya Mtaa wa Kibo Ally Nalile, ambaye alitoa taarifa kituo cha polisi cha Mbezi.
Baada ya muda polisi walifika na kuchukua mwili na kuupeleka Hospitali ya Mwananyamala.
Hadi jana mchana hakuna ndugu aliyejitokeza kuchukua mwili huo.


