Nchimbi ampamba Bashe Nzega Mjini
Sep 30, 2015 by Raia Mwema in Burudani & Michezo

MJI wa Nzega mkoani Tabora wiki iliyopita ulitawaliwa na nderemo za aina yake wakati mgombea ubunge kwa tiketi ya CCM, Hussein Bashe, alipozindua kampeni zake katika mkutano uliotanguliwa kuhutubiwa na Mjumbe wa Kamati Kuu ya chama hicho, Dk. Emmanuel Nchimbi.
Helkopita (chopa) iliyowabeba wagombea ubunge kupitia CCM, Dk. Hamisi Kigwangalla (Nzega Vijijini) na Mwigulu Nchemba (Iramba Magharibi mkoani Singida), iliongeza vionjo na mbwembwe za mvuto katika mkutano huo uliohudhuriwa na idadi kubwa ya watu kwenye Uwanja wa Parking.
Bashe, maarufu kama Kayanda (neno la Kinyamwezi/Kisukuma lenye maana ya katoto), anachuana na Charles Mabula (Chadema) na Abdallah Kitwana (ACT – Wazalendo) katika kinyang’anyiro cha ubunge Nzega Mjini.
Hii ni mara ya pili kwa Bashe kuibuka mshindi katika kura za maoni za ubunge ndani ya CCM. Mwaka 2010 aliwashinda Lucas Seleli, John Doto na Dk. Kigwangalla ambaye hata hivyo, baadaye alibahatika kuteuliwa na vikao vya juu kugombea nafasi hiyo.
Kabla ya Jimbo la Nzega kugawanywa kuwa majimbo mawili (Nzega Mjini na Nzega Vijijini), Bashe na Dk. Kigwangalla walikuwa mahasimu wakubwa wa kisiasa ndani ya chama hicho, lakini sasa wamegeuka kuwa marafiki wakubwa wanaosaidiana kwa hali na mali katika harakati za kujijenga kisiasa.
Katika hotuba yake, Dk. Nchimbi ambaye pia ni Mbunge wa Songea Mjini mkoani Ruvuma aliyemaliza muda wake, alimnadi Bashe kwa wakazi wa Nzega Mjini akimsifia kwamba ni mgombea bora na mwenye historia nzuri ndani ya CCM na jamii kwa jumla.
Kwamba Bashe ni miongoni mwa makada mahiri wa CCM waliolelewa na kujengwa katika maadili ya uongozi wa umma, lakini pia mwenye msimamo usioyumba katika kukitetea chama hicho, haki na maslahi ya Wa tanzania.
“Nimeamua kuacha kugombea ubunge katika Jimbo la Songea Mjini ili nipate fursa ya kuwanadi wagombea wetu (akimaanisha CCM) wenye uwezo wa kuleta mabadiliko ya kimaendeleo, miongoni mwa hao ni huyu Bashe.
“Chama Cha Mapinduzi (CCM) kinajenga watu katika maadili na misingi mizuri, ndio maana vyama vingine vinawachukua na kuwateua kugombea nafasi mbalimbali za uongozi,” alisema Dk. Nchimbi aliyepata kuwa Waziri wa Mambo ya Ndani nchini.
Ingawa Dk. Nchimbi hakutaja jina la mtu wala chama cha siasa, lakini kauli yake hiyo ni dhahiri inamlenga Waziri Mkuu wa zamani katika Serikali ya Awamu ya Nne chini ya Rais Jakaya Kikwete, Edward Lowassa, aliyekimbilia Chadema baada ya ndoto yake ya kuchaguliwa kupeperusha bendera ya CCM katika kinyang’anyiro cha urais mwaka huu kugonga ukuta.
Hata hivyo, siku chache baada ya kuhamia Chadema, Lowassa alifanikiwa kuteuliwa kugombea urais kwa tiketi ya chama hicho kikuu cha upinzani nchini, huku akiungwa mkono na vyama vya CUF, NCCR – Mageuzi na NLD chini ya kivuli cha Umoja wa Katiba ya Wananchi (Ukawa) ulioundwa na vyama hivyo. 
Katika vuguvugu hilo la kisiasa, Waziri Mkuu mstaafu wa Serikali ya Awamu ya Tatu iliyoongozwa na Rais Benjamin Mkapa, Frederick Sumaye, naye alitangaza kung’oka CCM na kujiunga na Ukawa.
Makada wengine wa CCM waliohamia Chadema hivi karibuni ni pamoja na Naibu Waziri wa Kazi na Ajira, Dk. Makongoro Mahanga, wenyeviti wa mikoa, Mgana Msindai (Singida) na Khamis Mgeja (Shinyanga) na wabunge, James Lembeli (Kahama mkoani Shinyanga) na Esther Bulaya (Viti Maalumu mkoani Mara).
Kwa sasa Lembeli anagombea ubunge wa Kahama na Bulaya anagombea nafasi kama hiyo katika Jimbo la Bunda Mjini, wote kwa tiketi ya Chadema.
Dk. Nchimbi alitumia fursa ya mkutano huo wa Bashe pia kuwapiga vijembe wasomi wanaokibeza chama tawala – CCM kwamba hakijaleta maendeleo nchini akiwafananisha na watu waliopewa chakula, lakini baada ya kushiba wakageuka kumtukana aliyewapikia.
“Yeyote asiyeona maendeleo yaliyoletwa na Chama Cha Mapinduzi katika nchi hii anajifanya kuwa na upofu wa kinafiki,” aliongeza Dk. Nchimbi.
Alitamba kwamba chama hicho kina nafasi nzuri ya kushinda nafasi za urais, ubunge na udiwani katika Uchaguzi Mkuu Oktoba 25, mwaka huu kutokana na kusimamisha wagombea bora wanaokubalika kwa wananchi.


