
Pluijm: Ubingwa bado Yanga
Yanga ipo katika nafasi nzuri ya kutetea ubingwa wake
Masoud Masasi, Mwananchi mmasasi@mwananchi.co.tz
Mchezaji wa Yanga, Donald Ngoma(kushoto) akipiga mpira mbele ya Waziri Junior wakati wa mchezo wa Ligi Kuu uliofanyika kwenye Uwanja wa CCM Kirumba jijini Mwanza Jumamosi. Picha na Michael Jamson
Mwanza. Licha ya Yanga kuwa na nafasi kubwa ya kutwaa ubingwa wa Ligi Kuu Tanzania Bara msimu huu, kocha Hans Pluijm amesema bado wana kazi nzito ya kutetea ubingwa huo kwani mechi nne zilizobaki.
Yanga imefikisha pointi 65 baada ya Jumamosi kuwatandika Toto Africans mabao 2-1 kwenye mchezo uliofanyika kwenye Uwanja wa CCM Kirumba jijini hapa.
Pluijm alisema hawawezi kubweteka kwa kuwa wanaongoza ligi hadi sasa na kujiona wameshatwaa ubingwa kwani bado wana kazi nzito kwenye mechi nne zilizobaki.
Hata hivyo, baada ya suluhu ya Simba na Azam jana, Yanga sasa inahitaji kushinda mechi mbili tu kutangazwa bingwa.
Alisema kwa sasa kila mechi kwake ni fainali, hivyo wanahitaji kushinda kila mchezo ili kujiweka katika mazingira mazuri ya kutwaa ubingwa.
“Mechi nne ni nyingi sana, hatuwezi kuanza kusema sisi mabingwa, kinachotakiwa ni kupambana hadi mwisho maana hizi mechi za mikoani ni ngumu sana,”
alisema Pluijm.
Akizungumzia mchezo wao dhidi ya Toto Africans, kocha huyo raia wa Uholanzi alisema ulikuwa mgumu hasa kipindi cha kwanza, lakini vijana wake walibadilika kipindi cha pili na kufanya waibuke na ushindi.
“Mchezo ulikuwa mgumu japo tulicheza vizuri kipindi cha pili kwani cha kwanza tulikosa umakini kwenye umaliziaji na kufanya tukose mabao ya wazi. nina furaha kuona tumepata pointi tatu muhimu,” alisema.
Aliongeza kuwa kwa sasa wanajipanga kuwavaa Stand United kesho mjini Shinyanga na kusema kikubwa kwake ni kuona wanashinda mchezo huo japo utakuwa mgumu. “Kama nilivyosema, kwetu kila mechi ni ushindi hivyo tumejipanga kwa mchezo ujao dhidi ya Stand United tutapambana kuhakikisha tunashinda japo utakuwa mgumu,” alisema.
Niyonzima hatari:
Kocha wa Toto, John Tegete amesema kiungo wa Yanga, Haruna Niyonzima ndiye aliyewaletea balaa katika mchezo huo kufanya wachezee kichapo cha mabao 2-1. Tegete alisema Niyonzima ndiye mchezaji aliyewapa vurugu kwani alitawala safu ya kiungo na kuwafanya kushindwa kufurukuta.
“Ukiangalia Niyonzima ndiye alikuwa akitupa tabu, alicheza vizuri pale kwenye kiungo,” alisema Tegete. Hata hivyo, Kocha huyo alisema pamoja na kupoteza mchezo huo, lakini Yanga chamoto walikiona. 


