
'Waandishi toeni maoni muswada wa habari'

Imeandikwa na Mwandishi Wetu, Bukoba

Imechapishwa: 06 Oktoba 2016

WAANDISHI wa habari mkoani Kagera wameombwa kutoa maoni yao kuhusu Muswada wa Sheria ya Huduma za Vyombo vya Habari.

Makamu Mwenyekiti wa Jukwaa la Wahariri Tanzania (TEF), Deodatus Balile, ametoa rai hiyo wakati akiwasilisha muswada wa sheria hiyo kwa waandishi wa habari kwenye warsha iliyofanyika katika Manispaa ya Bukoba mkoani Kagera.
Amesema ni vyema waandishi wa habari watoe siku maalumu ya kuusoma, kuutafakari na kuutolea maoni kabla ya Oktoba 14, mwaka huu.
“Ikumbukwe sheria tunayoiondoa imekaa zaidi ya miaka 40. Sheria hii inayopendekezwa ni nzuri, inalenga kuongeza weledi kwa wanahabari, inaanzisha chombo kitakachoratibu utendaji wa waandishi nchini kitakachojulikana kama Baraza Huru la Habari. Sheria inayopendekezwa ina upungufu katika sehemu kadhaa, lakini tunaamini kwa usikivu wa serikali ya sasa hayo machache tutashauriana na yatarekebishika”amesema Balile.
“Tunamshukuru Waziri mwenye dhamana na masuala ya habari, Nape Nnauye amekuwa msikivu katika mchakato huu, tunaamini waandishi na wadau wa masuala ya habari kote nchini wakitoa maoni yao atatusikiliza na tutafika pazuri kwa kutunga sheria itakayotumika hata miaka 100 ijayo,” amesema. 
Kwa mujibu wa Balile, maoni ya wadau yataunganishwa na ya mikoa mingine na kupelekwa mbele ya Kamati ya Bunge ya Maendeleo ya Jamii mwezi huu.
Mchakato wa kutunga Sheria ya Huduma za Vyombo vya Habari, ulianza mwaka 1992 na kwa muda wa miaka 22 ulikwama kutokana na serikali zilizopita kutouuwasilisha bungeni.
Machi mwaka jana, Serikali ya Awamu ya Nne, iliwasilisha bungwni muswada huo chini ya Hati ya Dharura bila kushirikisha wadau na baada ya kilio cha wadau, serikali haikupata muda wa kuendelea na muswada huo.
Chini ya kanuni za mabunge, Bunge linapomaliza muda wake, miswada yote inayokuwa haijapitishwa inakufa kifo cha asili kwani Bunge la 11 lilipoanza kazi baada ya kuzinduliwa na Rais John Magufuli ilibidi miswada yote iliyoachwa viporo isomwe upya kwa mara ya kwanza.
Nape, aliyeshirikiana na wataalamu wa wizara kurekebisha muswada uliokuwa umewasilishwa chini ya hati ya dharura awali, kurekebisha vifungu vilivyokuwa vinapingana na Sera ya Habari na Utangazaji ya Mwaka 2003.
Katika Bunge lililomalizika Septemba, Nape amewasilisha muswada huu uliorekebishwa ukasomwa kwa mara ya kwanza na sasa umeletwa mikononi mwa wadau kwa ajili ya kuutolea maoni.
Umoja wa Wadau wa Haki ya Kupata Habari (CORI) kwa kushirikiana na Chama cha Wamiliki wa Vyombo vya Habari Tanzania (MOAT) ulikutana jijini Dar es Salaam wiki iliyopita na kuteua Jukwaa la Wahariri Tanzania


