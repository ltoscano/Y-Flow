
‘Umaarufu’ wa M7 unaua demokrasia
RAIS Yoweri Museveni Jumamosi alishangaza wengi baada ya kudai kuwa raia wa Uganda ndio wanaomlazimisha kuwania urais kinyume na mapenzi yake ya kutaka kustaafu.
Katika mahojiano na kituo kimoja R cha radio, Rais Museveni aliashiria kuwa iwapo raia wa Uganda wangekubali astaafu angefurahia sana, madai ambayo ni kinaya kikubwa ikizingatiwa uhuasiano kati ya Museveni na upinzani.
Miaka ya 1990, Museveni alisifiwa kote duniani kwa kuwa kiongozi wa kipekee baada ya kurejesha hadhi ya taifa la Uganda kufuatia miaka mingi ya machafuko na kuzorota kwa uchumi wa taifa.
Wakati huo pia Rais Museveni alipata umaarufu kwa juhudi zake za kupambana na kupunguza visa vya maradhi ya ukimwi nchini Uganda.
Mataifa ya Magharibi yalimtaja Museveni kama kiongozi wa kuigwa na marais wengine barani kwa kuwa mwanademokrasia hivyo kunufaika na misaada mingi ya maendeleo.
Hayo yalifanyika wakati huo, lakini kufikia sasa mambo mengi kuhusu utawala wa Museveni yamebadilika na kwa kiasi kikubwa sifa za kuwepo na demokrasia zikadidimia.
Wandani wa Rais Museveni akiwemo Waziri Mkuu, Spika wa bunge na maafisa wengine wakuu serikalini wanaonekana kujiweka tayari, kurithi urais lakini kizungumkuti kikuu kimekuwa Museveni atastaafu lini? Hisia za Museveni kuwa Waganda ‘wamemshika mateka’ huenda zikabadilisha siasa za Uganda na hata baadhi ya wandani wa Museveni kugeuka kuwa waasi kama inavyoshuhudiwa nchini Zimbabwe. 
Septemba Rais Museveni alimfuta kazi aliyekuwa Waziri Mkuu Amama Mbabazi katika kile wachanganuzi wengi wa kisiasa walitaja kuwa ‘sababu za kisiasa’ Kufutwa kazi kwa Bw Mbabazi S hakukuwashanga wengi kwa sababu kwa muda alikuwa amekabiliwa na shutuma kutoka kwa baadhi ya maafisa wa chama tawala kuwa alitumia wadhifa wake kujitafutie umaarufu wa kuwania urais 2016. Japo Bw Mbabazi alisisitiza utiifu wake kwa chama tawala chini ya Rais Museveni, mkewe alijitokeza hadharani na kukashifu pendekezo la kumteua Museveni kuwa mgombeaji wa urais katika uchaguzi ujao.
Museveni ambaye amekuwa mamlakani tangu 1986 anapaswa kukoma kutoa vijisababu vya kukwamilia uongozini na badala yake kutangaza wazi wazi nia yake ya kugombea urais tena.
Tayari mwanawe Museveni, Muhoozi Kainerugaba ambaye amepanda vyeo katika jeshi kwa kasi, ametajwa miongoni mwa watu wanaoweza kumrithi babake.
Naye mkewe Museveni, ambaye pia ni waziri ni miongoni mwa jamaa wa familia hiyo wanaoshikilia nyadhifa kuu katika serikali.
Ni kinaya kwa Museveni kukwamilia mamlakani kwa kuwasingizia raia wa Uganda kwani miaka michache baada ya kuwa rais alinukuliwa akisema kuwa shida kuu ya Afrika ni viongozi wasiotaka kung’atuka.
Umaarufu wa kiongozi si tiketi pekee ya kukwamilia mamlakani, haya yalithibitishwa wakati aliyekuwa Rais wa Burkina-Faso Blaise Compaoré, alipong’olewa uongozini licha ya kura za maoni kumuorodhesha wa kwanza kwa asilimia 70 kwa kipindi kirefu.


