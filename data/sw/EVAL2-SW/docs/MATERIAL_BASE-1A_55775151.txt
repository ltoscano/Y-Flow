
Wito matatu za ‘Coolio’ ziondolewe
WAHUDUMU 134 wa matatu zinazohudumu katika barabara ya Nakuru kwenda Langa Langa jana walielekea mahakamani kulalamikia kuwepo kwa matatu mpya katika barabara hiyo wakisema hii ni kinyume cha sheria.
Wakili Steve Kabita alieleza mahakama kuwa Kanu Street Travellers Sacco wako na stakabadhi zote lakini wenzao Coolio Services wanahudumu kinyume cha sheria na hivyo wanapaswa kukomeshwa mara moja.
Alisema usalama wa wasafiri sasa uko hatarini kwani matatu za Coolio na madereva na kondakta wake bado hawajapigwa msasa kama inavyotakikana ili kuhakikisha magari na madereva wako sawa.
Mwenyekiti wa Kanu Street Travellers Sacco Ben Gathogo alisema sasa biashara yao imeharibika sana kwani Coolio Services wanakiuka sheria zote zilizowekwa na hivyo kuhatarisha maisha ya wasafiri.
Kesi hiyo iliyowasilishwa mahakamani kwa njia ya dharura inaomba Coolio Services wakomeshwe mara moja kuhudumu katika barabara ya Langa Langa kwenda Sewage, Langa Mwisho na Kawangware. 
Wanataka kesi hiyo kusikilizwa haraka wakisema serikali ya Kaunti imetoa mwelekeo mpya ambapo matatu zote zimehamishwa na kwenda katika makao mapya.


