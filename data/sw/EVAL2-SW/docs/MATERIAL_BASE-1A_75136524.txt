
Benki kuhamasisha uwekaji akiba

Imeandikwa na Mwandishi Wetu

Imechapishwa: 04 Oktoba 2016

BENKI ya Posta Tanzania (TPB) imezindua mwezi wa uwekaji akiba duniani, unaokwenda sambamba na kampeni ya uwekaji akiba iliyopewa jina la “Asante Mteja”, kwa lengo la kuhamasisha jamii kujiwekea akiba.

Akizungumza jana jijini Dar es Salaam wakati wa uzinduzi huo, Meneja wa TPB tawi la Kariakoo, Patrick Swenya alisema kampeni hiyo itaendeshwa nchi nzima katika matawi yao.
Alisema, lengo la kampeni hiyo ni kuhamasisha wateja wa TPB kuweka akiba ili kuweza kufanikisha malengo yao katika maisha ikiwemo ulipaji wa ada za wanafunzi.
Alisema katika kuhakikisha wateja wao wanafanikiwa, watatoka na kutembelea wateja ambao wengi ni wafanyabiashara ili kupata mrejesho wa huduma wanazozitoa ikiwemo mikopo kama imeweza kuwakomboa.
Aliongeza kuwa, kama watabaini mikopo inayotolewa imewanufaisha watu wengi basi watahakikisha inaboreshwa zaidi ili kuwakwamua watu wengi kiuchumi.
"Katika wiki hii ya uwekaji akiba duniani tutahakikisha sisi kama TPB tunaboresha huduma zetu ili kufanikisha zaidi Wa tanzania ikiwa pia ni moja ya njia ya kuwashukuru kwa kuchagua benki yetu," alisema Swenya.
Aidha, alisema TPB itaendelea kuboresha huduma ikiwemo mikopo ya vikundi visivyo rasmi inayotolewa kwa riba nafuu.
Mmoja wa wateja wa benki hiyo, Alex Lwamanya alisema mikopo ya riba nafuu inayotolewa na benki hiyo imeweza kumkwamua kiuchumi kwa kiasi kikubwa.
Alisema, hadi sasa mikopo hiyo imemwezesha kujenga nyumba na kuendeleza biashara zake.


