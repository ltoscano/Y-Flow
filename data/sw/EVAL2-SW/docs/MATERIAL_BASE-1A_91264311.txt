
Heko Rais kuwakemea wanaokosoa bila suluhisho
Na HUGHOLIN KIMARO
UKAKAMAVU ambao Rais Uhuru Kenyatta amekuwa akionyesha siku za karibuni umetia moyo Wakenya waliokuwa wameanza kutamauka kutokana na kimya ambacho hawakujua iwapo kilidhihirisha woga, upole ama ujeuri tu.
Kilichowafurahisha wananchi ni kwamba alikariri kauli ambayo wamewahi kuisikia: ‘‘Usalama wako unaanza na wewe mwenyewe.” Hii ni kweli kwani walio nyanjani ndio macho ya serikali. Chochote kinachoweza kuvuruga usalama yafaa kukabiliwa kwa hali na mali.
Hata kama ni ndugu na unaona atavuruga usalama, sharti tuwajuze wahusika wa usalama ili hatua zichukuliwe.
Rais alieleza ukweli kwamba hawawezi kushinda wakipinga kila kitu bila kutoa suluhisho.
Wanapopinga watoe njia nyingine mwafaka zaidi ya kulitekeleza. Huo ndio utu uzima unaotaka na ambao raia wanautarajia kutoka kwa viongozi.
Anayekimbilia kudai serikali imeshindwa kuongoza kila kunapotokea jambo tunafaa kumhusisha na tukio hilo kwani inawezekana yeye ndiye aliyelisababisha.
Rais Kenyatta asimame kidete na asikubali kutetereshwa na wenye tamaa ya uongozi na wanaoutafuta kwa nguvu zote.
Watatafuta mbinu za kuuvuruga utawala ili kukuingiza lawamani kwa sababu za kibinafsi. 
Wakizidi sana, serikali iwachukulie hatua kwani hatutakubali kuwaona wakilitumbukiza taifa katika janga la vita. Lazima wazimwe kabla ya hatari kutukia! Vijana wa Pwani wasikubali kutumiwa na kuyahatarisha maisha. Kunao viongozi ambao kwa sababu za kibinafsi wanawadanganya vijana kwamba wakikubali kujiingiza katika visa vya uhalifu watafaidika kwa njia nyingi.
Eti serikali itang’atuka kisha nyingine itaingia mamlakani na kuwanufaisha. Wajue huo ni uongo na unalenga kujinufaisha kwa wanasiasa hao kibinafsi.
Kile ambacho wanafaa kufanya ni kushirikiana na serikali zao za kaunti na kuona vile wanavyoweza kusaidiana kwani wao ni hazina ya kaunti.
Pesa wanazo za miradi ya maendeleo kwa watu wa tabaka zote - kinamama, vijana, wazee, walemavu na kadhalika.
Wasikubali katu kutumiwa vibaya kwa lengo la kuwanufaisha watu wachache wasiojali maslahi ya wenzao wengi.
Rais Kenyatta tunakushauri kuendelea kuusema ukweli kijasiri ukijua tutakuunga mkono daima. Na tutawahimiza Wakenya wengine wote kufanya hivyo kwa manufaa yetu sote.
Uliapa kututumikia sote kwa haki na tunataraji ufanye hivyo hadi utakapotoka mamlakani.
hkimaro@ke.nationmedia.com


