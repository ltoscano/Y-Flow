
Serikali yatangaza masharti wanaoajiriwa Omani

Imeandikwa na Regina Kumba

Imechapishwa: 06 Oktoba 2016

WIZARA ya Mambo ya Nje na Ushirikiano wa Kimataifa imetoa mwito kwa watanzania kuwa makini na mawakala bubu, ambao huwasafirisha watu kwenda kufanya kazi nje ya nchi kwa njia za panya na hasa Oman, ambako hivi karibuni kumedaiwa kutokea matukio ya mauaji na unyanyasaji. 

Akizungumza na waandishi wa habari jijini Dar es Salaam jana, Mkurugenzi wa Idara ya Mashariki ya Kati kutoka Wizara hiyo, Balozi Abdallah Kilima alisema watanzania wengi wanasafirishwa na mawakala bubu kwa kupitia njia za panya hivyo kufika katika nchi hizo na kufanya kazi bila mikataba na pia bila ubalozi wa Tanzania kumtambua.
â€œNi muhimu kujiridhisha kuwa mambo yote ya msingi yanayohusu ajira hizo yamekaa sawa kabla hata ya kuondoka hapa nchini, na hii ni pamoja na kufuata taratibu zilizowekwa, kupewa mkataba wa kazi unayoenda kufanya na isitokee mtu akakubali kuambiwa mkataba ataukuta huko," alisema Balozi Kilima.
Balozi Kilima alitoa mwito kwa taasisi ambazo zinaratibu safari hizo katika viwanja vya ndege au vituo vya mipakani, kuhakikisha hawamruhusu mtu kusafii nje ya nchi kwa nia ya kufanya kazi bila kuwa na vibali husika na pia ni muhimu kuhakikisha muhusika anajisajili katika ofisi za ubalozi wa Tanzania katika nchi anayokwenda.
Balozi Kilima alikanusha taarifa za matukio ya watanzania waliopelekwa kufanya kazi na hasa zile za ndani nchini Omani kuuawa huko.
Alisema taarifa zilizochapishwa na gazeti hapa nchini jana na katika mitandao ya kijamii za kuwa kuna watanzania nchini Omani wanateswa hazina ukweli.
"Wizara haijapokea taarifa za watanzania kuuawa katika mazingira hayo, kuna taarifa zilizosambaa kwenye whatsapp, taarifa hizo zilifuatiliwa lakini hatujapata taarifa za kifo hicho," alisema Balozi Kilima.
Kilima akitoa ufafanuzi kuhusu watanzania wanaokwenda kufanya kazi nchini Omani na nchi za Mashariki ya Kati tangu mwaka 2010, alisema kuwa Serikali imeweka utaratibu katika zoezi hilo ambao ukifuatwa vizuri utasaidia kuweka mazingira ya kazi kuwa mzuri, alisema mpaka kufikia Januari mwaka huu watanzania 5,600 wako nchini Oman ambapo 4,000 wanafanya kazi za ndani.
Alisema Oman imekuwa ikipokea wafanyakazi kutoka Tanzania kufanya kazi za udaktari, ualimu, uuguzi, wapishi, wahudumu katika saluni, madereva, wahudumu wa shamba na bustani na watumishi wa nyumbani.
"Kufuatia wimbi hilo la watu kwenda kufanya kazi Oman, ubalozi ulianza kupokea malalamiko mbalimbali waliolalamikia mazingira magumu ya kazi kama vile kufanyakazi masaa mengi, mshahara mdogo, kukosa mapumziko na mawasiliano, kufanya kazi zaidi ya nyumba moja , kunyanyaswa kijinsia na kufanya kazi zaidi ya zile za ndani," alisema Balozi Kilima.
Balozi Kilima alisema katika mazungumzo na watumishi husika ubalozi ulibaini kutokuwepo kwa utaratibu wa kazi zao wanapoenda Oman hivyo ulianzishishwa utaratibu kwa watu wanaosafirishwa kwa ajili ya kazi za nje na hasa Oman.
Wadau hao aliwataja kuwa ni Uhamiaji, Wizara ya Kazi, Wakala wa Huduma za Ajira Tanzania (TAESA), Kamisheni ya Kazi Zanzibar, Mamlaka ya Viwanja vya Ndege (TAA) Jeshi la Polisi na Usalama wa Taifa.
"Katika utaratibu huo, raia wa Oman anayetaka kumuajiri mtanzania anapaswa kwenda ubalozini na kujaza fomu ya kuomba kuajiri mtanzania na atapewa mkataba atajaza na kurudisha akiambatanisha na nakala ya kitambulisho cha taifa, uthibitisho wa makazi yake, nakala ya hati ya kusafiria, hati ya kiapo na dhamana ya rial 100 ambayo ni sawa na shilingi laki tano," alisema. 
Balozi Kilima alisema baadaye mwajiri atautuma nchini kwa mtumishi husika ambaye atauwasilisha TAESA au kamisheni ya Kazi ambao watamhoji na kujiridhisha ana uelewa wa kazi anayokwenda kufanya ndipo atapewa kibali ili uhamiaji imruhusu kusafiri baada ya kukamilisha utaratibu uliowekwa.
Alisema Wizara pia katika kupata suluhisho la kudumu katika kuwasaidia watanzania katika ajira za nchi za nje, kwa kushirikiana na wadau husika inaendelea na jitihada za kusaini mikataba ya ushirikiano katika sekta hiyo baina ya Serikali ya Tanzania na nchi hizo ambayo pia itatoa ulinzi endapo mwajiri atakwenda kinyume


