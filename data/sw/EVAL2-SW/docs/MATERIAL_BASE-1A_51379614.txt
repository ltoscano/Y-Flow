Michuano ya vijana kuanza leo

Imeandikwa na Vicky Kimaro

Imechapishwa: 19 Novemba 2016

KOMBE la Shirikisho la Azam litaanza kutimua vumbi leo kwa kukutanisha timu 86 ambazo zitachuana kwenye michuano hiyo ambayo Yanga ni bingwa mtetezi.

Kwa mara ya kwanza Kombe hilo lilianza rasmi msimu uliopita ambapo Yanga ilitwaa ubingwa huku Azam ikiangukia nafasi ya pili hata hivyo, Yanga italazimika kuiachia Azam Kombe la Shirikisho wakati yenyewe itakuwa na kibarua cha kuiwakilisha nchi katika michuano ya Klabu Bingwa Afrika.
Pazia la michuano hiyo litafunguliwa rasmi kwa timu ya Sifa Politan ya Temeke ambayo itakuwa ugenini ikiikabli Muheza United, mchezo utakaofanyika kwenye uwanja wa Mkwakwani Tanga.
Msimu huu michuano hiyo itashirikisha timu 84 ambapo mabingwa wa mikoa pia watashiriki tofauti na mwaka jana ambapo timu 64 pekee kabla ya Yanga kuibuka Bingwa kwa kuichapa Azam mabao 3-1.
Michuano hiyo pia itaoneshwa moja kwa moja na kituo cha runinga cha Azam ambao ndiyo wadhamini wakuu kwa miaka mitano kutokana na mkataba ulioingiwa na Shirikisho la Mpira wa Miguu (TFF).
Ofisa Habari wa TFF, Alfred Lucas alisema ni matarajio ya shirikisho hilo kuona ligi yenye ushindani baada ya timu kuongezeka kulinganisha na mwaka uliopita.
Timu zinazoshiriki ni timu 22 kutoka kwenye mikoa, daraja la pili zinashiriki timu 24 daraja la kwanza timu 24 na Ligi Kuu timu 16.
Hata hivyo, timu nane kutoka kila upande, daraja la pili, mikoa na la kwanza zitachuana na kupatikana timu 16 ambazo zitacheza na timu za Ligi Kuu katika raundi ya tatu ya michuano hiyo ambayo inatarajiwa kumalizika mwakani.
“Kuongezeka kwa timu, imekuwa ni faraja kwa wapenzi na wadau wa mpira wa miguu nchini kwa kuwa wigo umetanuka na soka litachezwa nchi nzima, burudani ambayo imekosena kwa miaka mingi hususani kwa baadhi ya mikoa,”alisema.
Lucas alivitaka klabu zinazoshiriki michuano ya kombe la hilo, vioneshe ushindani mkubwa kwani ndio nafasi pekee ya kuweza kujitangaza na kuonekana kwa kuwa michuano hiyo itakuwa ikioneshwa moja moja na Azam Tv.
Aidha alisema kila timu inayoshiriki michuano hiyo itapata fedha ya usafiri Sh 3,000,000, na vifaa vitakavyotolewa na mdhamini kampuni ya Azam Media.


