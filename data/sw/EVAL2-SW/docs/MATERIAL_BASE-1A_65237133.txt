
Serikali kufanyia kazi wabunge kukaguliwa kwa mbwa

Imeandikwa na Basil

Imechapishwa: 14 Septemba 2016

SERIKALI imeahidi kufanyia kazi suala la wabunge kukaguliwa kwa kutumia mbwa kwa ajili ya usalama kunakofanywa na watu wa usalama wanapoingia bungeni, jambo ambalo kwa wale wenye imani ya Kiislamu ni najisi.

Waziri wa Mambo ya Ndani ya Nchi, Mwigulu Nchemba alisema msingi wa kiimani na msingi wa usalama vyote ni vitu muhimu lakini serikali imelipokea ombi au ushauri huo utakwenda kulifanyia kazi ili kutoka na uamuzi utakaoleta manufaa kwa pande zote.
Mwigulu alikuwa akijibu swali la nyongeza la Mbunge wa Tumbe, Rashid Ali Abdallah (CUF) aliyeuliza iwapo serikali inaweza kuwa na njia mbadala ya ukaguzi badala ya kutumia mbwa kwani kwa watu wengine wenye imani ya kiislamu mbwa ni najisi.
“Tunapoingia hapa bungeni tunakaguliwa kwa mbwa, mnyama huyu ni najisi kwa waislamu, huwa anatoa mate, yakikugusa inabidi mpaka uondoke uoge mara saba, kuondoa najisi, haiwezekani kuwa na utaratibu mwingine,?” alihoji.
Akijibu swali hilo, Mwigulu alimpongeza mbunge huyo kwa kuzingatia msingi wa imani yake na kuahidi kuwa serikali imepokea ushauri kwani vyote vinawahusu wabunge yaani ulinzi na imani, hivyo watalifanyia kazi kuona njia mbadala.
Katika swali la msingi, Abdallah alitaka kufahamu utaratibu upi mzuri unatumika kuimarisha ulinzi bungeni.
Akijibu swali hilo, Nchemba alisema kuna ulinzi wa kutumia vifaa vya kisasa kama kamera za CCTV, uko ulinzi ulio wazi na usioonekana unaofanywa na askari wakisaidiana na wanyama kama mbwa kwani haiwezekani kutumia ulinzi wa aina moja.
Akijibu swali la nyongeza la Mbunge wa Viti Maalumu, Saverina Mwijage (CUF) aliyetaka kufahamu serikali imejipangaje kuimarisha ulinzi kwa walioathirika na tetemeko la ardhi mkoani Kagera ambao wanalala nje, Mwigulu alisema ulinzi umeimarishwa katika maeneo husika na lengo la serikali ni kuhakikisha waliopata madhara kutokana na tukio hilo wanakuwa salama pamoja na mali zao.


