Wafuga kuku wajitosa soka la vijana Arumeru

Imeandikwa na Yasinta Amos, Arumeru

Imechapishwa: 20 Septemba 2016

KAMPUNI ya ufugaji kuku ya Tanzania Poultry Farm (TPF) ya wilayani Arumeru, Arusha imeanza harakati zake za kusaka na kukuza vipaji vya watoto walio chini ya umri wa miaka 15 na 17.

Timu hiyo ya TPF ya vijana chini ya umri wa miaka 12 ilicheza mechi ya kirafiki na Rollingstone juzi kwenye Uwanja wa Usa Stas Academy na kutoka sare ya bao 1-1.
Matokeo kama hayo pia yalihusisha timu za vijana chini ya umri wa miaka 17.
Akizungumza baada ya mechi hiyo kocha wa TPF, Mohamed Swalehe alisema wameamua kujikita katika kusaidia vijana mbalimbali waliopo mtaani ili nao vipaji vyao vionekane na kuwasaidia kutimiza ndoto zao za baadaye.
“Ni takribani miezi miwili tangu tuanze mchakato huu wa kusaka vijana hawa mtaani mpaka sasa tuna vijana 40 ambao wapo chini ya TPF ambao tunawasaidia kukuza na kuendeleza vipaji vyao ili waweze kuonekana katika timu mbalimbali zenye uhitaji wa wachezaji waliolelewa katika soka,” alisema Swalehe.
Mlezi wa vijana hao Ahmed Shabiby kutoka kampuni hiyo alisema ifike mahali wadau wa Soka wajaribu kuangalia vijana ili kuwasaidia wasijiingize katika tabia zisizofaa na wajikite zaidi kimichezo.
Naye Kocha Mkuu wa timu ya Rollingstone ya vijana, Ally Wingi alisema vijana wake wameimarika kwa kiasi kwani katika mtanange huo wameonesha uwezo wa aina yake.


