
Bei ya hisa za DSE yapaa zaidi
Sep 23, 2016

Hisa za Soko la Hisa la Dar es Salaam (DSE) PLC zimeendelea kupaa katika kipindi kifupi baada ya kufikia shilingi 1,350 mwishoni mwa wiki jana kutoka shilingi 500 ya bei ya awali.

DSE iliuza hisa zake za awali mwezi Mei na Juni mwaka huu kwa bei ya shilingi 500 kila hisa, kabla ya kuziorodhesha kwenye soko mwezi Julai ambapo bei ilipanda na kufikia shilingi 1,000 sawa na ongezeko la asilimia 100.

Ripoti za DSE zinaonyesha kwamba, hadi hivi sasa, bei ya hisa za DSE zimeshaongezeka hadi kufikia shilingi 1,350 asilimia takribani 200 ikilinganishwa na bei ya awali.

Kwa mujibu wa ripoti ya wiki jana iliyoishia Ijumaa, bei ya hisa sa DSE Plc ilifikia shilingi 1,350 ambalo ni ongezeko la asilimia 5.47 ikilinganishwa na bei ya shilingi 1,280 siku ya Alhamisi ya wiki jana.

Kwa ujumla, DSE ndiyo iliyoongoza kwa ongezeko la bei ya hisa kwa wiki iliyoishia Ijumaa iliyopita, ikifuatiwa na Jubilee Holdings toka Kenya ambayo bei ya hisa iliongezeka kwa asilimia 1.82 na kampuni ya Bia ya Afrika Mashariki ikifuatia kwa ongezeko la asilimia 1.11.

Kampuni iliyoongoza kwa uuzaji wa hisa hadi mwishoni mwa wiki jana ni Kampuni ya Bia Tanzania (TBL), CRDB Bank na kampuni inayojishughulisha na kutoa huduma za usafiri wa anga ya Swissport Tanzania.

Hadi mwisho wa wiki jana, kiashiria cha jumla cha kampuni zote (DSEI) kilishuka kwa asilimia 61.01 kutokana na kushuka kwa bei ya hisa za Acacia (asilimia 9.44), na bei ya hisa za Kampuni ya Bia Tanzania iliyoshuka kwa asilimia 1.08.

Meneja wa Miradi na Masoko wa DSE Patrick Mususa alisema mwanzoni mwa wiki hii kuwa idadi ya mauzo ya hisa kwa siku ya Ijumaa iliyopita ilishuka kwa asilimia 81 kutoka shilingi bilioni 9 hadi bilioni 1.7.

Idadi ya hisa zilizouzwa na kununuliwa nayo ilishuka kwa asilimia 68 hadi kufikia hisa milioni moja siku ya Ijumaa iliyopita hadi kufikia hisa 340,000 siku ya Alhamisi iliyopita.

Kampuni tatu zilizoongoza kwa idadi ya hisa kwa mujibu wa Mususa ni CRDB iliyokuwa na asilimia 53 ya hisa zote, ikifuatiwa na TBL kwa asilimia 35 na hisa za Swissport zikiwa asilimia 3.

Ukubwa wa mtaji wa soko nao ulishuka kwa asilimia 2.79 siku ya Ijumaa hadi kufikia shilingi trilioni 20.7 kutoka shilingi trilioni . Hii ilitokana na kushuka kwa bei ya hisa za TBL pamoja na kampuni ya Bia Tanzania (TBL).

Kwa upande wa sekta ya viwanda, kiashiria chake (IA) ilishuka kwa asilimia 36.6 baada ya bei ya hisa za TBL kushuka kwa asilimia 1.08.

Hata hivyo, kiashiria cha sekta ya huduma za kibenki na kifedha (BI) nacho kilipanda kwa asilimia 3.64 siku ya Ijumaa iliyopita kutokana na kuongezeka kwa bei ya hisa za DSE kwa asilimia 11.57.

Ripoti inaonyesha kwamba kiashiria cha sekta ya huduma za biashara (CS) kilishuka kwa asilimia 4.19 siku ya Ijumaa ya wiki iliyopita kutokana na kushuka kwa bei ya hisa za Swissport kwa asilimia 0.16. 

Kwa mujibu wa DSE, idadi ya wawekezaji wa ndani wanaouza hisa imeongezeka hadi kufikia asilimia 100 kutoka asilimia 33 mwezi Julai hadi Septemba 15 wakati idadi ya mapato ya mauzo kwa wawekezaji wa nje nayo ikiongezeka hadi kufikia asilimia 86 siku ya Ijumaa iliyopita kutoka wastani wa asilimia 81 kwa Julai- Septemba mwaka huu.

Mwisho


