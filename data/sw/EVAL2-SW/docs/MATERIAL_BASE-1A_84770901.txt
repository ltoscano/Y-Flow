
MALARIA KWA WATOTO BADO NI HATARI
Kila inapofika tarehe 25, Aprili kila mwaka, dunia huadhimisha siku ya malaria duniani. Siku hii iliadhimish K wa siku sita zilizopita.
Ni vigumu kuacha kutoa ufahamu wa ugonjwa huu kwani bado unaendelea kubaki kuwa tishio kwa watoto wa chini ya miaka mitano hasa katika nchi zilizo maeneo ya kitropiki ikiwamo Tanzania.
Sababu kubwa ya watoto wa chini ya miaka mitano kuwa katika hatari ya kupata malaria, inatokana na uchanga wa kinga yao ya mwili.
Pamoja na Tanzania kufanikiwa kupunguza vifo vya watoto chini ya miaka mitano bado ugonjwa huu unaendelea kuwa namba moja kwa kusababisha vifo na kuumwa kwa watoto wa chini ya miaka mitano. Ugonjwa huu unatibika na kuzuiwa kuenea endapo ushauri wa kitalaamu utazingatiwa kwa wanajamii.
Kuchelewa kupata matibabu hasa kwa malaria inayosababishwa na wadudu wa malaria aina ya Falciparum ni moja ya sababu inayochangia watoto kupata malaria kali ambayo huambatana na madhara yanayoweza kusabababisha kifo.
Madhara yanayoweza kujitokeza ni pamoja na upungufu mkali wa damu, figo kushindwa kufanya kazi na kupoteza fahamu.
Kwa malaria ya kawaida mtoto anaweza kuonyesha kukosa raha, kukosa utulivu, kupoteza hamu ya kula na kutapika na kiashiria peke huwa ni homa. Dalili ya kutetemeka inaweza kuwapo au isiwepo.
Baadhi ya watoto wanaweza pia kuonyesha dalili ya kubadilika tabia ikiwamo kukosa shauku na mazingira yake, kukohoa na kuharisha.
Kwa upande wa malaria iliyo kali inaweza kuambatana na dalili na viashiria vya hatari ikiwamo kupoteza fahamu, homa kali (39 centigrade), kupata degedege la mwili mzima, kuwa dhaifu kiasi cha kushindwa kusimama, kupauka kutokana na upungufu wa damu.
Vilevile kutapika kila kitu anachokula, kuonyesha hali ya kuchanganyikiwa, kukosa utulivu, kupata mkojo wenye rangi nyeusi, kupumua kwa shida, mwili kuwa manjano (jaundice) na hali ya kuvuja damu.
Kipimo cha kisasa cha haraka na muda mfupi kijulikanacho kama MRDT ndiyo kinatumika kupima ili kubaini ugonjwa huu, kipimo hiki kinafanyika kuanzia ngazi ya zahanati kuendelea.
Dawa ambayo ndiyo inayotumika kutibu kwa malaria ya kawaida ni dawa mseto ya vidonge kama chaguo la kwanza wakati kwa malaria kali sindano ya mseto (artusinate) ndiyo cha chaguo la kwanza.
Mzazi au mlezi pale unapomwona mtoto ana homa au dalili mojawapo nilizotaja ni vizuri kufika katika huduma za afya mapema kwa ajili ya vipimo na uchunguzi.
Ni muhimu jamii kujenga utamaduni wa kutumia vyandarua vilivyowekwa dawaviuatilifu kama njia mojawapo ya kujikinga na ugonjwa malaria. 


