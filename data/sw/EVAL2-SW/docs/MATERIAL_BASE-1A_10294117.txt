
Bil. 5/- zatolewa ujenzi Magomeni Kota

September 27, 2016

SERIKALI imetoa sh. bilioni 5 kwa Wakala wa Majengo Tanzania (TBA) kwa ajili ya kuanza mradi wa ujenzi eneo la Magomeni Kota jijini Dar es Salaam. 
Akizungumza na waandishi wa habari Dar es Salaam jana Mkurugenzi Mtendaji wa TBA,Elius Mwakalinga alisema tayari wameshatambua mipaka ya eneo hilo na kufanya michoro watakavyojenga.
Alisema kuwa, wamepima eneo hilo na lina ekari 36 na ekari 13 ndizo zitakazotumika kujenga nyumba za watu waliathirika 644.
“Baada ya Rais kuzungumza na wakazi wa Magomeni Kota waliovunjiwa nyumba zao Septemba 6, mwaka huu na kutoa ahadi kwamba ndani ya miezi miwili ujenzi utaanza baada ya siku 14 alielekeza Wakala wa Majengo TBA kuanza ujenzi katika eneo hilo mara moja,” alisema Mwakalinga.
Alisema, Septemba 20, mwaka huu Rais alielekeza TBA kuanza ujenzi katika eneo hilo na kutoa sh.bilioni 5 kwa kuanzia.
Hata hivyo, wakala huyo alieleza kuwa ndani ya miezi 12 nyumba hizo zitakuwa zimeshakamilika na waathirika watapata nyumba hizo.
Alisema, eneo h i l o wameshapima vizuri na michoro imeshakamilika namna zitakavyojengwa na kutakuwa na eneo nzuri la kupikia mamantilie zikiwemo bustani.
Alisema, TBA wanajenga majengo mengi kwa gharama nafuu hivyo wameshaanza kazi waliyopewa na Rais na wataifanya kwa umahiri mkubwa.
Hivi karibuni Rais Dkt. John Magufuli alizungumza na wakazi wa kota za Magomeni na kuwaahidi kuwapatia nyumba waliobomolewa wote na ndani ya miezi miwili ujenzi utaanza.


