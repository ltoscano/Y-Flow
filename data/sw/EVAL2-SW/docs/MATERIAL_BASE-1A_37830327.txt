Dini zisiwe chanzo cha tofauti zetu
Mar 18, 2015

JAMBO moja ambalo li wazi sasa ni kwamba, taratibu, misingi ya Utaifa wetu imeanza kumongâ€™onyoka kwa sababu mbalimbali zikiwamo ukabila, ukanda na mbaya udini.
Haya ni mambo ambayo Taifa letu liliweza kujitapa duniani kote kwamba limeyamaliza miaka 30 iliyopita. Wakati huo, haikuingia akilini kwamba tunaweza kuanza kutofautiana kwa sababu za kidini.
Mtu kama Baba wa Taifa, Mwalimu Julius Nyerere, sijui atajisikiaje pale atakapoamka na kuambiwa kwamba eti Wa tanzania siku hizi wanagomba kwa sababu ya suala la nani achinje nyama !
Tofauti hizi zilikuwa zinaonekana hapa na pale lakini sasa inaonekana tunaelekea kubaya zaidi. Kama kuna kitu ambacho kimeanza kuweka wazi mambo haya, basi mchakato huu wa Katiba umefichua mengi.
Viongozi wa dini wamekuwa mstari wa mbele katika kuelimisha wananchi juu ya nini wanatakiwa kufanya. Dini zile ambazo tunaweza kuziita Kuu hapa nchini; Wakristo na Waislamu, kila moja inaleta matakwa yake binafsi.
Wapo Wakristo wanaopinga mchakato mzima. Wapo Waislamu wanaotaka suala la Mahakama ya Kadhi. Katiba hii, inaweza kupigiwa Kura ya Ndiyo au Hapana kwa sababu za kidini jambo ambalo baadhi yetu hatuliungi mkono.
Maslahi yetu kama Taifa hayatokani na dini zetu hata kidogo. Wakati wananchi wanapokosa dawa hospitalini, madawati shuleni na vijana wanapokosa ajira, hakuna dini inayofaidi wala kuumia. Wote kama Wa tanzania tunaumia.
Tusisahau pia kwamba dini hizi ambazo zinaweza kutugombanisha ni dini za kimapokeo ambazo hazina asili yoyote na babu zetu. Hizi ni dini za kigeni ambazo hazitakiwi kabisa kutumika kutuvuruga.
Tunapotaka kutafuta Katiba Bora, tusiitafute kwa kufuata imani zetu za kidini. Tuitafute kwa kutazama maslahi ya Taifa yetu. Kwa kuangalia Umoja na Tunu za Taifa letu. Kama kila mtu atataka kuiridhsiha dini yake na akaweka nyuma maslahi yetu kama Taifa, Katiba Bora haitapatikana.
Tutakuwa tunatafuta Katiba ya kidini. Tutakuwa tunatafuta Katiba ya kikabila. Mustakabali wetu kama Taifa utakuwa shakani. Na hii ni hatua ambayo sote hatutaki kuona ikifikiwa.


