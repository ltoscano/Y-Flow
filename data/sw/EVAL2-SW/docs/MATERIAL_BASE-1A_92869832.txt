
Tanga watakiwa kuchangamkia fursa

Imeandikwa na Anna Makange, Tanga

Imechapishwa: 08 Septemba 2016

MKUU wa Mkoa wa Tanga, Martin Shigella amewahimiza wananchi kujiandaa ili kuhakikisha wananufaika kiuchumi na fursa za kibiashara kupitia biashara ya mafuta yanayoshushwa katika Bandari ya Tanga.

Alitoa mwito huo wakati akizungumza na watendaji wa Mamlaka ya Usimamizi wa Bandari (TPA) kwa upande wa Tanga wakati wa ziara yake ya kikazi iliyofanyika jana jijini humo.
Shigella alisema kwa kuwa kasi ya ongezeko la shehena ya mafuta yanayoshushwa Tanga imekuwa ikiongezeka siku hadi siku kutokana na kuboreshwa kwa mazingira mazuri ya biashara hiyo, kuna umuhimu kwa wakazi kujipanga ili kunufaika na furasa hiyo. 
"Nimefarijika kusikia hapa kwamba kiasi cha mafuta yanayoshushwa kupitia Bandari ya Tanga kinaongezeka siku hadi siku na hata idadi ya meli zinazoshusha hii bidhaa inaongezeka, hivyo lazima Tanga tuifanye iwe kituo kikubwa cha biashara kupitia haya mafuta yanayoshushwa hapa," alisema.
Aidha, alisema katika kuhakikisha mpango huo unafanikiwa, TPA na wadau wa mafuta kushirikiana kuweka mkakati wa pamoja utakaosaidia kupanua uwekezaji na biashara ya mafuta.
"Kuna umuhimu wa kuwepo miundombinu ya kutosha ya mafuta ili wafanyabiashara wa kampuni mbalimbali waweze kuyahifadhi hapa hapa Tanga kwa ajili ya kuyauza, tofauti na ilivyo sasa ambapo ni kampuni moja tu ndiyo inayojihusisha na biashara hiyo ya ushushaji mafuta," alisema.
Awali Mkuu wa Bandari ya Tanga, Henry Arika akisoma taarifa ya utendaji wa bandari hiyo, alisema kuanzia Julai mwaka 2015 serikali iliruhusu kupitishwa shehena ya petroli ili kuhudumia mikoa ya Tanga pamoja na ile inayounda Kanda ya Kaskazini na Jamhuri ya Kidemokrasia ya Congo(DRC).
"Kiasi cha shehena ya mafuta kinachoshushwa kimeweza kuongezeka kutoka wastani wa tani 13,000 kwa mwezi hadi kufikia tani 23,000 kwa mwezi. Pia idadi ya meli zinazofika kwa ajili ya kushusha bidhaa hiyo zimeongezeka na kufika wastani wa meli mbili kila mwezi hivi sasa," alisema.
Akizungumzia mradi wa ujenzi wa Bandari ya Mwambani ambayo inalengwa kuhudumia nchi za eneo la Maziwa Makuu, alisema kazi ya upembuzi yakinifu ilishakamilika na sasa serikali inaendeleza mchakato wa kupata mkandarasi wa ujenzi ambaye ni mzawa ili aweze kufanya kazi hiyo.


