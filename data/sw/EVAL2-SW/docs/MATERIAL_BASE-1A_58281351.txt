
Nguruwe amla mtoto mchanga
LANGAS MTOTO mchanga mwenye umri wa siku moja jana aliliwa na nguruwe wa kurandaranda baada ya kutupwa na mamake kando ya barabara katika kijiji cha Charunya kwenye mtaa wa mabanda wa Langas mjini Eldoret. 
Kulingana na ripoti wenyeji wa eneo hilo walipata mabaki ya mwili wa mtoto huyo katika sehemu alikotupwa na kuliwa na nguruwe saa mbili asubuhi baada ya kisa hicho kutendeka.
Bw Fred Wanjau, mmoja wa wakaazi, alisema kwamba alipatana na mabaki ya mwili huo alipokuwa ameenda kutupa taka kwenye jaa moja la taka kando ya barabara kwenye kijiji hicho na kisha kumuona nguruwe akila mwili wa binadamu. 
“Ilikuwa mwendo wa saa mbili hivi wakati ambapo nikwenda kutupa taka inje ya nyumba ndiposa nilimwona nguruwe akila kitu kisio cha kawaida ndiposa nikakaribia na kuona mabaki ya mwili ya motto mchanga,” alisema Bw Wanjau.
SHUHUDIA Kulingana na Bw Wanjau, aliweza kupasua mbarika ambapo majirani waliweza kuja kushuhudia na kusaidia katika kumfurusha nguruwe mla mtu.
“Ilikuwa kisa cha kutisha sana ambacho kilinifanya nipasuwe mbarika ambapo majirani waliweza kuja kushuhudia na kisaidia katika kumfukuza nguruwe huyo,”
alisema Bw Wanjau.
Wakazi hao sasa wanataka uchunguzi ufanywe ili kubaini aliyemtupa mtoto huyo mahala pale ili aliwe na nguruwe huku wakidai kwamba huyo ni mtoto wa tatu kutupwa sehemu hiyo.
“Hiki ni kisa cha tatu maana mwaka jana tuliweza kuwaokoa watoto wawili wachanga kwenye visa tofauti. Hatujui ni nani anafanya mambo kama haya?” walihoji.
Na GERALD BWISA


