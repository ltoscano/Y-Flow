
Rais asiwapuuze wanaolalamika katika TNA
Na WANDERI KAMAU
HATUA ya Mbunge wa Igembe Kusini Mithika Linturi ya kusukuma hoja yake ya kutokuwa na imani na Waziri wa Ugatuzi Anne Waiguru, inaashiria kutotosheka kwa jamii za Mlima Kenya katika serikali ya Jubilee.
Tishio hilo limemuacha Rais Uhuru Kenyatta katika hali ya wasiwasi, jambo linaloonekana kuwa mtikiso mkuu kwa umoja wa kisiasa wa jamii za Mlima Kenya ambazo ni Wakikuyu, Wameru na Waembu.
Mkondo wa kisiasa wa jamii za GEMA umekuwa mmoja tangu kuanzishwa kwa mfumo wa vyama vingi vya kisiasa nchini mnamo 1992.
Kwa mfano mnamo 1992, jamii hizi kwa pamoja ziliuunga mkono mgombeaji wa urais wa chama cha Ford Asili Kenneth Matiba, ambaye alishika nafasi ya pili katika uchaguzi huo, baada ya Rais Mstaafu Daniel arap Moi.
Mkondo huo ulidhihirika baadaye 1997 na 2007, jamii hizo zilipomuunga mkono Bw Mwai Kibaki kuwa rais wa tatu wa Jamhuri ya Kenya.
Hali ilivyo sasa ni kwamba huenda kwa mara ya kwanza katika historia ya kisiasa ya Mlima Kenya umoja wa jamii hizo ukasambaratika.
Ni jambo la kushangaza kuona baadhi ya wabunge wa TNA kutoka eneo la Kati wakimpinga hadharani Rais Kenyatta kuhusu baadhi ya misimamo yake, jambo ambalo ni nadra hasa kwa viongozi wanaofaa kumtetea kiongozi wao hata akikosa.
Uasi huo ulidhihirika mara ya kwanza wabunge wa TNA walipoungana na upinzani kupinga hatua ya rais kulipa Sh1.4 bilioni kwa kampuni zinazohusishwa na kandarasi za Anglo Leasing. Ni wabunge wachache tu waliojitokeza kumtetea. 
Na wakati huu, wabunge wengi wa eneo hilo wameonekana kuasi wito wa rais wa kumtetea Bi Waiguru licha ya kufanya mkutano maalumu nao katika Ikulu ambapo aliwasihi watupilie mbali mpango huo.
Kimantiki, ishara kuu ya mitafaruku na uasi huo ni kwamba kama itaendelea, itabidi rais zzingatie matakwa ya wabunge hao la sivyo anaweza kujikwaa vibaya kisiasa.
Wabunge wengi wa TNA hawajaonekana wakijitokeza wazi kumtetea Rais Kenyatta isipokuwa tu Kiongozi wa Wengi katika Seneti Kithure Kindiki na wengine wachache.
Ikizingatiwa kuwa tayari jamii ya Wakamba haimo tena katika umoja wa kisiasa wa GEMA, lalama hizi zinapaswa kuwa onyo kwa Rais Kenyatta kuwa mashua ya TNA si salama hata kidogo.
akamau@ke.nationmedia.com


