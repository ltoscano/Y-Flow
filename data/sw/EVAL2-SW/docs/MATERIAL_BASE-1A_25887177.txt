
Wahusika wa majengo mabovu waadhibiwe
Na LEONARD ONYANGO
JENGO liliporomoka Makongeni, Nairobi Desemba 2014.
Wahusika MAAFA yanayotokana na mikasa ya kuporomoka kwa majumba ya makazi katika maeneo ya mijini ni sharti yazuiliwe.
Katika kipindi cha wiki tatu zilizopita, zaidi ya Wakenya 10 wamepoteza maisha yao huku kadha wakijeruhiwa baada ya kuangukiwa na majengo mabovu katika mitaa ya Makongeni na Huruma jijini Nairobi.
Vifo hivyo vinasababishwa na watu walafi wanaotaka kujinufaisha kibinafsi kwa kujipatia fedha za haraka huku wakihatarisha maisha ya wenzao.
Ufisadi ni miongoni mwa sababu kuu zinazosababisha ongezeko la ujenzi wa majengo yasiyokidhi viwango vilivyowekwa.
Majumba yanayoporomoka yamejengwa kwa kutumia vifaa feki ambavyo havikubaliki kisheria.
Kulingana na sheria, kabla ya jumba la makazi kupangishwa, ni lazima liwe limekaguliwa na kuidhinishwa na wataalamu kwanza. Katika miji mingi humu nchini, kuna mamia ya majumba ambayo yamejengwa kiholela bila kufuata sheria.
Je, nani amekuwa akiidhinisha majengo haya duni ambayo yamekuwa yakiangamiza maisha ya Wakenya wasio na hatia kiholela? Serikali ni sharti ipatie kipaumbele maisha ya raia wake kwa kuzuia vifo vya aina hii ambavyo vinaweza kuepukika. 
Badala ya kusubiri kuwafikisha mahakamani wamiliki wa majengo yanayoporomoka, serikali haina budi kuweka mikakati kabambe itakayozuia kutokea kwa mikasa hiyo.
Hatua ya Rais Uhuru Kenyatta kuagiza Wizara ya Ardhi, makazi na Ustawishaji wa Miji kwa ushirikiano na serikali ya kaunti ya Nairobi zikague majengo yote jijini Nairobi inafaa.
Majumba yote ambayo yatapatikana yamejengwa bila kuzingatia viwango vilivyowekwa baada ya kukamilisha ukaguzi huo ni sharti yabomolewe na hata wahusika kufikishwa mahakamani kujibu mashtaka ya kujaribu kuhatarisha maisha ya watu.
Wahandisi na wanakandarasi pia wanafaa kuchunguzwa ili kubainisha walaghai ambao wamekuwa wakijenga majumba yasiyofaa. Serikali inafaa pia kuchunguza maafisa wa serikali ambao wamekuwa wakipokea hongo na kuidhinisha matumizi ya majengo yaliyokidhi ubora.
Maafisa wa aina hiyo wanafaa kutimuliwa na hata kuchukuliwa hatua kali za kisheria.
Bodi ya Kitaifa ya Kusajili Wahandisi na Masoroveya wa Kuhakiki Ubora na Mamlaka ya ya Kusimamia Ujenzi nchini pia zinafaa kukabiliana vikali na wahandisi ambao wanahusika na ujenzi wa majengo duni.


