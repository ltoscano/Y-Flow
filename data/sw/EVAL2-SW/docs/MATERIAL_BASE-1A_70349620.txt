
Wawili kortini kwa njama ya kupindua serikali ya Gambia
WASHINGTON, Amerika WAENDESHA mashtaka Jumatatu waliwashtaki wanaume wawili kwa njama ya kupindua serikali ya Gambia katika jaribio lililotibuka ambalo lilinuia kurejesha demokrasia katika taifa hilo dogo la magharibi mwa Afrika.
Papa Faal aliye na uraia wa Amerika na Gambia pamoja na mkazi wa Amerika Cherno Njie walikamatwa nchini Amerika baada ya kurejea kutoka Gambia.
Walikuwa wameenda kusaidia kutekeleza jaribio hilo la Desemba 30 dhidi ya serikali ya Rais Yahya Jammeh, kulingana na Idara ya Mahakama ya Amerika.
Faal, 46, alitarajiwa kuwasili kwa mara ya kwanza kortini siku ya Jumatatu nyumbani Minnesota, huku Njie, 57, anayeishi Texas akitarajiwa kufika katika mahakama ya wilaya mjini Baltimore, Maryland Jumatatu hiyo.
“Washtakiwa hawa wameshutumiwa kwa njama ya kupindua kwa nguvu serikali ya kigeni, kinyume cha sheria ya Amerika,” Mwanasheria Mkuu wa Amerika Eric Holder alisema katika taarifa.
“Amerika inashutumu vikali njama kama hizi. Kupitia mashtaka haya, Amerika imejitolea kuhakikisha wanawajibika kikamilifu kwa vitendo vyao.” akasema.
Na AFP


