
RC ataka wakazi wa Dar-Pori kuheshimu sheria za mpakani

Imeandikwa na Mwandishi Maalumu, Nyasa

Imechapishwa: 15 Oktoba 2016

MKUU wa Mkoa wa Ruvuma, Dk Binilith Mahenge ametaka wakazi wa Dar-Pori kuheshimu sheria za mipakani kwa kutoingiza siasa na kuacha kuwatumia watoto katika shughuli zao za kuchimba madini.

Kauli hiyo ameitoa wakati alipotembelea eneo hilo lililopo mpakani mwa Tanzania na Msumbiji na kufanya mazungumzo na wakazi wa eneo hilo ambalo kazi yao kubwa ni kusaka madini.
Kauli ya mkuu wa mkoa ilitokana na ombi alilolitoa Mwenyekiti wa Wachimbaji wa Madini kutoka nchini Msumbiji, Alexanda Ndekiso ambaye alitaka uongozi mkoa wa Ruvuma kuwataka wachimbaji wanaotoka Tanzania kuacha kuingiza mambo ya siasa katika mipaka ya Tanzania jambo linaloweza kuleta uvunjaji wa amani katika maeneo ya machimbo.
Akizungumzia kwenye kikao kilichofanyika katika mpaka unaotenganisha Dar â€“ Pori iliyopo Tanzania na kata ya Turo iliyopo Msumbiji, wakati alipokaribishwa katika kumpokea Mkuu wa Mkoa wa Ruvuma, Dk Mahenge aliyetembelea katika makazi ya wachimbaji wa Dar-Pori wilayani Nyasa, alisema siasa za kijinga zinaweza kuleta madhara makubwa kwa wakazi wa maeneo hayo.
Ndekiso pamoja na kuushukuru uongozi wa serikali ya Tanzania kwa kudumisha amani na utulivu katika mipaka ya Tanzania na Msumbiji alimsisitiza Mkuu wa Mkoa kuendeleza amani hiyo kwa kukemea watu wanaogeuza mipaka kuwa sehemu ya siasa.
Dk Mahenge akifafanua kuhusu maagizo yake kwa wakazi wa eneo hilo alisema kuwa vyama vya Frelimo na Chama Cha Mapinduzi (CCM) vimedumisha amani kutokana na vyama hivyo kuwa na sera nzuri na kwamba umoja huo uliojengwa kwa kuzingatia fikira sahihi za Rais wa Msumbiji, Samora Machel na Mwalimu Julius Nyerere ni lazima ulindwe.
Katika mkutano wake huo na Mkuu wa Mkoa, Dk Mahenge alishukuru mchango wa Ndekiso wa gramu tano za dhahabu yenye thamani ya shilingi 375,000 ili kusaidia kupunguza changamoto zilizopo katika zahanati ya Unyele. 
Pamoja na kufika Dar-Pori Mkuu huyo wa Mkoa alifanya ziara eneo la mpakani kwa lengo la kudumisha mahusiano ya undugu kati ya wananchi wanaoishi mpaka wa kati ya Msumbiji na Tanzania.
Katika ziara hiyo wananchi pia wameomba kukomeshwa kwa biashara ya kuwafanyisha watoto walio chini ya miaka 18, kauli ambayo iliungwa mkono na mkuu wa mkoa ambaye alisema kwamba sheria hairuhusu na yeye anapiga marufuku.


