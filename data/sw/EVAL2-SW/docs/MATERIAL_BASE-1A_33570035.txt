
TBL kusaidia wazalishaji malighafi

Imeandikwa na Basil

Imechapishwa: 18 Oktoba 2016

KAMPUNI ya TBL Group inakusudia kuendelea kushirikiana na wakulima wanaozalisha malighafi kwa ajili ya viwanda vyake ili kuhakikisha sekta ya kilimo inakuwa na kutoa mchango katika pato la taifa, ikiwamo kuboresha maisha ya wakulima nchini. 

Utekelezaji wa mpango wa kufanya kazi kwa kushirikiana na wakulima wadogo ulioanza kutekelezwa na kampuni hiyo kwa wakulima wa shayiri katika mikoa ya Kanda ya Kaskazini na wakulima wa zabibu mkoani Dodoma, umesaidia kuongeza ajira na kuboresha maisha ya wakulima.
Mkurugenzi wa Ufundi wa TBL Group, Gavin Van Wijk aliyasema hayo katika mahojiano maalumu kuwa mpango wa kilimo shirikishi unaotekelezwa katika mikoa ya Arusha na Kilimanjaro mbali na kuinua hali za maisha ya wakulima pia unanufaisha wananchi zaidi ya 3,000 wanaojipatia ajira katika utekelezaji wake.
Aliyataja makundi yanayonufaika na mpango huu, kuwa ni vibarua wanaofanya kazi shambani ya kupuliza dawa, madereva wa matrekta wanaolima katika mashamba hayo na kuvuna, vibarua wa kupakia mazao na kuyashusha, wasafirishaji na watengenezaji na magunia ya kupakia mazao.
Alisema mbali na wanaonufaika katika hatua mbalimbali za utekelezaji wakulima wa shayiri katika mikoa ya Arusha na Kilimanjaro, tayari wameanza kuonja matunda ya ushirikiano huo kwa kuwa wanawezeshwa kuendesha kilimo cha kisasa, kupatiwa pembejeo, mbegu na wataalamu wa kutoa ushauri na wanakuwa na soko la uhakika kwa ajili ya kuuza mazao yao, hali ambayo imebadilisha hali zao za maisha kuwa bora.
Aliongeza kuwa matarajio ya mafanikio ya mpango huo katika kipindi cha mwaka 2015 hadi 2020, ni kukua kwa asilimia 44 katika nchi 10 ambako umeanza kutekelezwa na inakadiriwa kuwapo ongezeko la uzalishaji mazao kutoka tani 300,000 hadi tani 600,000.
Mapema mwaka huu, Kamati ya Bunge ya Viwanda, Biashara ya Mazingira ilitembelea wakulima wa shayiri wanaoshirikiana na TBL Group ambapo baadhi ya wajumbe wa kamati hii walipongeza mpango huu wa kushirikiana na wakulima kuwa utainua sekta ya kilimo nchini kwa haraka na kuboresha maisha ya wakulima.


