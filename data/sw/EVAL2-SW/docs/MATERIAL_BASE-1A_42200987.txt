
Wawekezaji wa nje watawala DSE
Jun 30, 2016

WAWEKEZAJI kutoka nje ya nchi wamezidi kutawala ununuaji wa hisa katika soko la hisa la Dar es Salaam (DSE) ikilinganishwa na wawekezaji wa ndani. 
Kwa mujibu wa ripoti za soko hilo, idadi kubwa ya hisa na mauzo yanayopatikana kwa sasa yanatokana na ushiriki mkubwa wa wawekezaji wa nje.
Ripoti za soko zinaonyesha kwamba kuanzia Aprili hadi Juni 22 mwaka huu, kiasi cha shilingi bilioni 79 zimepatikana kwenye mauzo ya hisa, wakati ambapo wawekezaji wa nje wakiingiza shilingi bilioni 73.8 kwenye soko, ambayo ni zaidi ya asilimia 90.
Ongezeko kubwa la idadi ya wawekezaji kutoka nje ni matokeo ya kulegezwa kwa masharti kwa wawekezaji hao, ambayo awali yalikuwa na ukomo.
Katika utaratibu wa awali kabla ya mabadiliko, wawekezaji kutoka nje ya nchi waliruhusiwa kununua hisa hadi asilimia 60 ya kampuni zilizoorodheshwa kwenye soko, lakini hivi sasa ukomo huo umeondolewa katika utaratibu mpya.
Kwa hali hii, kuna uwezekano mkubwa wa Soko la Hisa la Dar es Salaam kutawaliwa na wawekezaji wa nje kwani wengi wao hununua hisa na kukaa nazo muda mrefu tofauti na Wa tanzania wengi ambao huziuza mara kwa mara.
Kwa robo ya pili ya mwaka jana, kiasi cha shilingi bilioni 284 zilipatikana kutoka kwenye biashara za hisa na wawekezaji wa nje walichangia kiasi cha shilingi bilioni 244.7.
Katika kipindi cha Aprili-Juni 22 mwaka huu, asilimia 6.59 za wawekezaji wa ndani ndio walinunua hisa kwenye soko, wakati wawekezaji wa nje wakinunua hisa kwa asilimia 93.41.
Kwa robo ya pili ya mwaka jana (Aprili-Juni), manunuzi ya hisa kwa wawekezaji wa ndani yalikuwa ni asilimia 13.9 huku idadi ya manunuzi ya hisa kwa wawekezaji wa nje yakiwa asilimia 86.01.
Ripoti hiyo inaonyesha kwamba katika kipindi cha robo ya pili ya mwaka huu, shilingi bilioni 21.5 zilipatikana kutokana na uuzaji wa hisa za wawekezaji wa nje huku wawekezaji wa ndani wakiuza hisa zao zenye thamani ya shilingi bilioni 117.3.
Idadi ya uuzaji wa hisa kwa wawekezaji wa ndani imeongezeka kutoka asilimia 58.75 kwa robo ya pili ya mwaka jana hadi asilimia 72.5 kwa robo ya pili ya mwaka huu.
Hata hivyo mauzo katika soko hilo kwa robo ya pili ya mwaka inayoishia kesho, yatapungua ikilinganishwa na robo ya pili ya mwaka jana.
Ripoti zinaonyesha kwamba mauzo ha hisa katika soko yamepungua hadi kufikia shilingi bilioni 79 kwa robo ya pili ya mwaka huu toka shilingi bilioni 284.5 zilizopatikana robo ya pili ya mwaka jana.
Katika robo ya kwanza ya mwaka huu mauzo katika soko hilo yalipungua kwa asilimia 57 hadi kufikia shilingi bilioni 123 ikilinganishwa na robo ya nne ya mwaka ambapo mauzo ya hisa yalikuwa ni shilingi bilioni 287.
Hali ya kushuka kwa ushiriki wa wawekezaji wa ndani pia ilionekana katika kipindi cha robo ya nne ya mwaka jana (Oktoba hadi Desemba) ikilinganishwa na na robo ya kwanza ya mwaka huu.
Ripoti za soko zinaonyesha kwamba idadi ya mauzo yaliyopatikana kwa ununuaji wa hisa kwa wawekezaji wa nje iliongezeka hadi kufikia asilimia 93.6 kwa robo ya kwanza ya mwaka huu kutoka asilimia 89.8 katika robo ya mwisho ya mwaka jana.
Hata hivyo, kiasi cha mauzo yaliyopatikana kutokana na ununuaji wa hisa kwa wawekezaji wa ndani kilishuka kutoka asilimia 10.05 kwenye robo ya mwisho ya mwaka jana hadi kufikia asilimia 6.84 kwenye robo ya kwanza ya mwaka huu.


