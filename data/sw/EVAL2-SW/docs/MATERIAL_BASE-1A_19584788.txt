
Leopards yaagizwa iwape wachezaji ruhusa wahame
Na JOHN ASHIHUNDU

SHIRIKISHO la Soka nchini limeagiza AFC Leopards iwaachilie wanasoka Bernard Mang’oli na James Situma ili wajiunge na klabu za Posta Rangers na Tusker FC mtawaliwa. 
Wachezaji hao wameandikia klabu hiyo barua wakitaka iwaachilie waondoke baada ya tetesi za kukosa kulipwa mishahara yao kwa miezi mitatu mfululizo.
Wachezaji hao wametumia sheria ya shirikisho la kimataifa la FIFA inayomkubalia mchezaji kuvunja mkataba na klabu ambayo imeshindwa kumlipa kwa miezi mitatu mfululizo.
Leopards inakabiliwa na hali ngumu kufuatia madai ya hapo awali kwamba vilevile kipa wake Martin Musalia pamoja na kiungo mahiri, Humphrey Mieno wameomba waruhusiwe wajiunge na klabu nyingine.
Kadhalika, kuna madai kwamba mshambuliaji tegemeo, Noah Wafula amefanya mazungmzo na Tusker anayotamani kuichezea.
Lakini beki tegemeo wa AFC Leopards, Jackson Saleh amekanusha uvumi wa vyombo vya habari na kusema kwamba haendi popote.
Akizungmza na Taifa Leo jana, Saleh alikiri kufanya mazungmzo na maafisa wa Gor Mahia waliotaka kumsajili lakini akaamua kuendelea kuchezea Leopards.
Mkataba wake na mabingwa hao wa zamani ulimalizika jana, lakini amekubali ofa mpya baada ya kufanya mazungmzo na wakuu wa Ingwe.
Saleh alikuwa mwanafunzi na mchezaji wa shule ya St Anthonys ya Kitale na Western Stima kabla ya kujiunga na Ingwe mnamo 2013.
Matatizo ya Leopards yalianza baada ya Halmashauri ya Ukusanyaji Ushuru (KRA) kufunga akaunti yake kutokana na deni la mamilioni.
Juhudi za Ingwe kuelewana na KRA kutatua tatizo hilo la deni zimeambulia patupu.
Kadhalika, huenda beki wa kulia wa klabu hiyo, Edwin Wafula akajiunga na mabingwa wa Ligi Kuu, Gor Mahia. Mchezaji huyo ni miongoni mwa wanaotarajiwa kuvunja uhusiano wao na Ingwe baada ya kukaa bila kulipwa.
Kupitia kwa mtandao, nyota huyo alituma ujumbe akisema kwamba kulingana na sheria za FIFA yuko huru kujiunga na klabu yoyote inayomtaka. “Ninaendelea kufanya nao mazungmzo lakini hatujakubaliana, alisema Wafula ambaye zamani alikuwa mwanafunzi wa shule ya St Anthony -Kitale. Alijiunga na Leopards mnamo 2010 akitokea klabu ya JMJ Academy.
Alikubaliwa kwa mkataba wa kudumu mnamo 2011.
K’Ogalo imepoteza wachezaji wengi akiwemo mlinzi matata David Owino aliyejiunga na Zesco United nchini Zambia. Gor Mahia inaunda kikosi cha kushiriki katika michuano ya kuwania ubingwa wa Klabu Bingwa Afrika (CAF) itakayonaza mwezi ujao.


