
Kampuni yasaidia mil 50/- waathirika tetemeko

Imeandikwa na Mwandishi Wetu

Imechapishwa: 03 Oktoba 2016

KAMPUNI ya vinywaji baridi ya SBC Tanzania Limited (Pepsi) imemkabidhi Waziri Mkuu, Kassim Majaliwa Sh milioni 50 kwa ajili ya kusaidia waathirika wa tetemeko la ardhi lililotokea mkoani Kagera Septemba 10 mwaka huu. 

Tetemeko hilo liliua watu 17, kujeruhi wengine zaidi ya 200 huku likiacha mamia wakiwa hawana malazi, chakula na huduma nyingine za kijamii. 
Mtendaji Mkuu wa SBC Tanzania Limited (Pepsi), Avinash Jha amesema kampuni yake imeguswa na janga hilo la kitaifa na linaungana na wadau wengine kuchangia msaada kwa waathirika hao.
“Tunaunga mkono jitihada za serikali na Rais John Magufuli kusaidia waliopatwa na janga hili. Tupo pamoja ili kuwafariji waliopoteza ndugu, jamaa na rafiki ikiwamo na kuharibikiwa kwa makazi, miundombinu na kusababisha mamia ya watu kukosa huduma za msingi za kijamii,” alisema.
Jha aliyefuatana na maofisa kadhaa wa SBC Tanzania Limited (Pepsi), akiwemo mkuu wa kitengo cha mawasiliano wa kampuni hiyo, Alexander Nyirenda amemwambia Waziri Mkuu kuwa, hawana budi kusaidia jamii inayowazunguka kwa kuonesha moyo wa huruma.
Akitoa mfano wa misaada ya SBC Tanzania Limited, Mkurugenzi huyo alisema mwaka huu pekee wameshazawadia madawati zaidi ya 200 kwa shule ya msingi mkoani Dar es Salaam na kupitia ofisi ya mkoa wa Shinyanga, wametoa Sh milioni 20 ili kutatua uhaba wa madawati kwa wanafunzi.
Waziri Mkuu Majaliwa alishukuru uongozi wa kampuni hiyo na kusema kuwa msaada huo umefika wakati mwafaka kwani wakazi wa mkoa wa Kagera wanahitaji msaada wa kukarabati na kujenga makazi na miundombinu mingine.
“Nimefarijika kwa ushirikiano huu ambao mnautoa kwa serikali na kuonesha moyo wa upendo. Serikali itahakikisha msaada huu unatumika ipasavyo na haitasita kuwachukulia hatua wale wote wenye nia ya kuihujumu na kusababisha msaada kutowafikia walengwa,” alisema.


