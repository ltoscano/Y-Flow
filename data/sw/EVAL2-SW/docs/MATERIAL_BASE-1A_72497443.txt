
Aliyetimuliwa NCCR-Mageuzi alalamika kwa msajili

Imeandikwa na Lucy Lyatuu

Imechapishwa: 24 Oktoba 2016

ALIYEKUWA Makamu Mwenyekiti wa Chama cha NCCR-Mageuzi, Tanzania Bara, Leticia Masore, amepeleka malalamiko ya kusimamishwa uongozi na uanachama wa chama hicho kwa Msajili wa vyama vya siasa nchini. 

Halmashauri Kuu ya Taifa ya NCCR-Mageuzi, ilimsimamisha uongozi na uanachama, Masore, Julai 16 mwaka huu kwa tuhuma mbalimbali. 
Alisema alifanya hivyo kwa sababu msajili ndiye mwenye mamlaka ya kusajili majina ya viongozi wakuu wa vyama vya siasa, kwa mujibu wa kifungu cha 8A (1) na (2) cha Sura ya 258 ya Sheria ya vyama vya Siasa.
Alisema uchaguzi wake kuwa Makamu Mwenyekiti wa chama upande wa Tanzania Bara ulifanywa na Mkutano Mkuu kwa mujibu wa kifungu cha8 12B (1) cha Sheria ya Vyama vya Siasa, kwa hiyo malalamiko yake kwa ofisi ya Msajili yamefuata sheria.
“Msajili anayo mamlaka ya kukataa mmoja au viongozi wakuu kama kiongozi au viongozi hao hawana sifa zinazoendana na kifungu cha 10A (a), (b), (c) na (d) cha Sheria ya vyama vya Siasa,” alisema.
Alisema kwa sababu hii, siyo kweli kuwa kazi ya msajili ni kupokea majina ya viongozi wakuu bila kuangalia kama viongozi hao wana sifa za kuwa viongozi au la. 
Alisema mbali na kazi ya kusajili vyama vya siasa, msajili anayo mamlaka ya kufanya kazi zingine zilizoainishwa kwenye Sheria ya Vyama vya Siasa, hii ni kwa mujibu na kifungu cha 4 (4) cha sheria ya vyama vya siasa.
Masore alisema uamuzi utakaofanywa na msajili juu ya malalamiko yake, hautamfanya afikishwe au alalamikiwe katika mahakama yoyote hapa nchini, kwa mujibu wa kifungu cha 6 cha Sheria ya vyama vya Siasa.
Alidai kikao hicho cha Halmashauri Kuu ya chama hicho, kilimzulia tuhuma, kikazipokea, kikamjadili, bila kumpa haki yake ya kikatiba ya kusikilizwa na kumsimamisha uanachama na uongozi.


