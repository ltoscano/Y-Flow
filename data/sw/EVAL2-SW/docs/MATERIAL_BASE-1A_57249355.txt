
Shehena ya dawa yaibua maswali matano MSD, Muhimbili
Herieth Makwetta, Mwananchi hmakweta@mwananchi.co.tz
Dar es Salaam. Sakata la kutoweka kwa vifaatiba na dawa kwa kipindi cha miaka minne kutoka Bohari ya Dawa (MSD) kwenda Hospitali ya Taifa Muhimbili (MNH), limeibua maswali matano ambayo yanahoji usalama wa dawa hizo iwapo ziliwafikia walengwa au kulikuwa na upotevu.
Maswali hayo yamekuja kutokana na kauli ambazo zimekuwa zikitolewa na MSD ambazo zinakinzana na zile za uongozi wa MNH, huku ripoti ya CAG ikiashiria kuwapo kwa uwezekano wa upotevu wa dawa na vifaa hivyo bila ya uongozi wa hospitali hiyo kuwa na taarifa.
Licha ya MSD kuonyesha mbele ya vyombo vya habari juzi ankara 23 za uthibitisho wa kuwasilisha nyaraka hizo, Muhimbili wameendelea kugoma kukubali au kukataa iwapo dawa ziliwafikia, jambo linalozidi kuzua maswali kwamba walitoaje huduma kwa wagonjwa kwa kipindi chote bila dawa. 
Kwa kawaida Muhimbili inahudumia wagonjwa 1,200 hadi 1,500 kwa siku huku wagonjwa wa figo na moyo wakiitegemea zaidi hospitali hiyo kutokana na dawa za magonjwa hayo kuwa ghali zaidi.
Akizungumza na Mwananchi jana, mkurugenzi mkuu wa MSD, Lauren Bwanakunu alisema Muhimbili inaonyesha kushindwa kukubali suala ambalo liko wazi.
Alisema maswali kwao yanakuwa magumu kujibu kwa kuwa CAG aligundua tatizo hilo baada ya kukuta ankara 23 za hati za kupokelea mzigo ‘delivery invoice’ kutoka MSD na zile zilizoonyesha waliomba mzigo huo, pasipo kumbukumbu ya kupokelewa.
“Ieleweke kwamba CAG alizikuta nyaraka zetu pale, lakini zilikuwa hazijapokelewa rasmi. Kauli ya Muhimbili bado haijajibu chochote kama walipokea na hawajakubali kama ukaguzi ulifanyika kwao, bali wamezungukazunguka kiasi kwamba suala hilo linaendelea kuleta utata,” alisema Bwanakunu.
Alisema MSD imekuwa ikitoa ankara za mauzo pale tu inapopeleka mzigo yenyewe na si inapokiagiza kiwanda cha dawa kufikisha mzigo hospitalini hapo.
“Wanachopaswa wao kusema ni nakala za ankara walibaki nazo na wanazo, sisi tunachojua dawa tuliwafikishia. Kama si hivyo, Muhimbili ingehudumia vipi wateja kwa kipindi cha miaka minne? Kikubwa ni wao kueleza kwanini ripoti zao hazionyeshi kama walipokea mzigo? Maelezo yao hayajajitosheleza,” alisema Bwanakunu.
Alisema ili kuepuka kurushiana kauli baina ya mashirika hayo mawili, MSD imepeleka vielelezo Wizara ya Afya, Ustawi wa Jamii, Jinsia, Wazee na Watoto.
“Sisi tumewapelekea nyaraka zote. Wanachopaswa kufanya ni kujitathmini, wao ni wakaguliwa. 
Nimepeleka barua jana kwa katibu mkuu na Waziri Ummy Mwalimu. Sisi tupo wizara moja kwa hiyo tusionekane kama tunagongana angani, nimewapa nakala zote,”
alisema.
Akijibu hoja hiyo mkuu wa Kitengo cha Mawasiliano ya Umma cha Muhimbili, Aminiel Aligaesha alisema walishatoa ufafanuzi kuhusu utaratibu sahihi wa kupokea mizigo hospitalini hapo.
Alipoulizwa iwapo Muhimbili ilipokea dawa kutoka MSD kwa kipindi cha miaka minne, na ili jiendeshaje ikiwa haipatiwi dawa kama maelezo ya MSD yanavyodai alisema: “Inahitaji maelezo ya kina ili ufahamishwe vizuri kuhusu jambo hili. Tutatoa ufafanuzi kuhusu hili Jumatatu (leo),” alisema Aligaesha.


