
Tuungane kukomesha mauaji ya kikatili
REHEMA MATOWO
Mauaji ya kutumia mapanga katika mkoa wa Geita yamezoeleka masikioni mwa wananchi wa mkoa huo na kuonekana ni jambo la kawaida kwa wakazi wa mkoa huo .
Licha ya mauaji katika maeneo mengine kuwa jambo la kutisha katika mikoa ya kanda ya ziwa kwao ni sawa na mtu kuumwa malaria na kufariki.
Ni jambo la kusikitisha, kuhuzunisha na lisilokubalika kwa jamii, mauaji ya mapanga yanachafua taswira ya mkoa huu na kujenga taswira mbaya kwa kabila la Kisukuma ambalo linaaminika ni la watu watulivu, wastaarabu na wenye upendo, lakini ndani upo ukatili wa kutisha .
Jamii nyingi hutumia panga kama kifaa cha kukatia vitu mbalimbali, lakini kwa Mkoa wa Geita yamegeuzwa kuwa silaha ya kuangamiza wanawake kwa imani za kishirikina.
Takwimu za sensa ya watu ya mwaka 2012 zinaonyesha mkoa huo una idadi ya wanawake 878,475, lakini takwimu hizi huenda zikapungua kutokana na kuibuka mauaji ya kutisha dhidi yao.
Mikoa ya kanda hiyo ikiwamo Geita ilikithiri kwa mauaji ya watu wenye ulemavu wa ngozi; albino.
Hakuna anayekubaliana na mauaji ya mapanga ndiyo sababu imewafanya viongozi wa Serikali na jeshi la polisi kuumiza vichwa kutafuta dawa ya kutokomeza hali hii ambayo inaondoa sifa nzuri ya mkoa huo uliobarikiwa kuwa na madini mengi ya dhahabu.
Tayari Mkuu wa Mkoa wa Geita, Meja Jeneral Ezekiel Kyunga ameagiza uongozi kushuka hadi kwenye ngazi ya nyumba kumi.
Kazi kubwa ya wajumbe hao ni kujua idadi ya watu wake , kujua mgeni aliyeingia katika eneo lake na dhumuni la kuingia katika eneo hilo ili kukomesha matukio hayo ya mauaji.
Pamoja na jitihada za Serikali kuhakikisha mauaji ya mapanga yanatokomezwa na kuisha kabisa ni dhahiri kuwa peke yake haiwezi kwa kuwa mauaji hayo yanafanywa kwa siri kubwa na mbaya zaidi yanahusisha wanafamilia.
Hebu tushikane kwa pamoja na tupinge mauaji haya kwa nguvu zote kila mmoja akipaza sauti na kukemea ukatili huu.
Viongozi wa dini, mashirika yasiyo ya kiserikali, wanasiasa, waandishi wa habari na jamii kwa ujumla, tuungane kupinga mauaji haya kwakuwa haiingii akilini mtu kumuua mzazi wake kwa madai ya uchawi au mali.
Viongozi wa dini mlioko kwenye miji mbalimbali pelekeni injili kwenye wilaya na vijiji vya Mkoa wa Geita, yumkini maombi yenu yatasaidia na watu watakuwa na hofu ya Mungu kwakuwa wengi wanatajwa kutokuwa na dini jambo ambalo pia ni hatari.
Ni jambo la kusikitisha kwa Wilaya ya Geita kwa kipindi cha miezi mitatu zaidi ya watu 19 wameuawa kwa mapanga na wengi ni wanawake hizi ni takwimu za wilaya moja tu tukiwe kwa mkoa wenye wilaya tano kwa takwimu kama hizi zinaonyesha wazi hali ni mbaya.
Mauaji haya hayakubaliki popote duniani kwa mtu kutoa uhai wa mwenzake kama anachinja kuku na hakuna anayekamatwa. Hata akikamatwa ushahidi unakosekana kutokana na mauaji haya kufanywa kwa siri kubwa ndani ya jamii.
Yapo mengi yanayotajwa kuchangia mauaji kwa kutumia mapanga kama vile kuhusishwa na imani za kishirikina, tamaa ya mali, kulipiza kisasi na mengi yanafanywa kipindi hiki cha mavuno.
Jambo la kusikitisha wauaji wanaokodishwa baada ya kupewa kiasi kidogo cha fedha ili watekeleze mauaji hayo. Kuna tetesi hupewa ujira mdogo wa kati ya Sh50,000 hadi 200,000. 
Umoja wetu ni nguvu yetu kwa pamoja tushikamane tukemee na kulaani mauaji ya mapanga ambayo yanachafua taswira nzuri ya Mkoa wa Geita uliobarikiwa kuwa na kiasi kikubwa cha madini ya dhahabu.
Rehema Matowo ni mwandishi wa Mwananchi mkoani Geita. 0756919691 


