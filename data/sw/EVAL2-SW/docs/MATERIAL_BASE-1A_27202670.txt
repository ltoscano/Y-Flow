
Mashauriano ni muhimu kati yao kwa changamoto zinazotukabili kama nchi
MWAKA huu tungependa kuona mabadiliko kwa upande wa viongozi wetu wa kisiasa.
Mwaka uliokamilika jana tulishuhudia mienendo ambayo haifai kuonekana kutoka kwa viongozi wa taifa lolote linalojisifu kuwa lenye demokrasia.
Tukio baya zaidi lilihusu vurugu wakati wa kujadiliwa kwa mswada wa marekebisho ya sheria za usalama bungeni.
Inafaa mwaka huu viongozi watambue nchi hii haimilikiwi na watu wachache wala chama.
Ni muhimu kuwepo kwa mashauriano baina ya viongozi wa pande zote ili kutafuta suluhisho kwa changamoto zinazotukabili kama taifa.
Walio katika serikali, hawafai kamwe kujigamba kwa wingi wao na kubagua wale walio upande wa upinzani.
Kwa upande wao, viongozi wa upinzani hawafai kutumia nguvu wala maandamano kushinikiza serikali iwasikize.
Tunafahamu kila mmoja anataka kujionyesha kuwa bora zaidi mbele ya umma, lakini inafaa ikumbukwe hakuna ubora utakaoonekana iwapo kuna mizozo ya mara kwa mara.
Nchi hii ni yetu sote na hatufai kubaguana katika kuijenga.
MWANAMAONI, Nairobi.
Ajali barabarani zaua wengi INASIKITISHA kusikia au kuona kwenye vyombo vya habari jinsi wananchi wanavyopoteza maisha yao kwa mikasa tofauti.
Kwa mfano, katika Kaunti ya Migori, familia moja ilipoteza maisha yao walipokuwa wakisafiri na gari lao kwenda kusherehekea sikukuu.
Kwa bahati mbaya wote kwenye gari hilo walikufa. 
Kwa hivyo ningependa kutahadharisha wananchi kuwa hata tunapoendesha magari yetu tusiwe na haraka kwani maisha ni mujhimu kuliko gari.
Tunapokamilisha sherehe tuwe waangalifu tunaposafiri.
MWANAMAONI, Nairobi.
Visa vya mauaji vyazidi VISA vya mauaji vimezidi nchini. Wanawake wawili waliouawa Garissa wametenda lipi baya ndiposa kukatizwa maisha haraka hivyo? Inawezekanaje watu waje tu na kuanza kulipua tu risasi bila hata kuongea? Hivi visa vinasomwa vinadhibitisha tu kwamba hata sheria kali ya usalama kupitishwa bado mauaji yatakuwepo.
Si vyema watu kupoteza maisha yao tu vivi hivi, na huku tunasema Kenya tuna usalama wa kutosha.
Usalama haupo tena ndio maana wauaji wanaona kuua mtu si jambo gumu.
Na hata wakishikwa watalipa hongo tu na kuachiliwa au wanatumwa na wakubwa katika serikali na wanajua tu kwamba hamna kitu watatendewa hata wakishikwa.
SUSAN MUNYWOKI, Nairobi.
Waziri azime uhasama wao WAZIRI mpya wa Usalama Joseph Nkaissery ashughulikie uhasama uliopo kati ya kikosi cha polisi na askari tawala.
Tena ang’oe mizizi ya ufisadi ambayo imekita katika vikosi vya polisi na ang’amue ndani yao kuna wao ambao wanashirikiana na wahalifu kama kundi la Al-Shabaab.
Vile vile, ajaribu kuangalia mazingira ambayo polisi huishi na hufanyia kazi ili yaboreshwe na vifaa viwe vya kisasa ili kukabiliana na wahalifu. 
PETER ONESMUS CHEGE, Nyahururu.
Jumuia iharakishe umoja MIKAKATI ya Jumuia ya Afrika Mashariki kuleta umoja zinafaa kuharakishwa.
Kufikia sasa tumeona utekelezaji wa mikakati kadha ambayo imeleta afueni hasa kwa wanaofanya biashara katika mataifa wanachama. 
Itakuwa vyema kutekeleza mikakati mingine yote iliyosalia ili maazimio yaliyopo yapate kufanikishwa haraka iwezekanavyo.
Umoja wa Afrika Mashariki utafanikisha uchumi wa mataifa na eneo hili kwa jumla.
Umoja huo pia unaweza kuleta uwiano zaidi na kuzuia uwezekano wa mashambuliano hasa katika maeneo yaliyo mpakani.
WINNIE NAFULA, Mumias.
Kaimenyi atoe kauli KILA mtu angependa ajitayarishe kwa jambo fulani kabla siku yenyewe ifike.
Hii ni tofauti na Waziri wa Elimu, Prof Jacob Kaimenyi, ambaye hataki kutoa kauli yake kuhusu iwapo karo za shule za upili zitabaki kama kawaida au wazazi watahitajika kulipa zaidi.
Waziri sio tu wazazi wanasubiri kauli yako bali hata wanafunzi na bodi za shule wasubiri kauli yenyewe, kwani kwa wazazi watajua jinsi watakavyofanya shule zikifunguliwa.
Tungependa kusikia msimamo rasmi wa serikali kuhusu suala hili haraka iwezekanavyo kabla shule kufunguliwa. 
MILLICENT RANDA, Maringo, Nairobi.


