
Salama Jabir ana mchango mkubwa katika muziki nchini
Sep 22, 2016

KATIKA watangazaji maarufu zaidi nchini Tanzania kwa miaka kadhaa sasa, Salama Jabir ni miongoni mwao. Ni watu wachache katika kundi la vijana hawamfahamu mwanadada huyu. Alianza kupata umaarufu pale alipoanza kutangaza katika kituo cha East African Radio FM na TV na baadae kuwa jaji katika mashindano ya kupata nyota chipukizi wa muziki nchini katika kituo cha television cha ITV.

Utangazaji wake akiwa katika kituo cha redio ambacho kinarusha matangazo yake katika mataifa ya jumuia ya Afrika Mashariki na akiwa jaji katika mashindano ya Bongo Star Search ndiyo yaliyonifanya binafsi na wengine wengi kuvutiwa naye.

Hii ni kutokana na ujasiri wake wa kumweleza mtu ukweli pale anapofanya vibaya. Katika mashindano ya Bongo Star Search, ilikuwa ni kawaida kumsikia akimwambia wazi mshiriki kuwa “wewe hujui kabisa kuimba, tafuta kazi nyingine.”

Jambo hili kwa kweli lilikuwa likinifurahisha kutokana na ukweli kwamba, kwa sehemu kubwa mawazo yetu yalikuwa yakifanana.

Ni jambo la wazi kabisa kwamba, maendeleo yaliyopatikana katika nyanja ya muziki wa kizazi kipya yamechangiwa kwa kiasi fulani na mwanadada huyu machachari. Alikuwa akisema wazi pale ambapo hakufurahishwa na mpangilio mzima katika video ya wimbo fulani ambao anakuwa anauzungumzia na kwa kiasi kikubwa wasanii walikuwa wanabadilika. Ningefurahi sana kama jambo hilo lingekuwa linafanyika katika tasnia ya filamu nchini, maana labda leo tungeshuhudia maendeleo kama yale yaliyopo kwenye muziki.

Kipindi cha Mkasi kimekuwa maarufu sana nchini na hata nchi jirani kwa sababu ya Salama Jabir. Pamoja na kasoro ndogo ambazo wadau wengi wamekuwa wakilalamikia, lakini ukweli unabaki pale pale kwamba kipindi hicho cha runinga kinaburudisha kwa sehemu kubwa.

Basi turudi kwenye mitandao ya kijamii. Katika Twitter, Salama Jabir anawafuasi wasiopungua 315,189. Idadi hii inazidi ile ya wasanii wakubwa katika bongo Flava kama MwanaFA na AY, hata Profesa Jay. Hilo pekee linaonesha umaarufu wake na labda kupendwa kwake miongoni mwa wanajamii.

Anafuata (follow) jumla ya watu 960, miongoni mwao ni ukurasa wa Devils of United ambao unaashiria kuwa ni mpenzi na mshabiki wa Manchester United. Kitu kingine kinachoonyesha wazi kuwa ni mshabiki wa timu hiyo ni pale alipoandika hivi kwenye twitter, “Kuhusu @ManUtd nafurahi mnacheka sasa, maana huko mbeleni tukijaaliwa sisi tutakuwa tunacheka kukufunga wewe na timu yako.”

Pia anawafuata watu maarufu kama Paul Pogba, mchezaji ghali zaidi duniani kwa sasa wa Manchester United, mwanamuziki Vivian wa kutoka nchini Kenya na mcheza tenisi wa Ujerumani Angelique Kerber.

Pia anamfuata Rais wa Awamu ya Tatu wa Tanzania, Benjamin Mkapa.

Sehemu kubwa ya mambo ambayo hupenda kuwashirikisha wanaomfuata ni yale yanayohusiana na vipindi vya televisheni ambavyo anaongoza na pia masuala ya michezo na burudani kwa ujumla.

“Asante kwako kwa kuangalia @NgazKwaNgaz kipindi kinarudiwa kesho saa sita na nusu mchana kwa @eastafricatv mpaka wakati mwengine inshaallah…”

Pia yupo katika Facebook, japo haitumii sana kama ilivyo kwa twitter.

Ni kazi nzuri anaifanya hasa kwa maendeleo ya burudani hapa nchini na pia katika mataifa yanayounda Jumuiya ya Afrika Mashariki. Mimi namuunga mkono, na naamini wengi wetu tunafanya hivyo. 

Mwisho


