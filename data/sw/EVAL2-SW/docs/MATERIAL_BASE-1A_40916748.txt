
Jela miaka 30 kwa kunajisi mtoto

Imeandikwa na Francisca Emmanuel

Imechapishwa: 18 Septemba 2016

MUUZA mitumba, Rashid Mohamed (32) ambaye ni mkazi wa Chanika Dar es Salaam, amehukumiwa kifungo cha miaka 30 jela baada ya kupatikana na hatia ya kumnajisi mtoto wa miaka 13.

Akisoma hukumu hiyo jana, katika Mahakama ya Wilaya ya Ilala, Hakimu Mkazi Mwandamizi, Juma Hassan alisema kuwa Mahakama imeridhishwa na ushahidi uliotolewa na upande wa mashitaka.
Alisema upande huo wa mashitaka ulileta mashahidi sita ambao waliweza kuithibitishia mahakama bila ya kuacha shaka.
Kabla ya kutolewa kwa hukumu hiyo, Wakili wa Serikali, Grace Mwanga aliiomba Mahakama hiyo kutoa adhabu kali ili iwe fundisho kwa wote wenye tabia chafu kama hiyo ambazo hazipendezi kwa jamii.
Inadaiwa kuwa mshitakiwa alimtuma mtoto huyo kwenda dukani kununua sharbati na kuondoka naye kwenda nyumbani kwake alikoishi na mtoto huyo kwa siku 45.
Mtoto huyo pia inaelezwa kuwa alikuwa akishiriki katika shughuli za kuuza mitumba na kazi za nyumbani kwa mshtakiwa. Inadaiwa Desemba 15, mwaka jana, maeneo ya Chanika wilayani Ilala, mshitakiwa alimnajisi mtoto wa miaka 13, huku akijua kufanya hivyo ni kosa kisheria.
Wakati huohuo wakazi wawili wa Gongo la Mboto, Samwel Frank (25) na Fatuma Salum wamepandishwa kizimbani katika Mahakama ya Wilaya ya Ilala wakikabiliwa na mashtaka mawili tofauti likiwamo la unajisi.
Washitakiwa hao walifikishwa mahakamani hapo jana mbele ya Hakimu Mkazi, Wilberforce Luhwago na kusomewa mashitaka hayo na Wakili wa Serikali, Erick Shija. Shija alidai kuwa katika mashitaka ya kwanza yanayomkabili Frank, kwamba alimnajisi mtoto wa miaka 15 kinyume cha sheria.
Alidai kuwa katika muda na tarehe isiyofahamika, mwaka huu maeneo ya Gongo la Mboto alimnajisi mtoto huyo na kumsababishia maumivu makali jambo ambalo ni kosa na kinyume cha sheria.
Katika mashitaka ya pili yanayomkabili Fatuma kwenye kesi hiyo namba 158 ya mwaka 2016, ilidaiwa kuwa katika muda na tarehe isiyofahamika Septemba mwaka huu alimnywesha mlalamikaji kitu kinachosadikiwa kuwa ni dawa za kulevya na kumrahisishia mbakaji kutekeleza ukatili kwa mtoto huyo.
Washitakiwa hao walikana mashitaka na kurudishwa rumande kwa kushindwa masharti ya dhamana.
Kesi itatajwa tena Septemba 29, mwaka huu.


