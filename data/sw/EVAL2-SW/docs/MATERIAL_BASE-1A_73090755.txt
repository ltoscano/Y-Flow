
Wito wa Cord ni sauti ya Wakenya
Na MWITHIGA WA NGUGI

MBIU ya mgambo ikilia wahenga walisema kwamba kuna jambo.
Tayari muungano wa Cord, ukiongozwa na Bw Raila Odinga, umethibitisha uko tayari kuzua tufani ili kuishinikiza serikali kuandaa mjadala wa kitaifa kuhusu changamoto zinazokumba nchi kwa sasa.
Ukweli ni kuwahilo si jambo linaloweza kuchukuliwa vivi hivi. Tangu enzi za kupigania ukombozi wa pili wa taifa hili, wengi tunajua maana ya tsunami na tufani za kisiasa.
Miaka ya tisini hasa kabla ya kuondolewa kwa kifungu tata cha katiba maarufu kama 2A, tulishuhudia mikwaruzano mingi ya kisiasa iliyoacha wengi na majeraha ya kudumu huku wengine wakiozea kwenye seli za polisi na jela nchini.
Aliyewahi kuumwa na nyoka kwa hakika akiona ung'ong'o hushtuka.
Kwa miaka mingi tumeshuhudia maandamano ya kisiasa, matokeo yake yakiwa siyo tu kukwamiza biashara za humu nchini, lakini pia kuwafanya wawekezaji na watalii kuondoka nchini kwa kuhofia usalama wao.
Dalili ya mvua ni mawingu. Ni juzi tu mataifa ya Magharibi yalipotoa tahadhari kwa raia wake kuzuru Kenya kwa sababu za kiusalama usalama kutokana na na mashambulizi ya kigaidi ya kundi la Alshabaab.
Kwa upande mwingine, badala ya serikali ya Jubilee kupuuza wito wa wanacord na kuwatainia viongozi wake eti waende kwa chai katika Ikulu ya Rais, ni sharti wafahamu kwamba kuna mambo mengi ambayo yamekwenda mrama katika taifa letu.
Ufisadi umekolea serikalini na unaendelea kutafuna hazina ya taifa huku viongozi wakijitia upofu kama si kengeza. Hivi majuzi serikali ililipa Sh1.4 bilioni kwa kampuni zilizohusishwa na sakata ya Anglo Leasing licha ya utata wa miaka mingi kuhusu deni hilo.
Ni nani msema kweli? Ni aliyetoa amri ya kulipa pesa hizo au ni bwanyenye Deepak Chamanlal Kamani aliyehojiwa wiki jana na maafisa wa tume ya maadili na kupigana na ufisadi? Hatuwezi kuzika vichwa vyetu kwenye mchanga kama mbuni na kujitia hamnazo wakati viongozi tuliowapa nguvu na mamlaka kuendesha taifa letu wakitumia madaraka yao vibaya.
Jambo la kusikitisha zaidi ni kuona jinsi viongozi wetu wanavyojaribu kila wakati kuwatetea wanaovunja sheria na kwa propaganda zao kila mara wanajaribu kuwahadaa Wakenya kuamini kuwa kwa kumfuta kazi mvunja sheria eti ni dhuluma kwa jamii zao.
Mfano mzuri ni tufani inayomkabili Waziri wa Ugatuzi Anne Waiguru.
Iwapo ana kamosa au la, hilo linaweza kuamuliwa kisheria badala ya kutumia propaganda za kupotosha ukweli.
Sauti ya wananchi ni sauti ya Mungu.
Kwa kuwa Cord wanataka mjadala wa kitaifa ili sote kama taifa tuweze kujadili matatizo yanayotukabili, serikali haina budi kuandaa mdahalo huo.
Wakenya wamekuwa wakilia kuhusu baadhi ya mambo ambayo Cord wanataka yajadilidiwe na itakuwa nafuu kama wadau watashirikiana katika kutafutia suluhusu matatizo hayo.
Wosia wangu kwa Rais Kenyatta ni kwamba asiogope kuwatoa kafara baadhi ya washirika wake wanaohusika na mambo kama ufisadi kama anataka Wakenya waendelee kuwa na imani kwa serikali yake.
mwalimumzalendo@gmail.com


