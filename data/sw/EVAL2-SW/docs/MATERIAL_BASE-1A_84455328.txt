
Anglikana wazindua mradi vijiji 72 Masasi,Tunduru

Imeandikwa na Muhidin Amri, Tunduru

Imechapishwa: 05 Septemba 2016

KANISA la Anglikana Dayosisi ya Masasi mkoani Mtwara, limezindua mradi wa uboreshaji wa huduma za afya ya mama na mtoto uitwao AMCC katika vijiji 72 katika wilaya mbili za Masasi, mkoani Mtwara na Tunduru mkoani Ruvuma.

Kwa wilaya ya Tunduru mradi utatekelezwa katika vijiji 66 na kata 17 na wilaya ya Masasi mkoani Mtwara vijiji sita vya kata ya Nanganga.
Meneja wa Mradi huo, Padre Linus Bunani alisema katika mradi huo watu 145,341 watanufaika na mradi huo, ikiwa ni sehemu ya upanuzi wa mradi wa uboreshaji wa afya ya jamii na uhakika wa chakula, ambao unaendeshwa katika wilaya ya Nachingwea na unatekelezwa katika vijiji 21 na utakamilika Machi 2017.
Padre Bunani alisema mradi huo mpya wa miaka minne kuanzia Aprili 2016 hadi Machi 2020, unafadhiliwa na Serikali ya Canada kupitia shirika la Global Affairs Canada na The Primate’s World Relief and Development Fund(PWRDF).
Shirika hilo linamilikiwa na kanisa la Anglikana la Canada.
Alisema, mpango wa kuanzisha mradi huu ni kuitikia mwito wa serikali ya awamu ya tano wa kuziomba asasi za kiraia zishiriki katika kutekeleza sera na mipango ya maendeleo ya nchi.
Alisema ingawa wanawake na watoto ndiyo walengwa wa moja kwa moja, mradi utagusa uboreshaji wa afya za watu wote kwa njia ya elimu kinga ya maradhi, upatikanaji wa vifaa vya tiba, matibabu, pembejeo za kilimo, mifugo na maji safi na utawajengea watu uelewa wa kuboresha maisha yao kwa njia ya elimu ya kinga ya afya ya jamii.
Alisema lengo lingine la mradi huo ni kuwapatia kipaumbele wajawazito, wanawake wanaonyonyesha, watoto wachanga na watoto wenye umri chini ya miaka mitano katika mazingira yao. 
Kwa upande wake, Askofu wa Kanisa la Anglikana Doyasisi ya Masasi, Dk James Almasi, alisema dayosisi hiyo imekuwa mstari wa mbele kutekeleza shabaha yake kuu ya pili ya kumwezesha na kumwendeleza kila binadamu kujikomboa kifikra na kuboresha maisha yake kwa kutumia rasilimali zinazomzunguka katika mazingira yake.
Alisema shabaha hiyo ndiyo inayoifanya dayosisi hiyo ya Masasi, kushughulika na huduma za kijamii kwa kuanzisha miradi maendeleo ya jamii kuboresha afya na maisha yao.
Kwa mujibu wa Askofu Almasi, katika kipindi cha miaka 10 kuanzia 2006 dayosisi imeshughulikia miradi mikubwa ya kijamii miwili ya miaka mitano mitano, ikiwemo mradi wa ufugaji bora wa ng’ombe wa maziwa wa kopa ng’ombe lipa ng’ombe. Alisema katika kipindi hicho, familia zipatazo 12,640 zenye watu 398,160 katika wilaya za Mtwara Mikindani, Tandahimba, Newala, Masasi, Nanyumbu, Kilwa, Lindi, Ruangwa, Nachingwea na Liwale zilinufaika.


