DC Nkasi aagiza wauguzi wawili watumbuliwe

September 28, 2016

MKUU wa Wilaya ya Nkasi mkoani Rukwa, Said Mtanda, ameagiza kusimamishwa kazi kwa watumishi wawili wa Idara ya Afya wilayani humo kwa uzembe uliotaka kusababisha kifo cha mjamzito.
Mtanda alitoa agizo hilo jana baada ya mjamzito huyo, Catherine Gideon (33), mkazi wa Kijiji cha Kasu, wilayani humo, kufika katika Hospitali Teule ya DDH, kukuta muuguzi wa zamu, Godfrey Lazaro, Muuguzi Msaidizi Maria Msafiri hawapo kazini tangu saa 4 usiku.
Akizungumza na Majira, Mtanda alisema mjamzito huyo alifika hospitalini hapo ili aweze kupewa huduma ya kujifungua badala yake alisaidiwa na baadhi ya wagonjwa waliokuwepo, kukata kitovu cha mtoto wakati watumishi hao hawapo kazini.
“Watumishi hawa walirejea kazini saa 12 asubuhi na kukuta tayari wagonjwa wamemsaidia mjamzito vizuri hali ambayo ilizua manung’uniko dhidi ya watumishi hao. 
“Uchunguzi ulifanyika na kubaini kuwa, watumishi hao baada ya kuondoka kazini, hawakurejea majumbani mwao maana hata wanapoishi walisema hawakurudi nyumbani hivyo wao ndiyo wanaojua walikwenda wapi usiku huo,” alisema.
Naye Mganga Mkuu wa Wilaya, Mathias Abuya, alisema kutokana na sheria za kitaaluma, kuna vikao vinavyoendelea kisheria hivyo watawajibishwa kutokana na kosa hilo.
Kutokana na kitendo hicho, Mtanda aliuagiza uongozi wa hospitali hiyo kuwaandikia barua ya kuwasimamisha kazi, kuanzia leo vikao vya kisheria na nidhamu vianze kukaa ili kubaini makosa yao na kuwafukuza kazi ili iwe fundisho kwa wengine.
Aliwataka watumishi wote wa umma na sekta binafsi kutofanya mzaha katika majukumu yao, kama kuna mtumishi amechoka kufanya kazi ni bora ajiondoe mwenyewe.


