Mtandao mauaji ya vikongwe Shy wadakwa

October 11, 2016

SERIKALI, katika Wilaya ya Kahama mkoani Shinyanga, imefanikiwa kukamata mtandao wa watuhumiwa 30 ambao wanadaiwa kujihusisha na mauaji ya kikatili dhidi ya wazee ‘vikongwe’ kwa kuwakata mapanga.
Watuhumiwa hao walikamatwa katika operesheni inayoendelea walayani humo ambapo mauaji hayo yanachangiwa na imani za kishirikina.
Akizungumza na waandishi wa habari, Mkuu wa Wilaya hiyo, Fadhil Nkurlu, alisema kamati yake ya ulinzi na usalama Wilaya kwa kushirikiana na wananchi, ndiyo waliofanikisha kukamatwa mtandao unaodaiwa kujuhusisha na mauaji ya vikongwe katika maeneo mbalimbali hasa vijijini.
“Mtandao huu ulikuwa ukikodiwa kufanya mauaji ya kinyama kwa kuwakata mapanga vikongwe, tuliweka mkakati wa kupambana na vitendo hivi, baadhi ya watuhumiwa wanatoka mkoani Tabora. 
“Watuhumiwa wengi tuliowakamata katika operesheni hii hawana dini hivyo kuishi bila kuwa na hofu ya Mungu, nawaomba viongozi wa madhebu ya dini, washirikiane na Serikali kupiga vita vitendo hivi ambavyo ni kinyume cha haki za binadamu, tangu tuanze msako hakuna tukio lolote lililoripotiwa,” alisema.
Aliwapongeza wakazi wa wilaya hiyo kwa mapokezi mazuri ya mbio za Mwenge wa Uhuru uliokimbizwa wiki iliyopita, kuzishukuru halmashauri za Kahama Mji, Ushetu, Msalala kwa kushirikiana nao katika mbio hizo, kuzindua na kukagua miradi mbalimbali.


