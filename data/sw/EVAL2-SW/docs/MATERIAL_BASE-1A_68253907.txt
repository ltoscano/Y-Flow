
Aliyeshtaki mke adai kutishwa
Na FAITH NYAMAI
MWANAMUME aliyedai kwamba alishambuliwa na mkewe, jana aliomba kesi hiyo iahirishwe akisema hangetoa ushahidi kwa sababu ya hofu ya vitisho kutoka kwa mkewe na familia yake.
Bw Geoffrey Wachira aliambia mahakama kuwa mkewe Fridah Wambui Wachira amekuwa akimtisha ili aondoe kesi hiyo. Alisema Wambui amekuwa akimpigia simu na kutisha kumuua asipoondoa kesi hiyo.
Aliongeza kuwa alitaka polisi wabadilishe mashtaka yanayomkabili mkewe na kumshtaki kwa kutisha kuua kabla ya kutoa ushahidi wake kortini.
Wambui mwenye umri wa miaka 23 na mama ya watoto wa wawili ameshtakiwa kwa madai ya kumshambulia Bw Wachira mnamo Desemba 7, 2014 katika nyumba yao iliyoko eneo la Pembe Tatu karibu na hoteli ya Outspan viungani mwa jiji la Nyeri ambapo alimsababishia majeraha mwilini. 
Kwenye taarifa yake kwa polisi, Wachira anadai kuwa alikuwa katika nyumba yake akisoma gazeti mkewe alipowasili kutoka hospitali ya Outspan alikokuwa ameenda kwa matibabu.
Anaeleza kuwa walianza kupiga gumzo ya kawaida na baadaye mkewe akimwitisha pesa alizokataa kumpa.
“Nilipokataa kumpa pesa alizotaka alinichapa kofi kwenye shavu la kushoto nikahisi uchungu mwingi. Ili kuepuka vita nilijifungia katika chumba cha kulala,” akasema.
Alidai kwamba Wambui alianza kumrushia maneno ya matusi akiwa na kisu mkononi akitisha kumuua. Baada ya maumivu kupungua, Bw Wachira alichukua gari lake na kumwambia mkewe aingie ndani jambo ambalo alikubali na akampeleka kituo cha polisi cha Nyeri ambako alishtakiwa kwa kumshambulia.
Kulingana na wakili wake Gichuhi Ndung’u, Bw Wachira amekuwa akipokea jumbe za kumtisha kutoka kwa Wambui na watu wa familia yake ili aondoe kesi hiyo.
“Mteja wangu tayari ameshtuka na kusononeshwa na anahofia maisha yake,” akasema wakili huyo.
Bi Wambui alikanusha shtaka la kushambulia mumewe akisema walichofanya ni kugombana walipotofautiana wakiwa nyumbani.


