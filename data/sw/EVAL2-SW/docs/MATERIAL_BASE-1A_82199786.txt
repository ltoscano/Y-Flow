Hii ni vita dhidi ya afya ya wakazi wa Dar es Salaam
Apr 17, 2015

SASA ni wazi kwamba kuna vita imeanzishwa dhidi ya afya ya wakazi wa jiji la Dar es Salaam. Kwa bahati mbaya, vita hiyo imeanzishwa na maofisa wa jiji ambao kazi yao kubwa ni kuhakikisha usalama wa afya ya wakazi hao.
Mataifa mengi duniani hivi yanahangaika na tatizo la kuongezeka kwa wananchi wanaosumbuliwa na magonjwa kama vile shinikizo la damu, kisukari, kansa na maradhi mengine ya moyo. Wataalamu wa afya wanasema kwamba hili linasababishwa na staili ya maisha wanayoishi watu wengi duniani ambayo inaiga zaidi Umagharibi.
Wakati zamani watu walikuwa wakifaidi vyakula vya kiasili, vyenye lishe salama na vyenye kujenga afya bora, siku hizi watu wanalishwa vyakula vilivyofungashwa vizuri lakini vyenye lishe mbovu yenye wingi wa chumvi, sukari na mafuta yenye madhara kwa afya.
Mchanganyiko wa lishe hafifu inayoafuatana na uvutaji sigara, unywaji pombe kwa wingi, uchafuzi wa hewa na kutofanya mazoezi, kumesababisha dunia sasa kujikuta kwenye majanga anuai ya kiafya.
Baada ya kugundua ukubwa wa tatizo, Shirika la Afya Duniani (WHO) limetangaza kuwepo kwa mabadiliko makubwa katika sera zinazoangalia masuala ya chakula, kilimo na upangaji wa bei za bidhaa hizo pamoja na kuongeza utoaji wa elimu kuhusu jambo hayo.
Dar es Salaam haina tofauti na maeneo mengine duniani. Nayo inakumbwa na changamoto zilezile zinazoyakumba majiji mengine duniani. Kuelezea changamoto hii, naomba nitoe mfano wa Hamisi anayefanya kazi ya kuuza duka katikati ya jiji.
Chakula chake cha mchana kinatoka kwa Mzee Juma, anayechoma mahindi na Erasto anayeuza pweza. Mfanyakazi mwingine, Julie, anayefanya kazi ya Ukatibu Muhtasi, anapata chungwa na pakiti moja ya karanga za kuchoma kwa shilingi 500. James, anayetafuta kazi mjini, ananunua mhogo wa kukaanga na kipande cha nanasi.
Shabani, mjenzi, anakula kwa mama lishe aitwaye Dada Diana ambapo yeye hupendelea ugali kwa maharage na mboga aina ya spinachi. Alfred hula ndizi au viazi vya kukaanga. Wakati mwingine yeye hula tango kwa pilipili na ndimu.
Kadiri muda unavyokwenda, wote hawa wameanza kupata shida ya kupata chakula wanachohitaji. Wote wanaowauzia vitu vyao wanavyovitaka wanafukuzwa na mgambo wa jiji.
Vyakula vyao vizuri vinamwagwa hovyo na wengine wanaambulia kupigwa bakora na virungu. Matokeo yake, Hamisi sasa ananunua soda na biskuti kutoka katika duka lililo jirani. Julie sasa ananunua juisi isiyo asilia na maandazi.
James sasa inabidi ashindie ‘afkeki’; Shabani anakula kipande cha mkate na soda. Hawawezi tena kupata vyakula vile vyenye lishe njema walivyokuwa wakipata. Wanalipwa mishahara midogo na hivyo hawawezi kumudu kwenda kula kwenye hoteli zilizo mjini.
Kama hiyo haitoshi, mamlaka za miji zimeamua kwa dhati kupambana na vijana wachapakazi wanaotembeza matunda, mbogamboga, nafaka na maharage. Matokeo yake, siku hizi wauzaji wamekuwa wachache na bei zao zimeanza kubwa kuliko wakati walivyokuwa zamani.
Haya ni matokeo ya tabia za kirasimu zisizo na ubunifu wa mipango. Badala ya maofisa hao kukaa chini na kuangalia namna gani wataboresha afya za wananchi wao kama WHO inavyosema, wenyewe wanapambana kuhakikisha wanaelekea kusikotakiwa kiafya.
Wakiwa wamejazwa na mtazamo finyu wa kulifanya jiji liwe safi, wanatumia maguvu kana kwamba hilo ndilo litakuwa suluhisho la matatizo yote.
Vipigo wanavyotoa na uharibifu wa mali unaotokea, ni uvunjifu mkubwa wa haki za binadamu. Nafikiri maofisa wanaowatuma na mgambo wanaohusika wote wanatakiwa kufikishwa mahakamani. 
Matarajio kwamba eti watu watakwenda kwenye masoko machache, makubwa na yaliyo mbali kwa sababu tu ya kutafuta chakula hayana msingi. Muuzaji anatakiwa kuwa jirani na mnunuzi. Kama hitaji lipo, wauzaji watalitafuta tu popote lilipo.
Ndiyo maana, suala la watu kufanya biashara kwa kificho, kupigwa na kufukuzwa kwenye maeneo ya biashara halitamalizika leo. Wauzaji wa vyakula halali hawatakiwi kutendwa kama wauzaji wa dawa za kulevya.
Ziko njia nyingi tu za kutanzua tatizo hili. Kwa mfano, mamlaka za wilaya zinaweza kabisa kuamua kujenga vibanda vidogo vidogo katika kona maalumu kwenye maeneo yenye wakazi wengi. Ukubwa wake unaweza kuwa sawa na vile vibanda vya chuma tunavyoviona katika stendi mbalimbali za mabasi jijini Dar es Salaam.
Wilaya zinaweza kuamua labda kuwa na vibanda kama vitano hivi kwenye eneo moja. Kimoja kinauza matunda, kingine juskingine kinachoma mihogo au viazi, kingine mboga za majani na kuendelea.
Vyakula vilivyofungashwa, soda na juisi au vyakula visivyo asilia vyote visiruhusiwe kuuzwa kwenye vibanda hivyo. Muuzaji atapewa mkataba wa miezi sita wa bei nafuu ambapo atasema wazi aina ya biashara anayotaka kuifanya.


