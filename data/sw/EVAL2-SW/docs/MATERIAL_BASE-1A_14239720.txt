Viashiria hatari kampeni za uchaguzi Ilemela
Oct 07, 2015

UCHAGUZI Mkuu katika Jimbo la Ilemela mkoani Mwanza unakabiliwa na hatari ya kutofanyika kwa uhuru na haki ikiwa mamlaka husika hazitadhibiti matukio ya uvunjifu wa amani yanayowahusisha baadhi ya wagombea na wafuasi wa vyama vya siasa kwenye mikutano ya kampeni.
Matukio hayo yanahusisha vitendo vya kushambuliana, matusi, kuchana mabango ya wagombea, kuingiliana kwenye mikutano ya kampeni, rushwa na kuvuka muda wa kisheria wa kufanya mikutano hiyo.
Vyama vinavyotajwa kujihusisha zaidi na vitendo hivyo ni Chadema na CCM, huku Jeshi la Polisi, Tume ya Taifa ya Uchaguzi (NEC) na Taasisi ya Kupambana na Kuzuia Rushwa (Takukuru) vikituhumiwa kushindwa kudhibiti dosari hizo.
Katika baadhi ya maeneo wafuasi wa CCM na Chadema wamekuwa wakishambuliana na kujeruhiana wakati wa kwenda na kutoka kwenye mikutano ya kampeni kutokana na kukosekana kwa ulinzi wa amani kutoka Jeshi la Polisi.
Uchunguzi uliofanywa na Raia Mwema wiki hii umebaini kuwepo uvunjifu wa amani katika baadhi ya mikutano ya kampeni, huku viongozi wa vyama husika, wagombea ubunge na udiwani wakitajwa kuchangia tatizo hilo.
Hata hivyo, wagombea na viongozi wa Chadema na CCM katika mazungumzo na gazeti hili wametupiana mzigo wa matatizo hayo na kwa upande mwingine wakivishutumu vyombo vya dola kushindwa kudhibiti hali hiyo.
Mgombea ubunge Jimbo la Ilemela kwa tiketi ya ADC, Shabani Itutu, anavituhumu vyama vya CCM na Chadema kujihusisha na vitendo vya kugawa rushwa ya fedha kwa wapigakura kuwashawishi wavipendelee siku ya uchaguzi.
“Hii imekuwa dosari kubwa kipindi hiki cha kampeni, watu wanaitwa kwenye vikao vya ndani wanagawiwa rushwa ya fedha, wahusika wakuu ni hivi vyama vikubwa viwili, CCM na Chadema,” anasema Itutu.
Kwa upande wake, mgombea ubunge wa jimbo hilo kupitia CCM, Angelina Mabula, analalamikia zaidi vitendo vya matusi kutoka kwa wagombea kwa tiketi ya Chadema na mashambuliano ya wafusi wa vyama hivyo.
“Matusi yanazidi sana, Chadema wanatukana sana, lakini pia baadhi ya wafuasi wanashambuliana, mfano, leo (Jumapili iliyopita) CCM na Chadema wamepigana eneo la Kirumba, yaani wenzetu ni washari sana.
“Wakati mwingine unakuta CCM tunaendelea na mikutano yetu, ghafla Chadema wanatuingilia kwa kupita na matangazo yao kwa sauti kubwa… ninajuta ningebaki serikalini nisingeyaona haya,” analalamika mgombea huyo ambaye kabla ya kuingia kwenye kinyang’anyiro hicho alikuwa Mkuu wa Wilaya ya Iringa Mjini.
Mabula anaongeza; “Wananchi hawahitaji ubabe wa kutukana na kupigana, suala la msingi ni kushawishi watu watuchague kutokana na sera zetu.”
Katika mahojiano na gazeti hili, Katibu wa ACT – Wazalendo, Robert Gwanchele, alikiri kuwapo kwa vitendo vya uvunjifu wa amani na ukiukwaji wa maadili ya uchaguzi katika baadhi ya mikutano ya kampeni jimboni humo.
“Ukiukwaji mkubwa unafanywa na vyama vya Chadema na CCM, vinapitiliza muda wa kufunga mikutano ya kampeni kwa kuhutubia hadi saa moja usiku, lakini pia ndivyo vyenye wafuasi wanaofanya fujo na kushambuliana,” aliongeza Gwanchele.
Mwenyekiti wa Chadema Kanda ya Ziwa Victoria, Peter Mekere, alipoulizwa alisema dosari zinazojitokeza zinasababishwa na mihemko ya baadhi ya wanachama na wapambe wa vyama vya siasa kiasi cha kushindwa kujizuia kuepuka vitendo vya jinai kwenye mikutano ya kampeni.
Aidha, Mekere aliwatuhumu wagombea na viongozi wa CCM kwamba baadhi yao ndiyo chanzo cha vitendo vya uvunjifu wa amani kipindi hiki cha kampeni za kuelekea Uchaguzi Mkuu wa Rais, wabunge na udiwani uliopangwa kufanyika Oktoba 25, mwaka huu.
“Kero nyingine ni vitisho kutoka kwa viongozi wa serikali dhidi ya watu wanaoshiriki kwenye siasa, lakini pia matumizi makubwa ya nguvu ya Jeshi la Polisi dhidi ya watuhumiwa,” alidai Maekere.
Kuhusu tuhuma za rushwa, Mekere alisema “Chadema kuita watu na kuwapa rushwa ya fedha ni sawa na ndoto, kwani hata sisi tuna shida ya fedha za kampeni na wananchi ndiyo wakati mwingine wanatuchangia fedha za kugharimia mikutano, kwa hiyo Chadema hatujihusisi na rushwa ya aina yoyote.”
Akizungumzia tuhuma za kuvuka muda wa kufunga mikutano ya kampeni (saa 12:00 jioni), Mekere alikana akisema wagombea wa chama hicho wanajitahidi kuzingatia utaratibu huo wa kisheria ili kuepuka kukumbwa na rungu la dola.
Kwa upande wake, Katibu wa CCM Mkoa wa Mwanza, Miraji Mtaturu, alipoulizwa alikana tuhuma kwamba wagombea wa chama hicho wanajihusisha na vitendo vya uvunjifu wa amani kwenye mikutano na rushwa ya kugawa fedha kwa wapigakura.


