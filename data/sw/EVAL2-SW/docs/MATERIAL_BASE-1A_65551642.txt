
Rasimu usalama wa mtandao kukamilika Oktoba

Imeandikwa na Theopista Nsanzugwanko

Imechapishwa: 03 Septemba 2016

SERIKALI imesema ifikapo Oktoba mwaka huu, rasimu ya awali ya mkakati wa kitaifa wa usalama wa mtandao yenye lengo la kudhibiti vitendo vyote vya uhalifu vinavyofanywa kupitia mtandao, itakuwa tayari.

Serikali imesema mkakati huo ni muhimu kwa ajili ya kuilinda Tanzania ili isishambuliwe kupitia mitandao na hata kuzimwa kwa mitandao na wahalifu mbalimbali.
Katibu Mkuu wa Wizara ya Ujenzi, Uchukuzi na Mawasiliano, Profesa Faustine Kamuzora alisema hayo jana jijini Dar es Salaam wakati akifunga warsha ya wiki moja ya wataalamu wa masuala ya mitandao kuandaa masuala muhimu ya kuingizwa katika mkakati huo.
Profesa Kamuzora alisema, baada ya majadiliano hayo hatua itakayofuata ni kuwashirikisha wadau kujadili na kuongeza maoni yao kabla ya kukamilika kwa awamu hiyo mwezi Oktoba.
Rasimu hiyo inaandaliwa baada ya kukamilika kwa Sera ya Teknolojia ya Habari na Mawasiliano (Tehama) nchini, iliyotolewa Mei mwaka huu, yenye lengo la kuitaka mitandao iwe salama, ikihitaji kulindwa kwa kuwa na mikakati yake. 
Alisema hii ni mara ya pili kushirikiana na Jumuiya hiyo kuanzia hatua za awali za kuandaa mkakati huo ambao utasaidia kuzikabili changamoto zinazotokana na masuala ya mtandao na lazima nchi kuwa na wataalamu wanaoweza kutetea, kuzuia na kudhibiti wizi wa masuala ya mtandao.


