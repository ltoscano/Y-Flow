Chopa 3, ushindi kata 3, wako wapi wapigakura?
Feb 13, 2014

KUNA mambo mengi yamezungumzwa tangu kutangazwa kwa matokeo ya uchaguzi wa marudio wa udiwani katika kata 27 na ushindi wa Chama cha Demokrasia na Maendeleo (CHADEMA) katika kata tatu za Kiborloni (Moshi), Sombetini (Arusha) na Njombe mjini.
Tutaendelea kusoma, kusikiliza na kupokea kila aina ya ukosoaji unaotolewa kwa njia mbalimbali, ingawa hatimaye naamini ndani ya CHADEMA ukosoaji wenye tija ni lazima utafanyiwa kazi kwa ajili ya mustakabali wa Wa tanzania kwa ujumla.
Moja ya masuala yanayozungumzwa na wapinzani wa CHADEMA ni jaribio la kutaka kuoanisha operesheni maalumu ya hivi karibuni ya CHADEMA, maarufu kama M4C- Operesheni Pamoja Daima (OPD) na hasa matumizi ya chopa (helikopta) tatu na ushindi wa kata tatu wa CHADEMA.
Kuoanisha mambo hayo kwa mgongo wa kufanya uchambuzi au tathmini ya mambo hayo mawili ni ama kuamua kutoona mbali (myopic) kwenye hoja muhimu au kuamua kupotosha kwa makusudi, kwa propaganda nyepesi au kwa kutokujua tu.
Wakati Mwenyekiti wa CHADEMA, Freeman Mbowe anazindua M4C- Operesehni Pamoja Daima, mbele ya waandishi wa habari jijini Dar es Salaam, alisema malengo ya operesheni hiyo maalumu kuwa ni kuweka msisitizo au mkazo kwenye masuala makuu yafuatayo; mosi, mchakato wa Katiba Mpya; pili, daftari la wapiga kura; tatu, wazawa na rasilimali za nchi yao; nne, ugumu wa maisha unaosababishwa na uongozi mbovu na sera zilizoshindwa za Chama cha Mapinduzi (CCM).
Kwa wale waliofuatilia OPD, wengi wanajua namna ambavyo imeibua mjadala mkali katika masuala hayo, kuanzia na Katiba Mpya, wazawa na matumizi ya rasilimali na ugumu wa maisha.
Tume ya Taifa ya Uchaguzi (NEC) ikalazimika kutangaza kwamba tayari serikali imetoa fedha za kuboresha daftari la wapiga kura. Haitoshi tu kusema hivyo, viongozi wakuu, Mwenyekiti Mbowe na Katibu Mkuu wa CHADEMA Dk. Wilbroad Slaa wakatoa kauli ya chama wakiitaka NEC itoe taarifa kamili juu ya mambo kadhaa.
Mambo hayo ni pamoja na ratiba kamili ya shughuli hiyo, lini NEC itaanza kukagua vituo, tarehe rasmi ya kuanza kuboreshwa daftari, serikali imetoa bajeti ya kiasi gani na je, inatosha kwa shughuli nyeti kama hiyo?
Kwa sababu M4C-OPD ilikuwa ni ya nchi nzima, yako maeneo ya uchaguzi ambako chopa zilifika. Lakini kuoanisha matumizi ya chopa tatu na matokeo ya ushindi wa kata tatu, ni kulazimisha hoja isiyokuwepo.
Wapinzani wa CHADEMA wakisukumwa na euphoria (furaha) ya ushindi usiokuwa na uhalali wamejikita kwenye picha hasi inayozungumzia chopa 3 kwa kata 3, wanashindwa kuiona ‘picha kubwa’ (negative Vs bigger picture) inayozungumzia masuala kadhaa, mfano; katika uchaguzi wa 2010 matokeo yalikuwaje? Je, kuna mafanikio?

Je, mabadiliko hayo yako yanawiana na vuguvugu la mabadiliko?
CHADEMA itajikita katika hayo kwa sababu ni muhimu sana katika suala kulinda demokrasia ya watu na kusheherekea ushindi, hasa ushindi ulio halali.
Mfano, katika kata ya Njombe mjini mwaka 2010 CHADEMA haikusimamisha mgombea kabisa wa udiwani wala ubunge. Mgombea urais wa CHADEMA alimzidi kwa mbali mno mgombea urais wa CCM.
Matokeo hayo ya udiwani katika kata hiyo hiyo kwa uchaguzi wa udiwani, yanaonesha kwamba; CHADEMA imepata kura 2,202; CCM imepata kura 1,094; jumla ya kura zilikuwa 3,334 na zaidi ya hapo, jumla ya vituo vilikuwa 41, CCM imeshinda kituo kimoja tu kwa tofauti ya kura tisa.
Iko mifano mingi ya namna hii katika uchaguzi huo wa hivi karibuni ngazi ya udiwani. Kuna maeneo ambayo CHADEMA haikuwahi kuweka mgombea, imetoa ushindani mkali na kuna maeneo ambayo uchaguzi uliopita kulikuwa na tofauti kubwa mno ya kura, lakini safari hii pengo limepunguzwa kwa kiasi kikubwa. 
Mfano, kata ya Mpwayungu iliyoko Mtera, mkoani Dodoma, mwaka 2010 CHADEMA ilipata kura 602 na CCM kura 1812 lakini mwaka huu, CHADEMA imepata kura 555
na CCM 872.
Katika kata ya Ubagwe, mwaka 2010, CCM ilipita bila kupingwa na uchaguzi wa hivi karibuni CCM ilipata kura 329 wakati CHADEMA ikipata kura 215 na Tadea kura 71, kura tatu ziliharibika.
Moja ya masuala ya msingi ambayo tulitarajia yawaumize kichwa sana watu, hususan walioko madarakani ni swali hili; je, wapiga kura wako wapi?
Suala hili limepewa uzito na CHADEMA pamoja na wapenda demokrasia na maendeleo wengine wengi tu nchini, baada tu ya matokeo ya Uchaguzi Mkuu wa mwaka 2010.
Walioko madarakani wangelikuwa wanathamini mchakato wa demokrasia ya uwakilishi, ambayo maana yake ni kuwaheshimu watu au wapiga kura, kamwe wasingekuwa wanakimbilia kushangilia matokeo, tena yasiyowapatia uhalali.


