Ni kweli Vincent aliuwa familia yake?
Jun 17, 2015

ILIKUWA Jumapili ya Julai 6, mwaka 2003, katika mji wa Bakersfield uliopo Wilaya Kern, Jimbo la California, Joanie Harper aliyekuwa na umri wa miaka 39, watoto wake watatu na mama yake aitwaye Earnestine Harper, aliyekuwa na umri wa miaka 70, walikuwa kanisani kuhudhuria ibada ya Jumapili.
Ilikuwa ndio ibada ya kwanza kuhudhuria akiwa na mwanawe aliyejifungua wiki sita zilizopita aitwaye Marshall Harper. Baada ya ibada walipitia kwenye mgahawa maarufu wa Black Angus kupata chakula cha mchana kabla ya kurudi nyumbani.
Baada ya kupata chakula walirudi nyumbani ambapo walijipumzisha kidogo kwa usingizi wa mchana kabla ya kurudi tena kanisani kwa ibada ya jioni.
Mume wake Joanie Harper, aitwaye Vincent Brothers aliyekuwa na umri wa miaka 41 wakati huo alikuwa amesafiri Julai 2, 2003 kwenda katika mji wa Elizabeth ulioko North Caroline kumtembelea mama yake.
Joanie na watoto wake walijipumzisha chumbani wakati mama yake naye alikuwa amejipumzisha chumba kingine.
Ni katika muda huo, mvamizi asiyefahamika aliingia katika nyumba hiyo kwa kupitia mlango mwa nyuma kwa kunyata akiwa na bastola aina ya 22-Caliber.
Siku ya Jumanne ya Julai 8, 2003, asubuhi, jirani na rafiki wa familia hiyo aitwaye Kelsey Spann, alimtembelea Joanie Harper na familia yake. Ni siku kadhaa zimepita bila kusikia lolote kutoka kwa rafiki yake huyo, kitu ambacho hakikuwa cha kawaida kati yao, kukaa siku zote hizo bila kuwasiliana.
Pamoja na juhudi zake za kupiga simu mara kadhaa kwa rafiki yake, lakini simu zake zote hazikupokelewa. Alifanya uamuzi wa kumtembelea rafiki yake ili kujua kulikoni. Alifika katika nyumba hiyo na kukuta mlango umefungwa, alifungua mlango huo kwa kutumia funguo ambazo alipewa na Joanie siku za nyuma.
Alifungua mlango huo lakini kulikuwa na kitu kilichokuwa kikizuia mlango kufunguka zaidi, ilikuwa kama kuna kizuizi kimewekwa mlangoni. Alizunguka nyuma ya nyumba hiyo ili kutumia mlango wa nyuma.
Alipofika alijaribu kufungua mlango wa kioo, haukuwa umefungwa, halikuwa jambo la kawaida kwa mlango huo kutofungwa. Aliingia ndani ya nyumba hiyo na kuelekea moja kwa moja chumbani kwa Joanie.
Humo alikutana na hali ya kutisha na bila kupoteza muda alipiga simu ya dharura polisi ambao walifika muda mfupi baadaye, ilikuwa ni saa moja za asubuhi.
Polisi walipofika katika eneo hilo walikutana na hali ya kutisha ambayo ndiyo iliyosababisha Kelsey Spann kupiga simu hiyo ya dharura.
Joanie Harper alikutwa akiwa amelala kitandani kifudifudi. Alikuwa amekufa kwa kupigwa risasi mara tatu kichwani na mara mbili katika mkono, pia alikuwa amechomwa kwa kisu mara saba.
Mwanaye mchanga aliyekuwa na umri wa wiki sita aitwaye Marshall Harper ambaye awali hakuonekana kwenye eneo la tukio na kuripotiwa kama amepotea, alikutwa akiwa amelala pembeni ya mama yake akiwa amefunikwa na mto, alikutwa amekufa, pia alikuwa ameuawa kwa kupigwa risasi mgongoni.
Mtoto mwingine aitwaye Marques Harper aliyekuwa na umri wa miaka minne na yeye alikutwa akiwa hapo kitandani pamoja na mama yake akiwa amekufa.
Alikuwa na jeraha la risasi upande wa kulia wa kichwa chake, lakini hakuwa amefunga macho. Vidole vyake vya mkono wake mmoja vilikuwa vimeng’atwa mpaka kwenye mfupa. Ilielezwa kwamba huenda alimuona muuaji na katika hali ya taharuki, alitia vidole vyake mdomoni mwake na wakati anakata roho aliving’ata.


