Hongera Simbachawene, umekataa kuwa simba wa karatasi
Jul 15, 2015

MAMBO ya ajabu yametokea ndani ya Bunge. Tulishaziona ishara zake. Kwamba baadhi ya wabunge wetu wazaliwa wa nchi hii wamegomea miswaada ya sheria ambayo kimsingi imelenga kuwakomboa wanyonge walio wengi waondokane na umasikini kwa kubaki kushuhudia rasilimali zao zikiwanuifaisha wachache huku wanyonge hao wakibaki wamefunikwa machoni vitambaa vyeusi.
Ni ajabu sana, kuona kuna wenye kuikataa miswaada ya sheria mitatu; Muswaada wa Sheria ya Petroli wa Mwaka 2015, Muswaada wa Sheria ya Usimamizi wa Mapato ya Mafuta na Gesi wa mwaka 2015 na Muswaada wa Sheria ya Uwazi Na Uwajibikaji katika Tasnia ya Uchimbaji Tanzania ya Mwaka 2015. 
Hakika, hii yote mitatu ni miswaada yenye kujibu kilio cha wanyonge wengi na kwa miaka mingi. Ni miswaada yenye umuhimu sana katika wakati tulio nao na ujao, na iliyokuja kwa kuchelewa sana.
Inashangaza kuwa miswaada hii yenye maslahi ya walio wengi inakutana na baadhi ya wabunge wenye kuikemea kwa kushupaa shingo wakitaka ichelewe zaidi na pengine isije kabisa. Ni wabunge hawa hawa wanaojua kuwa kuja kwa miswaada hii ni matokeo ya mchakato wa miaka mingi ukiwashirikisha wabunge wenyewe na wadau wengine.
Ni mchakato uliotumia fedha nyingi kutoa elimu kwa wabunge hao ikiwamo kufanya ziara za gharama nje ya nchi. Ziara za mafunzo juu ya masuala hayo ya Petroli, Gesi na Madini.
Leo wabunge hao hao wanataka Bunge lijalo lianze upya, ikiwamo kuwagharamia wabunge kwenda ng’ambo kujifunza walichojifunza wao na sasa hawataki matokeo yake.
Kwa kweli kabisa unajiuliza; hawa ni wawakilishi wa wananchi kweli au wawakilishi wa wachache walio kwenye biashara ya petroli na gesi?
Hakika, ilikuwa jambo la kusisimua kumwona bungeni Waziri Simbachawene akisimama upande wa walio wengi na kuonyesha utayari wa kupambana hadi risasi ya mwisho kutetea maslahi ya wanyonge wa nchi hii.
Alikataa kugeuka simba wa karatasi jambo ambalo nilimtahadharisha kupitia safu hii mara tu baada ya kuteuliwa kushika nafasi hiyo. Ni pongezi pia, kwa mawaziri na wabunge wote tuliowaona na kuwasikia wakipaza sauti zao kutetea miswaada hii mitatu yenye maslahi kwa umma.
Jambo la busara kulitambua hapa ni kuwa, ni heri tukawa na miswaada hii muhimu ya sheria leo, ambayo hatukuwa nayo jana, na kuwa tayari kuifanyika marekebisho kesho kuliko kutokuwa nayo kabisa.
Nimalizie kwa kuweka hapa nilichoandika kwenye makala yangu mara baada ya Simbachawene kuteuliwa kuwa waziri, na ambacho nakiona waziri huyo anaendelea kukisimamia. Niliandika yafuatayo;
“Naamini kuwa Simbachawene amesimamia upande wa wengi. Simbachawene, Mbunge wa Kibakwe na aliyepata kuwa Naibu Waziri Nishati Na Madini, si tu anaijua sekta hiyo, lakini, anajua vema jinsi wananchi wa vijijini , kule Kibakwe na kwengineko Tanzania wanavyosubiri kwa hamu wafikishiwe umeme wa gharama nafuu, kazi ambayo, aliyemtangulia Simbachawene, Profesa Sospeter Muhongo alikuwa akiendelea kuifanya kwa ufanisi.
Simbachawene anatambua, kuwa mwelekeo wetu kama nchi kwa sasa ni wa kiuchumi zaidi. Na kimsingi ni mwelekeo wa dunia nzima. Na kwenye uchumi mkubwa ambao unaweza kuitoa nchi haraka kutoka mahali ilipo na kupiga hatua za haraka za kimaendeleo ni kwenye sektaya nishati, inahusu madini ikiwamo gesi na mafuta.
Na nchi yetu inaingia sasa kwenye uchumi wa gesi. Inahitajika sana duniani. Hivyo, ghafla, wakubwa duniani wanatuzonga kwa namna nyingi kutaka kunufaika na rasilimali tulizo nazo. 
Na pengine ifahamike, kwa wakubwa hawa duniani. wizara nyeti wanayoiangalia kwa karibu katika nchi yetu ni ya Nishati Na Madini. Hivyo, waziri mwenye dhamana kwenye Nishati na Madini, kwa wakubwa wa dunia, yumkini ni Waziri Muhimu sana kuliko wengine wote.
Nina mfano. Jioni moja, nikiwa Dar es Salaam, nilipata kualikwa kwenye hafla fupi nyumbani kwa Balozi wa nchi moja ya Magharibi. Mahala pale kulikuwa na watu wengi, akiwamo tajiri Sir Andy Chande, alikuwapo pia Profesa Mwesiga Baregu. Na mwalikwa mwingine alikuwa Profesa Muhongo.
Ajabu ya jioni ile, mtu pekee aliyetambulishwa na mwenyeji wetu alikuwa Profesa Muhongo, Waziri wa Nishati na Madini, Tanzania. Jambo hilo linapigia mstari nilichokieleza hapo juu.
Hivyo, tukifanya makosa tukamweka Nishati na Madini, Waziri au watendaji wenye uchu wa mali na madaraka, basi, ni rahisi kwao kutuharakishia laana ya rasilimali.
Maana, ni rahisi wakageuka kuwa mawakala wa matajiri wachache badala ya watumishi wenye kusimamia maslahi ya umma.
Na hakika, Nishati na Madini ni kama eneo lililofukiwa mabomu ya ardhini. Na makombora ya angani bado yameelekezwa kwenye Nishati na Madini. Tayari kuanza kufyatuliwa muda ukifika.
Ndugu yangu Simbachawene awe na tahadhari kubwa. Akibaki amesimama upande wa wanyonge walio wengi, basi, ahesabu kuwa watakuwa nyuma yake hata pale atakapoelemewa na wachache wenye kujali maslahi yao.


