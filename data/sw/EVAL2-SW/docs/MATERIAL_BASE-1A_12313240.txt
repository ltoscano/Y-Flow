DSTv kupunguza gharama ya vifurushi

October 19, 2016

KAMPUNI ya MultiChoice Tanzania (DSTv) imepunguza gharama za malipo ya vifurushi vya king’amuzi chake kuanzia Novemba Mosi ili kuhakikisha wanaendelea kutoa huduma bora zaidi kwa wateja wote pasipo kuangalia wanauwezo au hawana uwezo.
Akizungumza na waandishi wa habari Dar es Salaam jana, Meneja uendeshaji wa kampuni hiyo, Baraka Shelukindo alisema, Kampuni hiyo imeamua kufanya mabadiliko ya bei ya malipo ya vifurushi vya king’amuzi chao kutokana na maoni mbalimbali waliyokuwa wakipewa juu ya kupunguza gharama hizo ili kuweza kumfanya kila mmoja kumudu gharama hizo za malipo.
Alisema mbali na kuwepo kwa punguzo la malipo ya vifurushi vyao kampuni hiyo imefanya mabadiliko mengine kwa kuongeza idadi ya channeli kwa kila kifurushi ambacho mteja wao ataweza kununua.
“Mabadiliko haya yataanza kutumika Novemba 1 kwa Vifurushi vya Premium ambayo imepunguza bei kwa asilimia 16, Compact Plus yenyewe itapunguza kwa asilimia 17, Kifurushi cha DSTv Family kimepungua kwa asilimia 16 lakini kwa kifurushi cha DSTv Bomba chenyewe kimepunguzwa bei kwa asilimia 15 na hiki chenyewe punguzo lake litaanzia Novemba 15,”
“Ili kuhakikisha tunaboresha huduma zetu kwa wateja wetu tumeamua kusikiliza maoni yao ya kutaka punguzo la bei lifanyike kutokana na hali ya maisha kwa sasa kwani inabana kidogo kwa hiyo naamini kwa kufanya hivi kutaweza kutuweka karibu zaidi na wateja wetu,” alisema Shelukindo.
Aliongeza kuwa wateja wa kampuni hiyo wanapaswa kushirikiana vyema na watu wanaofanya tafiti mbalimbali zinazoendeshwa na kampuni hiyo ili kuhakikisha wanatoa maoni yao kwa ajili ya kuhakikisha wanaboresha zaidi huduma wanazozipata.
Shelukindo aliongeza kuwa Kampuni hiyo inataka kufanya marekebisho ya ulipiaji wa vifurushi vyao ili kuweza kupunguza baadhi ya changamoto wanazozipata wateja wao.
Kwa upande wake Meneja Mauzo wa Kampuni hiyo, Salum Salum alisema kuwa licha ya kushusha bei kwa vifurushi vyao kampuni hiyo imeshusha bei ya ving’amuzi vya ‘Explore’ ili kuweza kuendelea kutoa nafasi kwa wananchi wengi kujipatia ving’amuzi hivyo ambavyo vina manufaa kwa wengi.
Alisema ving’amuzi hivyo vyenye uwezo wa kurekodi na kutazama vipindi vilivyopita vitawasaidia watu walio bize na shughuli zao za kujitafutia maisha kwa kuwa wataweza kutazama kipindi chochote wakati wowote ule wautakao.
“Kunawalea watu ambao muda wote wanakuwa na pilikapilika nyingi wanawea wakanunua hiki king’amuzi kwa kuwa bei yake kwa sasa iko chini sana kulingana na uwezo wake ambapo zamani tulikuwa tukiuza kwa Sh.270,000 kwa wale wateja wetu ambao wanadishi la DSTv, lakini kwa sasa tutawauzia kwa Sh.194,000 na sababu ya kufanya hivi ni kwamba hatutaki kumtenga mtu hasa wapenzi wa mpira,” alisema Salum.


