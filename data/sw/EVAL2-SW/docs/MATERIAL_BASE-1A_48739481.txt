Zanzibar ya Sheikh Karume haikuwa na ubaguzi huu
Jan 17, 2014

KUNA mengi ambayo Mapinduzi ya Zanzibar ya mwaka 1964 yalikusudia kufanya na hayakufanyika. Miaka 50 baadaye Mapinduzi hayo yamechakaa, yamezeeka na yameshindwa kutimiza ahadi zake.
Wapo wenye kushikilia, tena kwa inadi, kauli mbiu ya ‘Mapinduzi Daima’ lakini kwa hakika, ukiitathmini kwa undani kabisa utaona kwamba kauli mbiu hiyo ni kama mlio wa debe tupu. Una ghasia na vishindo vingi lakini debe halina kitu.
Yote ambayo Mapinduzi hayakuyatimiza yalikuwa mambo adhimu kwani Mapinduzi hayo yalikuwa na malengo adhimu. Hilo halina shaka.
La msingi katika hayo ni azma ya kuondosha ubaguzi wa kila aina na kuleta usawa katika jamii. Wazanzibari wa kawaida walifanikiwa kuacha kubaguana wao wenyewe kwa wenyewe. Ajabu ya mambo na kwa bahati mbaya ubaguzi bado umewavaa baadhi ya wakubwa hasa wahafidhina walio ndani ya Chama cha Mapinduzi (CCM). Huu ndio ukweli wa hali ya mambo ilivyo. 
La kusikitisha ni kuwaona wabaguzi hao wenye kutumia lugha chafu wanapowabagua kikabila wananchi wenzao katika majukwaa ya CCM wanavumiliwa uanachama na chama chao ilhali wanayoyahubiri yanakwenda kinyume kabisa na sera rasmi za chama hicho.
Miaka 50 baada ya Mapinduzi, ambayo moja ya malengo yake yalikuwa ni kuleta usawa, bado watu wa makabila fulani wanabaguliwa wasishike nyadhifa fulani au kazi fulani, kwa mfano katika majeshi au polisi. Wanafanyiwa ngumu hata katika kupatiwa misaada ya kwenda nje kusoma. Hivi sivyo mambo yalivyokuwa katika miaka ya mwanzo ya Mapinduzi. Hali ilianza kubadilika kuanzia Aprili 1972, baada ya kuuawa Rais wa kwanza Sheikh Abeid Amani Karume. Hapo ndipo palipozuka ule usemi wa“mtoto wa nyoka, nyoka” usemi ambao ulizidi kushadidia ubaguzi.
Na kuushadidia zaidi pakatungwa nyimbo na kwaya ya Jeshi, chombo ambacho kiliundwa kulilinda taifa na raia zake, iliyosema “mtoto wa nyoka ni nyoka; kamata, chinja.”
Hali haikuwa hivi wakati wa utawala wa Karume. Kweli haki za binadamu zilikiukwa na kulikuwa viroja vingi lakini hapakuwa na ubaguzi wa aina hii. Si hivyo tu lakini kuna mashahidi wasemao kwamba katika siku za mwisho za uhai wake Karume alikuwa akifikiria kutoa mwito kwa Wazanzibari waliokimbia nchi warudi kusaidia kuijenga nchi yao na kwamba alikuwa na hamu kubwa papatikane umoja miongoni mwa Wazanzibari.
Madhara yanayoweza kusababishwa na serikali yenye kuwabagua raia zake ni makubwa mno. Tumeona, kwa mfano, jinsi ubaguzi ulivyowafanya watu wenye ujuzi waihajiri nchi yao kwa mkururo baada ya 1972. Si kwamba walipenda kufanya hivyo isipokuwa hawakuwa na hila kwa vile walinyimwa fursa ya kuweza kuendeleza maisha yao kwao.
Baadhi yao wakahamia Bara. Ujuzi na maarifa yao yalichangia kuimarisha sekta mbalimbali za maendeleo huko Bara hasa sekta ya elimu kwani walimu wengi walilazimika kuhamia Bara walikopokelewa kwa mikono miwili. Hasara ilikuwa ya Zanzibar.
Wengine walivuka mipaka mingi zaidi na kuishia nchi za ng’ambo ya bara la Afrika.
Baada ya kumalizika kilele cha maadhimisho ya miaka 50 ya Mapinduzi sasa ni wakati wa kuangalia kwa dhati mustakbali wa Zanzibar. Ni wakati wa kuanza kuachana na mabaya ya nusu karne iliyopita na kuchukua hatua zitakazoiwezesha Zanzibar iwe na mustakbali mwema hasa kwa vile karibu inatazamiwa kuwa na mfumo mpya wa uhusiano wake na Tanganyika.
Moja ya hatua za mwanzo zinazopaswa kuchukuliwa ni kuirekebisha Katiba ya Zanzibar ili izifanye taasisi muhimu za dola kama vile mahakama na polisi ziweze kutekeleza kazi zao bila ya kuingiliwa na wanasiasa wakiwa wakuu wa serikali.
Njia moja, kwa mfano, ya kuepusha hayo ni kuyazima kwa kuyapunguza madaraka ya Rais na kuyahamishia baadhi ya madaraka yake kwenye Baraza la Wawakilishi, chombo kikuu cha utungaji sheria. Hatua hiyo itasaidia kuushirikisha umma katika shughuli za uamuzi wa utawala.


