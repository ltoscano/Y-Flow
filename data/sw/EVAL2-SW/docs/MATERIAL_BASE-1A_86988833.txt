
JE, KUKOROMA KWA WATOTO NI TATIZO LA KIAFYA
Kukoroma kwa binadamu ni sauti inayosikika wakiwa wamelala na wakati huo huo huendelea kuvuta hewa na huku pakiwapo vizuizi ambavyo vinaweza kuwa ni ute wa njia ya hewa au tishu zilizovimba.
Uwapo wa vizuizi hivyo wakati hewa ikipita K ndivyo huchangia kutokea kwa mikwamo ya hewa inayopita, hali hii husababisha kutokea kwa mtetemo wa tishu za koo inayofanya sauti ya kukoroma itokee.
Ukubwa wa sauti ya kukoroma hutegemeana na wingi wa hewa inayovutwa katika njia ya hewa na kasi ya mtetemo wa tishu za koo.
Watoto wenye umri wa miaka mitatu au zaidi ndiyo wanakawaida ya kukoroma wakiwa katika hatua mojawapo ya usingizi mzito. Ni kawaida baadhi ya watoto wakikoroma zaidi nyakati za usiku.
Kukoroma kunaweza kuwa si tatizo la kiafya, ila pale linapokuwa si kawaida ikiwamo kutoa sauti kubwa mara kwa mara anapolala inaweza kuwa ni ishara ya uwepo wa tatizo la kiafya katika mfumo wa hewa ikiwamo koo na pua.
Inaweza kuwa ni tatizo lijulikanalo kitabibu kama obstructive sleep apnea syndrome (OSAS), tatizo ambalo huambatana na kustuka stuka wakati wa usingizini kutokana na mapafu kushindwa kuvuta kiasi cha kutosha cha hewa ya oksijeni kwa sababu ya vizuizi vilivyopo.
Vilevile kukoroma inaweza kuwa ni ishara ya kuwapo kwa maambukizi ya mfumo wa hewa au kuwapo kwa mzio/shambulizi katika njia ya hewa au kuzibwa kwa njia ya hewa na tishu zilizovimba au uwapo wa uvimbe, pumu, kuvimba kwa tezi juu ya koo, unene uliokithiri, matatizo mfumo chakula, maumbile yasiyo ya kawaida ya taya na koo na matatizo mfumo wa fahamu.
Kwa kawaida misuli ya njia ya hewa ya watoto huwa imetulia wakati wa usingizi, na hutulia zaidi pale njia hiyo ya hewa inapokuwa nyembamba au inapozibwa huku hewa yakutosha ikishindwa kupita. Hali hii inaleta shida katika upumuaji kiasi cha kusababisha kupumua kusimama kwa sekunde chache mpaka dakika moja. 
Hali hii ikitokea ubongo hupata ishara na kutuma taarifa katika mwili ili uongeze juhudi za kupumua tena. Hivyo hapo ndiyo mtoto huonekana kukoroma, kuamka na kuanza kuvuta pumzi upya.
Hali hii husababisha mtoto kushtuka shtuka mara kwa mara na kumfanya kupata usingizi kwa tabu, hivyo kesho yake mtoto huonekana akiwa na usingizi mzito, kuchoka sana na kukosa utulivu.
Pia wanaweza kuonekana wakitokwa jasho sana na huku wakiwa na ulalo usio wakawaida wakati wakikoroma.
Ni vizuri kwa mtoto yoyote wa chini ya miaka mitano ambaye anakoroma kusiko kwa kawaida kufikishwa katika huduma za afya kwa ajili ya uchunguzi, matibabu na ushauri.
huo huendelea kuvuta hewa na huku


