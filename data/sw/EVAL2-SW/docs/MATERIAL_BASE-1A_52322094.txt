
Gavana, Msajili wa Hazina kizimbani leo

September 22, 2016

GAVANA wa Benki Kuu ya Tanzania (BoT), Prof. Benno Ndullu na Msajili wa Hazina, Lawrence Mafuru, leo wanatarajiwa kupanda kizimbani katika Mahakama Kuu ya Tanzania kueleza jinsi Benki ya FBME itailipa Kampuni ya Coast Textile sh. bilioni 92.
Benki ya FBME inatakiwa kuilipa kampuni hiyo kiasi hicho cha fedha ikiwa ni utekelezaji wa hukumu ya mahakama kuu iliyotolewa Juni 27, mwaka jana.
Kwa mujibu wa amri hiyo iliyotolewa na Msajili wa Mahakama Kuu Kanda ya Dar es Salaam hivi karibuni, Projest Kahyoza, viongozi hao waandamizi serikalini wanatakiwa kuieleza mahakama watakavyotekeleza amri ya kuilipa kampuni hiyo kiasi hicho cha fedha vinginevyo watawekwa ndani.
Utekelezaji wa hukumu hiyo unatokana na shauri namba 129 ya 2009 ambapo Benki ya FBME iliamriwa kuilipa Kampuni ya Coast Textile baada ya kukamata kiwanda chake na kuuzwa kwa Kampuni ya Five Star kwa ajili ya kulipa mkopo ambao ulikopwa na Coast Textile kwenye benki hiyo, lakini ilishindwa kulipa mkopo huo.
BoT inahusishwa kwenye shauri hilo kutokana na kuwa ndiyo iliyochukua jukumu la kuendesha benki hiyo baada ya kuhusishwa na utakatishaji wa fedha nchini Cyprus.
Gavana Profesa Ndulu na Msajili wa Hazina, Mafuru, walitakiwa kufika mahakamani hapo Septemba 16, mwaka huu ili kuiambia mahakama namna watakavyotekeleza amri hiyo ya mahakama ya kulipa fedha hizo, lakini waliwasilisha maombi mahakamani hapo kwa ajili ya kusimamishwa utekelezaji wa amri kwa muda. 
Maombi hayo yamepangwa kusikilizwa leo na Jaji Ama Â±Isario Munisi, Mahakama Kuu kanda ya Dar es Salaam.
Mgogoro huo ulianza baada ya Kampuni ya Coast Textile kuchukua mkopo katika benki hiyo na kushindwa kuurejesha kwa muda uliopangwa kulingana na mkataba, ndipo Benki ya FBME ilipokamata mali zote za kampuni hiyo yakiwemo magari na kiwanda na kuziuza kwa kampuni ya Five Star.
Baada ya hatua hiyo Kampuni ya Coast textile ilifungua shauri mahakamani kupinga uamuzi huo.
Mahakama Kuu Kanda ya Dar es Salaam ilitoa hukumu Julai 27, mwaka 2015 ambapo mahakama iliamuru benki hiyo kuilipa kampuni ya Coast Textile Sh. bilioni 21.288. Hata hivyo kutokana na kuongezeka kwa riba tangu kesi hiyo ilipofunguliwa mahakamani Juni 28, mwaka 2001 deni hili lifikia sh. bilioni 92 kutokana na ongezeko la riba ya asilimia 21.


