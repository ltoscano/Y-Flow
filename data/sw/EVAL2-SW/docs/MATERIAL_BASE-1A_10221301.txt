ATCL yatoa ofa kwa abira wa Mwanza

Imeandikwa na Daudi Manongi, Maelezo

Imechapishwa: 18 Oktoba 2016

KAMPUNI ya Ndege Tanzania (ATCL) imetoa ofa ya mwezi moja kwa abiria wanaosafiri kutoka Dar es Salaam kwenda Mwanza kulipa nauli ya Sh 160,000 kwa safari moja.

Kauli hiyo ilitolewa jana jijini Dar es Salaam na Kaimu Ofisa Mawasiliano wa Kampuni hiyo, Lily Fungamtama wakati akizungumza na Idara ya Habari (MAELEZO).
Fungamtama alisema ndege za kampuni hiyo, zimeanza kutoa huduma kuanzia Jumamosi iliyopita, kama ilivyobainisha kupitia vyombo vya habari.
Safari hizo zilianza kwa kutoa huduma ya kusafirisha abiria kuelekea nchini Comoro, na hapa nchini inatoa safari katika mikoa ya Mwanza, Arusha na Kigoma.
Alisema kwa kuanzia walianza na mazoezi ya vitendo kwa marubani na wafanyakazi wa ndani ya ndege, na hatimaye walianza safari za biashara ya kusafirisha abiria Oktoba 15, mwaka huu kama ilivyopangwa. 
Aliongeza kuwa ATCL imeboresha huduma zake kwa kiasi kikubwa kwa kuwapatia wateja wake ofa ya kubeba kilo 20 za mizigo na kilo saba za mzigo wa mkononi bure pamoja na kutoa vinywaji na ubadilishaji wa tiketi ni bure ndani ya mwezi.
Alikanusha taarifa potofu kuwa zimekwama kuanza safari zilizopangwa. Alisema habari hizo sio za kweli, kwani hivi sasa wameshaanza huduma katika mikoa hiyo mitatu.
ATCL kwa sasa ina ndege tatu, zikiwemo mbili aina ya Bombadier Dash8-Q400 zenye uwezo wa kubeba abiria 76 kila moja, na Dash8-Q300 yenye uwezo wa kubeba abiria 50.


