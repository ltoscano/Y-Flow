Kikwete na ushauri wa “mtu wa Mungu”
Mar 26, 2014

JEAN Mwenda Bosco hakukosea hata kidogo alipoimba: “Kumbe kweli safari taabu.” Safari tuliyo nayo ya kupata Katiba mpya itayoyaridhia matakwa ya Wa tanzania wengi ni ndefu na ni ya taabu, tena ni ya taabu kwelikweli.
Safari hiyo inafanywa iwe ya taabu na ndefu kwa makusudi. Wenye kufanya hivyo ni watu fulani nchini Tanzania wanaoamini kwamba wao, na wao tu, ndio wenye haki ya kutoa maamuzi makuu kuhusu mustakbali wa Taifa. Jamaa hawa wanajihisi kwamba wao ni wakereketwa halali wa Chama cha Mapinduzi (CCM) na wanakitumia chama hicho kuyalinda maslahi yao.
Wapo, bila ya shaka, wakereketwa wengine wa chama hicho hicho wenye kuona mbali na wanaotambua umuhimu wa kuweka mbele Taifa badali ya chama chao. Mwenyekiti wa sasa wa CCM, lakini, si miongoni mwao.
Ilisikitisha kumsikiliza Mwenyekiti huyo, Rais Jakaya Kikwete, Ijumaa iliyopita, akiishusha hadhi yake alipokuwa akilihutubia Bunge Maalumu la Katiba wakati wa uzinduzi wake. Baadhi yetu tukidhani kwamba atatushangaza kwa kulihutubia Bunge hilo akiwa kama kiongozi wa Taifa na si kiongozi wa chama. Badala yake alizungumza kama Mwenyekiti wa CCM aliyekuwa kwenye jukwaa la CCM.
Hotuba aliyoitoa katika Bunge hilo ilizidi kututhibitishia kuwa Kikwete ni mwanasiasa wa kawaida tu. Hana sifa za kumfanya aonekane kwamba amewapiku wanasiasa wenzake.Kwa bahati mbaya, lugha yetu ya Kiswahili haina neno moja tunaloweza kulitumia kuwa tafsiri ya neno la Kiingereza ‘statesman’. Lakini tungekuwa nalo neno hilo tusingeliweza asilan kulitumia kumuelezea Kikwete.
Ingawa statesman ni mwanasiasa lakini kuna tafauti kubwa baina ya mwanasiasa wa kawaida na statesman. James Freeman Clarke, mwandishi wa Mmarekani wa karne ya 19, aliwahi kusema kwamba: “Mwanasiasa hufikiria uchaguzi ujao. statesman hufikiria kizazi kijacho.” Alichofanya Kikwete Ijumaa iliyopita ni kuvipuuza vizazi vijavyo kwa kuyaweka mbele matakwa ya chama chake yenye kuzingatia maslahi ya chama badala ya Taifa.
Mwanasiasa wa kawaida hujaribu kufanya mambo yatayomnufaisha binafsi, aghalabu kwa kupika majungu au kwa kufanya ghilba. Pia mwanasiasa wa kawaida huwa mbioni kuyapigania maslahi ya chama chake badala ya maslahi ya taifa kwa jumla.
Kwa upande mwingine statesman hata akiwa kiongozi wa chama cha siasa, huyaweka kando maslahi ya chama chake na badala yake hupigania maslahi ya nchi. Yule mwenye kuyaweka mbele maslahi ya nchi yake pasina kuyazingatia maslahi yake binafsi au ya chama chake ndiye awezaye kulinufaisha taifa.
Tafauti nyingine baina ya mwanasiasa wa kawaida na yule aliye statesman tunaweza kuiona katika dhamiri inayomfanya mtu azivae siasa. Mwanasiasa wa kawaida hutaka achaguliwe ili apate madaraka aweze kujistawisha binafsi na pengine yeye na chama chake.
Statesman huwa na ruwaza kuhusu taifa lake. Huwa anajua kwa nini anataka uongozi na akiupata uongozi huwa amekwishapanga atautumia vipi kulifanya taifa lake liwe bora zaidi. Huwa hayumbiyumbi wala habadili imani zake ingawa anaweza akabadili sera zake au za chama chake endapo kwa kufanya hivyo taifa litaweza kuwa imara zaidi, la haki zaidi au la ustawi zaidi.
Kiongozi aina hiyo huwa jasiri na huwa tayari kuchukua hatua zitazowanufaisha wengi katika nchi yake hata kama hatua hizo zitakwenda kinyume na sera za chama chake. Au hata kama zitamfanya achukiwe na baadhi ya vigogo wa chama chake.
Hivyo, kiongozi aina hiyo huwa anaona mbali. Hutambua kwamba ataweza kukabiliwa na matatizo ambayo lazima ayapatie ufumbuzi ili aweze kutimiza malengo yake. Huwa anayaamini hasa anayoyahubiri na ni mwiko kwake kutokutimiza ahadi zake.
Wanasiasa wengi huwa ni watu wasio na uadilifu, ama huwa na mazoea ya kusema uongo ili wapate ulwa au hutoa ahadi chungu nzima wapate kuchaguliwa lakini wanapochaguliwa tu huzisahau ahadi walizotoa. Hawazitimizi.
Kwa upande mwingine, wale walio na sifa ya ‘ustatesman’ daima huwa wanaliangalia taifa linakwenda wapi na nini wafanye kuhakikisha kwamba halendi kombo. Viongozi aina hiyo huwa na uweledi wa kisiasa na huonyesha busara katika uongozi.
Uzinduzi wa Bunge Maalumu la Katiba ulimpa Kikwete fursa adimu na adhimu ya kuonyesha uweledi wake wa kisiasa na busara yake katika kuliongoza Taifa. Kwa ufupi, ulimpa fursa ya kuuonyesha ulimwengu kwamba yeye nistatesman. Kwa bahati mbaya, Kikwete aliifujilia mbali fursa hiyo.


