Kura za maoni Chadema Mbeya balaa
Jul 29, 2015

KURA za maoni, nafasi ya ubunge kwa Chama cha Demokrasia na Maendeleo (Chadema) mkoani Mbeya zimekamilika zikiacha makovu miongoni mwa wanachama wake na kiporo cha jimbo kimoja.
Baadhi ya wanachama, wakiwemo wagombea walioshindwa, walilalamika wakidai kuwapo kwa matumizi ya rushwa kwenye kura hizo za maoni, kwa baadhi ya wagombea katika harakati zao za kushawishi wateuliwe kugombea nafasi hiyo ya ubunge kupitia chama hicho.
Hata hivyo wanailaumu serikali wakibainisha kuwa imeweka mfumo wa mafao ya wabunge unaowapendelea na kuwanyima uwezo wagombea wengine wasio wabunge, hivyo kukosekana kwa uwanja ulio sawa wa uchaguzi katika vyama vya siasa.
“Serikali inachochea, imeweka mfumo mbaya wa mafao ya wabunge, inawaingizia mamilioni wabunge wanaomaliza muda wao, wanazitumia kununua kura, uwanja hauko sawa,” alisikika mwanachama mmoja akilalamika wakati wakisubiri kutangazwa kwa matokeo ya Jimbo la Mbeya Mjini.
Mwanachama huyo, ambaye hata hivyo aligoma kutoa jina lake, aliwaeleza baadhi ya waandishi wa habari waliomfuata kupata undani wa malalamiko yake, kuwa matokeo yalifahamika hata kabla ya kupiga kura.
Kura za maoni kwa Jimbo la Mbeya Mjini zilifanyika kwenye Ukumbi wa Mikutano wa Chuo Kikuu cha Sayansi na Teknolojia Mbeya (MUST), ambapo kabla ya kuanza wajumbe wote walihakikiwa nje ya jengo la utawala la chuo hicho na walinzi wa chama hicho. Wanachama wasio wajumbe hawakuruhusiwa kusogelea ukumbi huo.
Mfumo wa utoaji mafao ya wabunge ulilalamikiwa pia na baadhi ya wagombea waliozungumza na gazeti hili kwa sharti la kutotajwa majina yao wakihofia kufanyiwa mizengwe zaidi ndani ya chama chao.
Mmoja wa wagombea aliyeshindwa katika kura za maoni, Jimbo la Mbeya Mjini alilalamika akisema dalili zote zinaonyesha kulikuwa na matumizi ya rushwa kwenye mchakato wote wa kura hizo za maoni.
“Tunailalamikia CCM kuhusu rushwa, lakini hata huku ni yale yale, Katibu Mkuu anakiangalia chama kwa ngazi ya juu, huku chini kuna udhaifu sana, hakuna maadili,” alilalamika mgombea huyo, katika mahojiano yake na gazeti hili.
Baadhi ya wanachama, wakiwamo wagombea walioshindwa, katika baadhi ya majimbo, hawakubaliani na matokeo wakidai kulikuwepo na ukiukwaji wa makusudi wa taratibu za uchaguzi zilizowekwa na chama hicho makao makuu, lengo likiwa kuwabeba baadhi ya wagombea.
Kura hizo za maoni, zinaonyesha kuacha majeraha miongoni mwa baadhi ya wanachama ambao sasa wanatafakari hatma yao ndani ya chama hicho, miongoni mwao wakiwemo wanachama waandamizi waliokipigania wakati wengi wa wagombea waliojiunga nacho katika miaka ya hivi karibuni, kuelekea uchaguzi mkuu wa mwaka huu, waliogopa kujinasibisha nacho.
Raia Mwema linazo taarifa za baadhi ya wanachama wa chama hicho hivi sasa kufanya mawasiliano na viongozi wa baadhi ya vyama, hususani, ACT, kwa lengo la kuhamia huko baada ya kutoridhishwa na mchakato ndani ya chama chao, na miongoni mwa madai yao makubwa ni kukithiri kwa matumizi ya rushwa. 
Ukiukwaji taratibu
Miongoni mwa mambo yaliyolalamikiwa zaidi na wanachama ni ukiukwaji wa taratibu za uchaguzi kama zilivyowekwa na uongozi wa chama hicho ngazi ya taifa. Katika Jimbo la Vwawa, mathalani, mmoja wa wagombea, aliamua kupinga kuendelea kwa mchakato wa kura za maoni kwa jimbo hilo akituhumu kukiukwa kwa taratibu za uchaguzi.
Mgombea huyo, Abraham Msyete anabainisha kuwa wajumbe halali wa mkutano huo walienguliwa na kuchomekwa zaidi ya wajumbe 80 wasiofahamika, ambao hata kadi zao zilikuwa na shaka.
Anawataja miongoni mwa wajumbe walioenguliwa kwa fitna za siasa za uchaguzi kuwa ni pamoja na kamati tendaji ya wilaya, viongozi kutoka kata mama jimboni humo, zikiwemo Vwawa na Msia.
“Waliingizwa wapiga kura zaidi ya 80 wasiofahamika, walijitambulisha kuwa ni viongozi wa kata mpya, lakini hata kadi zao zinatia mashaka,” alisema Msyete katika mahojiano yake kwa njia ya simu na mwandishi wetu na kuendelea, “…nimetumika chama hiki kwa miaka 10, inaumiza sana, matumizi ya rushwa makubwa, watu wanakuja kung’ang’ania vyeo, taratibu hazifuatwi.”
Msyete ambaye ni miongoni mwa wanachama waandamizi kwa Mkoa wa Mbeya, akiwa amefanya kazi kubwa ya kukijenga wilayani Mbozi, katika mazingira magumu anakieleza kile kilichofanyika katika kura hizo za maoni kuwa ni uchafu.
“….ni uchafu unaofanywa kweupe, ndio maana niliukataa ule mchakato, ni batili, chama kiliweka utaratibu mzuri sana, lakini tuna tatizo kubwa sana la maadili kwa viongozi wa chini,” alisema Msyete.


