TPSF yakaribisha uwekezaji bima

Imeandikwa na Mwandishi Wetu

Imechapishwa: 31 Oktoba 2016

TAASISI ya Sekta Binafsi Tanzania (TPSF) imekaribisha uwekezaji zaidi kwenye sekta ya bima nchini ili kuibua ushindani utakaochochea ubunifu wenye tija zaidi kwa wadau wa sekta hiyo. 

Akizungumza mwishoni mwa wiki jijini Dar es Salaam wakati wa hafla fupi ya uzinduzi wa kampuni mpya ya bima ya Clarkson Insurance Brokers Tanzania Limited, Mkurugenzi Mtendaji wa TPSF, Godfrey Simbeye alisema ustawi wa uchumi wa nchi kwa sasa unahitaji uimara na ubunifu zaidi kwenye sekta ya bima.
“Tanzania ipo kwenye utekelezaji wa miradi mikubwa kama ile ya bomba la mafuta, ujenzi wa reli ya kati, ujenzi wa barabara na majengo makubwa ya kisasa, vyote hivi vinahitaji kulindwa na bima hivyo ujio wa kampuni kama hii ya Clarkson Insurance Brokers Tanzania Limited tunauona kama ni heri na wenye tija kwa taifa,” alibainisha.
Simbeye alisema, kwa sasa mchango wa sekta ya bima kwenye Ukuaji wa Pato la Taifa (GDP) ni chini ya asilimia moja huku akiitaja sekta binafsi kuwa ni miongoni mwa sekta ambazo hazijafaidi ipasavyo matunda ya uwepo wa huduma hiyo.
“Matumaini yangu Kampuni ya Clarkson Insurance Brokers Tanzania Limited kwa kiasi kikubwa yanachochewa na ukongwe wao wa miaka 58 wakitoa huduma hii Kenya na Uganda pia hivyo wanatarajia uzoefu wao unaweza kuwa na tija zaidi hapa nchini,’’ aliongeza Simbeye.
Mwenyekiti wa Kampuni ya Bima ya Clarkson Insurance Brokers Tanzania Group, Justin Lambert alisema pamoja na kutoa huduma kwa weledi, kampuni yake itajikita zaidi katika kutoa elimu ya bima kwa jamii ili kuwavutia zaidi wengi ambao kwa sasa hawajaingia kwenye huduma hiyo.
Mkurugenzi Mtendaji wa kampuni hiyo nchini, Patrick Marimo alisema mafanikio ya kampuni hiyo katika soko lake jipya nchini kwa kiasi kikubwa yatachochewa na ubunifu mkubwa wa kampuni hiyo katika utoaji wa huduma zake.


