
Soko kongwe Moro lavunjwa

Imeandikwa na John Nditi, Morogoro

Imechapishwa: 03 Oktoba 2016

HALMASHAURI ya Manispaa ya Morogoro imeingia mkataba na Benki ya Uwekezaji Tanzania (TIB) kwa ajili ya kupatiwa mkopo wa fedha zitakazosimamia mradi wa ujenzi wa soko jipya na la kisasa la ghorofa mbili kwa ajili ya matumizi ya wafanyabiashara wa aina mbalimbali , imeelezwa.

Mkurugenzi wa manispaa hiyo, John Mgalula alisema hayo akizungumza na waandishi wa habari jana wakati wafanyabiashara walipokuwa wakibomoa kwa hiyari yao vibanda vya maduka na kuhamisha bidhaa zao kutokana na Soko Kuu la Morogoro kuwemo kwenye mchakato wa kuvunjwa.
Mgalula alisema uamuzi wa kuvunjwa kwa soko kuu hilo lililojengwa tangu mwaka 1953, ni kutokana na uchakavu na pia kupatikana kwa mkopo wa fedha kutoka benki ya TIB baada ya kuingia nayo mkataba wa awali Septemba mwaka huu, kwa ajili ya kujenga soko jipya na la kisasa la ghorofa mbili.
“Tayari halmashauri imeingia mkataba wa ujenzi wa soko ambapo ramani imewasilishwa TIB na wametupa masharti ya kuona hakuna kesi mahakamani, tathmini ya kimazingira na kuvunjwa kwa soko la zamani ili kuweza kupata mkopo huo,” alisema.
Hivyo alisema kutokana na soko hilo kutokuwa na kesi mahakamani na michoro ya ramani kukamilishwa, kinachofuatia ni kumpata mshauri wa kuendesha tathmini ya kimazingira na kuiwasilisha benki kwa ajili ya kusaini mkataba wa kupatiwa fedha kwa ajili ya kuanza ujenzi wa soko jipya na la kisasa.
Alisema baada ya kukamilisha mambo hayo, ujenzi wa soko jipya unatarajia kuchukua muda wa mwaka mmoja na litakapokamilika kipaumbele kitawekwa kwa wafanyabiashara waliopisha ujenzi kwa kuingia nao mikataba mipya na wengineo kwa vile soko hilo litakuwa na vibanda vingi vya maduka na maeneo ya kutolea huduma mbalimbali za kijamii.
“Hawa wanaoondolewa kwa sasa, ndiyo watakaopewa kipaumbele maeneo ya biashara, pindi ujenzi huu utakapokamilika...uongozi wa Manispaa unayo orodha ya wafanyabiashara wote wanaoondoka kwenye soko hili,” alisema.
Hata hivyo, alisema kabla ya kuwaondoa wafanyabiashara hao walipewa muda wa miaka miwili na miezi saba kuendelea kutafuta maeneo na kwa kipindi chote hicho walikuwa hawalipi ushuru wa soko hadi walipotakiwa kuondoka kwa hiyari yao Septemba 30, mwaka huu.
Pamoja na hayo, alisema wafanyabiashara hao wamepatiwa maeneo katika masoko ya Nanenane, Kihonda, Mazimbu, Sabasaba, Mawenzi na eneo la Mazense na kwa wenye vibanda vya maduka kutakiwa kujitafutia wenyewe maeneo yatakayowafaa kulingana na makubaliano yaliyopo.


