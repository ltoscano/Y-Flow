Ulinzi waimarishwa Nairobi
Nov 25, 2015

KIONGOZI Mkuu wa Kanisa Katoliki duniani Baba Mtakatifu Fransisko anatarajiwa kuwasili hapa leo jioni kuanza ziara ya kichungaji ya siku mbili.
Mwaliko kwa Baba Mtakatifu kuitembelea Kenya ulitolewa na Maaskofu wa nchi hiyo wakati wa ziara ya kitume ya maaskofu inayofanywa kila baada ya miaka mitano mjini Vatican ambayo ilifanyika Aprili, 2015.
Hii itakuwa mara ya kwanza kwa Baba Mtakatifu Fransisko kuitembelea Afrika tangu alipochaguliwa kuwa Kiongozi wa Kanisa Katoliki Duniani Machi 2013.
Kutokana na ziara hiyo ya kiongozi wa Kanisa hilo lenye waumini wengi duniani ulinzi katika mji wa Nairobi na vitongoji vyake umeimarishwa sana ili kukabiliana na tishio lolote la usalama wa kiongozi huyo na msafara wake pamoja na waumini watakaohudhuriwa ibada ya misa takatifu.
Raia Mwema lilishuhudia askari wa General Service Unit (GSU) wakifanya doria katika maeneo yote ya katikati ya mji huo (CBD) pamoja vitongoji vyake.
Pamoja na askari hao polisi wa kawaida AP (Administration Police), Recce Squard na Jeshi la Ulinzi la Kenya wakiwa na silaha nzito na vifaa vya kisasa vya mawasiliano wamekuwa wakipita katika maeneo mbalimbali kuhakikisha hali ya usalama inadumu.
Aidha, ulinzi umeimarishwa katika eneo lote la Chuo Kikuu cha Nairobi ambako uwanja wa wazi chuoni hapo utatumika kwa ibada ya misa itakayoongozwa na Baba Mtakatifu Fransisko ambayo itahudhuiriwa pia na viongozi wa kiserikali wa hapa wakiongozwa na Rais Uhuru Kenyatta.
Ulinzi pia umeimarishwa katika uwanja wa wazi wa Uhuru Park ambao utatumika kwa waumini na watu watakaoshindwa kufika katika viwanja vya Chuo Kikuu cha Nairobi kufuatilia Ibada ya Misa kupitia Televisheni kubwa zilizofungwa katika uwanja huo.
Ziara hiyo pia imeleta neema kwa wafanyabiashara wadogo wadogo mjini Nairobi na wengi walionekana wakiuza bidhaa na picha za Baba Mtakatifu, Yesu na Bikira Maria katika maeneo ya kati kati ya mji pamoja na uwanja wa Uhuru Park.
Picha hizo ziliuzwa kwa bei ya shilingi 100-500 kulingana na umuhimu wake na waumni wengi wa Kanisa Katoliki walionekana wakinunua picha hizo.
Kwa mujibu wa mkazi wa Nairobi Cliford Otieno, ziara hiyo ni muhimu si kwa waumini wa Kanisa hilo bali kwa nchi nzima ya Kenya kutokana na ujumbe muhimu wa Baba Mtakatifu wa kutaka wananchi kudumisha amani na umoja wa kitaifa.
“Mimi si Mkatoliki lakini tunamkaribisha Baba Mtakatifu kwa mikono miwili tukiamini kuwa ujumbe wake wa kusisitiza amani, upendo, matumaini utasadia sana kuwaunganisha wananchi wote hasa katika kipindi ambacho tunakabiliwa na changamoto kubwa ya usalama,” alisema.
Mkuu wa Jeshi la Polisi nchini Kenya Joseph Boinnet, aliwaambia waandishi wa habari mjini Naoirobi kuwa, Jeshi lake limechukua hatua zote muhimu kuhusu suala la usalama wa kiongozi huyo pamoja na wananchi watakajitokeza kuhudhuria Ibada ya Misa.
“Njia zote atakozopita tumeweka usalama wa kutosha hivyo nawatoa hofu waumini na wananchi wengine kushiriki bila ya kuwa na hofu yoyote, ” alisisitiza Mkuu huyo wa Polisi.
Kwa upande wake Msemaji wa serikali ya Kenya Manoa Esipisu alisema serikali haitaifanya siku hiyo kama siku ya mapumziko hivyo wananchi wengine wataendelea na shughuli zao kama kawaida.
“Kuna baadhi ya barabara zitafungwa kwa muda hivyo tunawaomba waajiri kuwa wavumilivu pale wafanyakazi wao watakpochelewa katika sehemu za kazi,” alisema msemaji huyo. 
“Ziara hiyo itakuwa ya kihistoria kuhusu uhusiano wa Kenya na mataifa ya kigeni. Mwaka huu tumeweza kupokea wageni wengi mashuhuri,” aliongeza msemaji wa Ikulu ya Naiorbi.
Katika ziara hiyo Papa Francis atafanya mazungumzo na Rais Uhuru Kenyatta katika Ikulu ya Nairobi kabla ya kukutana na maafisa wa Shirika la Mazingira la Umoja wa Mataifa (UNEP).
Kwa mujibu wa ratiba iliyotolewa, Baba Mtakatifu pia atakutana ma kufanya mkutano na viongozi wa madhehebu mengine ya dini ya Kikristo, Waislamu, Wahindu na dini za asili kwa lengo la kueneza ujumbe wa amani, matumaini na umoja.
Ziara hiyo kwa mujibu wa kumbukumbu ni ya nne kufanywa na Kiongozi wa Kanisa Katoliki Duniani nchini Kenya, tatu za kwanza zikifanywa na Baba Mtakatifu Yohane Paulo II Mei 1980, Agosti 1985 na Septemba 1995.
Katika ziara hiyo ya kwanza kwa Baba Mtakatifu Fransisko kuzuru Bara la Afrika, mbali na kuitembelea Kenya na Uganda, atakuwa na ziara nchini Jamhuri ya Afrika ya Kati (CAR).


