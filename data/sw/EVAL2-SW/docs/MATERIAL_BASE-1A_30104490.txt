
Ajali 276 zaua watu 165 Pwani

Imeandikwa na John Gagarini, Bagamoyo

Imechapishwa: 11 Oktoba 2016

WATU 165 wamekufa, 402 wakijeruhiwa katika ajali za barabarani zilizotokea Januari hadi Septemba mwaka huu mkoani Pwani 

Aidha, katika kipindi hicho, Kikosi cha Usalama Barabarani Mkoa wa Pwani, kimekusanya Sh bilioni 2.3 ikiwa ni faini kwa makosa 79,041barabarani.
Mkuu wa Polisi wa Kikosi cha Usalama Barabarani (RTO) Mkoa wa Pwani, Abdu Isango ameyasema hayo Chalinze wilayani humo wakati wa maadhimisho ya Wiki ya Nenda kwa Usalama Barabarani. 
Isango alisema vifo hivyo ni pungufu ya watu 18 ikilinganishwa na vifo vya ajali katika kipindi kama hicho mwaka 2015. Alisema katika ajali hizo vifo vya makundi wakiwemo watembea kwa miguu vilikuwa 50 upungufu ukiwa watu watano, wapanda pikipiki waliokufa 38 kama mwaka jana.
“Madereva waliokufa walikuwa 27 ikiwa ni ongezeko la madereva 14 ikilinganishwa na waliokufa kipindi kama hicho mwaka jana. Abiria waliokufa walikuwa 36 pungufu ikiwa ni vifo 39 sawa na asilimia 52, wapanda baiskeli vifo vilikuwa 13 ongezeko la vifo 11,” alisema Isango.
Aidha, alisema Pwani ni moja ya mikoa yenye ajali nyingi za barabarani nchini kutokana na jiografia yake ambayo magari yote yanayotoka Dar es Salaam kwenda mikoani na nchi jirani ama yanayotoka huko kwenda Dar es Salaam, yanapita huko.
Katika hatua nyingine, Kikosi cha Usalama Barabarani mkoani humo kimekusanya Sh bilioni 2.3 kutokana na makosa mbalimbali ya usalama barabarani ikiwa ni faini kwa makosa 79,041 yaliyotokea katika kipindi cha Januari hadi Septemba, mwaka huu.
Isango alisema makosa yaliyokamatwa mwaka huu ni ongezeko la makosa 22,976 ikilinganishwa na makosa 56,065 ya mwaka jana kipindi kama hicho.
Alisema mapato kwa kipindi cha Januari hadi Septemba mwaka 2015 mapato yalikuwa ni Sh bilioni 1.6 ikiwa ni ongezeko la Sh milioni 689.2.


