
CCM wakerwa mradi kusuasua
Mustapha Kapalata, Mwananchi mwananchipapers@mwananchi.co.tz
Nzega. Chama cha Mapinduzi (CCM), Wilaya ya Nzega mkoani Tabora kimekerwa na matumizi mabaya ya zaidi ya Sh500 milioni zilizotolewa na Benki ya Dunia (WB) kwa ajili ya ujenzi wa mradi wa maji vijijini.
Mradi huo unaotekelezwa katika vijiji vya Ikindwa na Mahene umedumu kwa miaka mitano, unaendelea kujengwa chini ya kiwango huku wananchi wakikabiliwa na uhaba wa maji safi ya kunywa.
Katibu wa CCM wa wilaya hiyo, Epimark Makuya alisema fedha zilizotumika na kazi iliyofanyika havilingani kutokana na kujengwa chini ya kiwango.
“Watendaji wanatakiwa kuelekeza fedha zinazotolewa na Serikali sehemu husika na kujenga kitu kinachodumu kwa muda mrefu, kuliko walivyotupiga changa la macho kwa kutujengea tangi la maji bovu ambalo haliwezi kudumu kwa miaka mingi,” alisema Epimark. 
Katibu wa Umoja wa Vijana wa CCM (UVCCM) Mkoa wa Tabora, Daniel Mhina alisema kutokana na watendaji kujenga mradi huo chini ya kiwango, taasisi husika zinatakiwa kufanya uchunguzi kubaini ubadhirifu ili wachukuliwe hatua.
Alisema siyo jambo jema kwa mradi huo kuwa katika hatua za ujenzi ilhali una muda mrefu.
Kaimu Mhandisi wa Majisafi na Salama Nzega-, Renatus Mkina alisema mradi huo haujakamilika na kwamba bado wanaendelea na usimamizi wa mkandarasi. Mkina aliwaahidi wananchi na viongozi hao kusimamia mradi na kuhakikisha unakamilika kwa kiwango kinachostahili.


