
Wafanyabiashara changamkieni kongamano la DRC 

Imeandikwa na Abushehe Nondo, Maelezo

Imechapishwa: 20 Septemba 2016

FURSA za kibiashara hupatikana katika kubadilishana uzoefu baina ya wafanyabiashara kutoka nchi mbalimbali wanapokutana.

Wa tanzania uzoefu wa kibiashara walio nao, wanapokutana na wafanya biashara wa nchi za nje, wanajifunza namna ya kuboresha shughuli zao na hata kupanua wigo wa masoko.
Fursa ya namna hii, inataraji kupatikana katika kongamano la kwanza la kibiashara kati ya Tanzania na Jamhuri ya Kidemokrasia ya Kongo (DRC), ambalo litafanyika Septemba 22, mwaka huu na kuhudhuriwa na zaidi ya kampuni 25 kutoka Tanzania. 
Katika kongamano hilo la kibiashara, ambalo litafanyika katika ukumbi wa mikutano wa FEC jijini Lubumbashi, zaidi ya wafanyabiashara muhimu 100 wa sekta binafsi watashiriki, ambapo wataweza kujadili ongezeko la biashara kati ya Tanzania na Jamhuri ya Kidemokrasia ya Kongo.
Kongamano hilo ambalo litakuwa likifanyika kila mwaka kati ya Tanzania na Kongo, limekuja huku uchumi wa Jamhuri ya Kidemokrasia ya Kongo ukiwa umekua kwa asilimia 7.7 mwaka 2015, hasa kutokana na nguvu ya viwanda vya madini na uhusiano wa uwekezaji.
Ukuaji wa uchumi katika nchi ya DRC, unaenda sanjari na ukuaji wa uchumi hapa nchini kwa kiwango cha 7.2 kama hivi karibuni taarifa iliyotolewa na Gavana wa Benki Kuu ya Tanzania, Profesa Benno Ndulu inavyofafanua. Hivyo wafanyabiashara wa pande hizi mbili, watapata fursa nyingi kuhusu uwekezaji katika madini na kilimo.
Aidha, kongamano hilo lina lengo la kukuza biashara pamoja na kuongeza fursa za uwekezaji na ushirikiano kati ya nchi hizo mbili katika kuchunguza fursa mbalimbali ili kupata uwekezaji katika ukanda wa uchumi wa ndani ya Tanzania na Kongo.
Hivyo basi, kwa upande wa wafanyabiashara wa Tanzania ni fursa nzuri kwao kuhakikisha wanalitumia vizuri kongamano hilo la kibiashara katika kutangaza bidhaa zao ili kuboresha mazingira mazuri ya biashara kati ya nchi hizo mbili, hali itakayowasaidia kukuza uchumi wa nchi kwa ujumla.
Isitoshe katika kuzidi kuweka uhusiano mzuri kati ya nchi hizi mbili, kongamano la kibiashara kati ya Tanzania na Jamhuri ya Kidemokrasia ya Kongo, litawasaidia wafanyabiashara wa Kitanzania kuwekeza katika sekta ya kilimo cha biashara.
Mbali na kilimo cha biashara, wafanyabiashara wa Kitanzania pia wanapaswa kutumia fursa ya kongamano hilo, kuangalia uwezo wa urahisi wa kufanya biashara ili kuweka mazingira mazuri ya kuwavutia wajasiriamali kuwekeza katika sekta ya viwanda na huduma za usafirishaji.
Vilevile, kongamano hilo la kibiashara ni fursa nzuri kwa wafanyabiashara wa Tanzania kwa sababu Jamhuri ya Kidemokrasia ya Kongo, inapitisha asilimia 80 ya bidhaa zake kwenye bandari ya Dar es Salaam hivyo itasaidia Pato la Taifa kukua.
Kadhalika, kongamano hilo la wafanyabiashara wa sekta binafsi kutoka Tanzania, litawasaidia hasa wafanyabiashara wa Tanzania kupata nafasi ya kukutana na wenzao wa nchi ya Kongo na kujenga ushirikiano wa kibiashara.
Ni wazi kuwa endapo wafanyabiashara wa Tanzania, wataweza kutumia vizuri fursa ya kushiriki kwenye kongamano hilo, wataweza kutangaza bidhaa zao za ndani katika nchi ya Kongo na hivyo ni fursa kwa uchumi kukua.
Kongamano hilo lenye kauli mbiu ya kuimarisha uhusiano wa kibiashara na fursa za uwekezaji baina ya nchi hizi mbili, limeandaliwa kwa pamoja na ubalozi wa Tanzania katika Jamhuri ya Kidemokrasia ya Congo, Chama cha Wafanyabiashara, Wenye Viwanda na Kilimo Tanzania (TCCIA), Mamlaka ya Biashara na Maendeleo (TANTRADE) na Shirikisho la Makampuni ya Wafanyabiashara Congo (FEC).
Waandaaji wengine wa Kongamano hilo ni pamoja na Chama cha Wamiliki wa Malori Tanzania (TATOA), Shirikisho la Sekta Binafsi Tanzania (TPSF) na 361 Degrees ambapo mdhamini mkuu ni kundi la makampuni ya GSM.
Kongamano kama hilo lilifanyika mara ya mwisho mwezi Mei mwaka huu katika jiji la Kigali nchini Rwanda, ambapo wafanyabiashara kutoka Tanzania pia walishiriki katika kutafuta fursa mbalimbali za kibiashara.
Hivyo wafanyabiashara wa watanzania, watumie fursa hii ili waweze kuunga mkono juhudi za Rais John Magufuli za kujenga uchumi wa viwanda ambao utasaidia kupunguza tatizo la ajira hasa kwa vijana.


