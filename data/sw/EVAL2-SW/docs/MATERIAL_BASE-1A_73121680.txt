
Mbinga kuongeza uzalishaji kahawa

Imeandikwa na Innocent Mallya, Mbinga

Imechapishwa: 06 Oktoba 2016

WAKULIMA wa kahawa wilayani Mbinga wanatarajia kuongeza uzalishaji wa zao hilo katika msimu wa kilimo ujao, jambo linalotarajiwa kuinua kipato chao. 

Meneja wa Taasisi ya Utafiti wa Kahawa Tanzania (TaCRI) Kanda ya Kusini, Godbless Shao ameyasema hayo alipokuwa akizumgumza na HabariLeo katika Kituo kidogo cha Utafiti na Mafunzo kilichopo Ugano, nje kidogo ya mji wa Mbinga.
Amesema tangu TaCRI ianzishwe mwaka 2000 na kuanza kazi rasmi kisheria Septemba Mosi, 2001 kilimo cha zao hilo kimekuwa kikitiliwa mkazo katika dhana ya utafiti kwa maendeleo ambayo imekuwa ikiongozwa na wadau mbalimbali ikiwemo Halmashauri ya Mji wa Mbinga.
“Mwaka huu, taasisi yetu inaadhimisha miaka 15 tangu ilipoanza majukumu yake rasmi, katika Kituo kidogo cha Ugano ambacho kinahudumia wakulima wengi wa kahawa katika mikoa ya Ruvuma, Njombe na Iringa,” amesema.
Meneja huyo alifafanua kuwa, tangu mwaka 2000 mpaka sasa, TaCRI imezalisha aina 19 za kahawa ya Arabica, yenye sifa za ukinzani dhidi ya magonjwa hatari ya kahawa ambayo ni Chulebuni na kutu ya majani kahawa, ambazo zina ladha nzuri inayokubalika kimataifa sambamba na kumpunguzia mkulima gharama za uzalishaji.
Kwa mujibu wa Shao, Kituo cha TaCRI Ugano kimefanikiwa kutoa mafunzo yenye tija kwa wakulima wa kahawa katika Kanda ya Kusini wapatao 42,000 katika kipindi cha miaka 15.
Alifafanua kwa kushirikiana na vikundi vya wakulima pamoja na halmashauri zinazolima kahawa, kwa pamoja wameweza kuzalisha na kusambaza miche bora ya kahawa milioni 11 kwa wakulima katika kipindi hicho.


