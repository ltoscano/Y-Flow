
…Kuziona Jumamosi ‘buku saba’

September 28, 2016

SHIRIKISHO la Mpira wa Miguu Tanzania (TFF), limetangaza viingilio vya kushuhudia mpambano Ligi Kuu ya Vodacom Tanzanoa Bara wa watani wa jadi Simba na Yanga, utakaopigwa Oktoba Mosi mwaka huu katika Uwanja wa Taifa jijini Dar es Salaam.
Akizungumza na waandishi wa habari jijini Dar es Salaam jana Msemaji wa shirikisho hilo, Alfred Lucas alisema wameamua kutangaza mapema viingilio hivyo ili kutoa nafasi kwa wananchi kujiandaa mapema kabla ya siku ya tukio kufika.
“Viingilio vya mechi yetu hii kitakuwa ni sh. 30,000 kwa VIP A, sh.20,000 kwa VIP B na C huku viti vya kawaida ambavyo ni vya bluu, kijani pamoja na orange vitakuwa ni sh.7,000,” alisema Lucas.
Alisema Wananchi watanunua tiketi kupitia kadi zao za kielektroniki, zinazosambazwa na Kampuni ya Selcom ambazo zinapatikana kwa mawakala mbalimbali hapa nchini.
Aliongeza kuwa mageti ya Uwanja wa Taifa, yatakuwa wazi kuanzia saa nne asubuhi ili kuweza kutoa nafasi kwa wananchi kuingia uwanjani na kupunguza vurugu pamoja na mlundikano wa watu katika mageti ya kuingilia.
Kwa Upande wake Meneja Miradi wa Selcom, Galus Runyeta alisema kadi hizo zitaanza kupatikana leo, hivyo wananchi wajitokeze mapema kununua ili kuondokana na usumbufu usio wa lazima.
Alisema wameondoa gharama za manunuzi ya kadi hizo ambazo zilitakiwa kulipia sh. 3,000 ili kuhamasisha mashabiki wengi wa soka kujipatia kadi hizo, ambazo zitakuwa zikitumika kwenye kila mchezo utakaofanyika Uwanja wa Taifa.
“Tunao mawakala zaidi ya 1,000, hivyo wananchi watajipatia kadi hizo bure kwa kununua tiketi ya mchezo wa Simba na Yanga na kuzifanya kadi hizo kuwa endelevu kwa matumizi ya michezo yote itakayofanyika katika Uwanja wa Taifa, Dar es Salaam.
“Kwa hiyo msiogope kuchukuwa kadi hizi kwa kuwa hazitotumika kwenye mechi hii pekee, bali zitatumika katika michezo yote ya kitaifa na kimataifa itakayopigwa katika uwanja huo,” alisema Runyeta.


