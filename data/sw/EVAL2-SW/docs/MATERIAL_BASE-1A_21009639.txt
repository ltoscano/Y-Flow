
TSN yamsaidia mtoto bima ya afya

Imeandikwa na Grace Mkojera

Imechapishwa: 18 Oktoba 2016 KAMPUNI ya Magazeti ya Serikali ya Tanzania Standard Newspapers Limited (TSN) imekabidhi kadi ya bima ya Mfuko wa Bima ya Afya (NHIF) kwa Wilson Jackson (11) ambaye anataabika kwa zaidi ya miezi sita sasa baada ya kupata ajali ya kugongwa na lori aina ya Mitsubishi Fusso.

TSN ni wazalishaji wa magazeti ya HabariLeo, HabariLeo Jumapili, Daily News, Sunday News na SpotiLeo. Kadi hiyo ambayo itamuwezesha mtoto huyo kupatiwa matibabu katika hospitali yoyote nchini, ilikabidhiwa kwa baba wa Wilson, Jackson Ngowo na Kaimu Meneja Rasilimali Watu wa TSN, Mkuu Akida jana jijini Dar es Salaam.
Septemba 5 mwaka huu, HabariLeo ilichapisha makala ya usumbufu anaopata mtoto huyo ambaye aligongwa na Fusso, na baadhi ya wasamaria walichangia Sh milioni 1.5 kwa ajili ya matibabu na kodi ya nyumba inayoishi familia hiyo eneo la Goba.
Akizungumza baada ya makabidhiano hayo, Naibu Mhariri Mtendaji wa TSN, Tuma Abdallah alimhimiza baba wa mtoto huyo kuhakikisha wanaendelea kumpeleka mtoto huyo hospitali pindi inapohitajika ili aweze kupona haraka.
“Kadi hii itawasaidia kumpeleka mtoto katika hospitali yoyote na kupata matibabu bora. Tunatamani kumuona ananyanyuka na kutembea tena,” alisema.
Akizungumzia hali ya mtoto wake tangu kuanza kupata msaada, Ngowo pamoja na kuishukuru TSN kwa misaada yote, alisema hali ya mtoto wake imeanza kuimarika kwa kuwa ameanza kunyanyua mkono na kupeleka mdomoni.
“Kwanza tunawashukuru sana TSN kwa kutuwezesha msaada huu na mingine iliyopita, Mungu awabariki sana. Tumelipiwa kodi ya mwaka mzima, tumempeleka mtoto hospitali, kidonda cha mguu kinaendelea vizuri na hata sasa ananyanyua mkono,” alisema.
Wilson akiwa na kaka yake, Ibrahim (15) walipata ajali Februari 28, mwaka huu huko Mpiji Magohe baada ya kugongwa na Fusso.
Ajali hiyo ilisababisha Ibrahim kuvunjika mfupa wa paja na Wilson alipata madhara kwenye sehemu ya ubongo, baada ya damu kuingia katika pande zote za kichwa na kusumbuliwa na ugonjwa ambao kitaalamu unaitwa ‘celebral palsay’.
Wilson ambaye pia mfumo wa sauti umeathiriwa na tatizo hilo anahitaji nepi maalumu, lishe na zaidi matibabu ili aweze kurudi katika hali yake ya kawaida.
Pia anahitaji kiti cha magurudumu kitakachosaidia kumkalisha ili kunyoosha viungo. Jamii inaombwa kumsaidia kupitia simu namba 0652 255 942 ( Jackson Ngowo) au 0742 731 878 (Neema Ndosi).
Aliyeguswa pia anaweza kumchangia chochote mtoto huyu kupitia Kaimu Mhariri wa gazeti hili, Nicodemus Ikonko kwa namba 0766 843 382.


