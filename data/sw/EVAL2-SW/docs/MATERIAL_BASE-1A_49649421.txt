
Kindamba ateuliwa kaimu ofisa mtendaji TTCL

Imeandikwa na Mwandishi Wetu

Imechapishwa: 24 Septemba 2016

RAIS John Magufuli amemteua Waziri Kindamba kuwa Kaimu Ofisa Mtendaji Mkuu wa Kampuni ya Simu Tanzania (TTCL).

Taarifa ya Ikulu iliyotolewa kwa vyombo vya habari Dar es Salaam jana, ilisema uteuzi huo ni baada ya hatua ya Serikali kununua hisa zote za Bharti Airtel ambaye alikuwa mbia mwenza wa TTCL na hivyo Serikali kumiliki hisa kwa asilimia 100. 
Kwa mujibu wa taarifa hiyo, Kindamba aliteuliwa kushika nafasi hiyo kuanzia jana na aliyekuwa Ofisa Mtendaji Mkuu wa TTCL, Dk Kamugisha Kazaura atapangiwa kazi nyingine.
Umiliki wa hisa zote
Juni 23, mwaka huu, Serikali na Kampuni ya Bharti Airlet zilitia saini makubaliano ya kuiwezesha serikali kuzinunua rasmi hisa asilimia 35 za kampuni hiyo ndani ya TTCL, ikiwa ni hitimisho la kuimiliki TTCL kwa asilimia 100. 
Tukio hilo lilifanyika Dar es Salaam ambapo Serikali iliwakilishwa na Msajili wa Hazina, Laurence Mafuru huku kampuni ya Bharti Airtel Afrika, ikiwakilishwa na Ofisa Mtendaji Mkuu wa kampuni hiyo, Christian de Faria.
Akizungumza katika hafla hiyo ya kutia saini, Mafuru aliishukuru Kampuni ya Bharti Airtel kukubali kuuza hisa zake na kuirejeshea Serikali umiliki wa asilimia 100 ndani ya TTCL.
“Zipo sababu za biashara na maslahi mapana ya nchi ambayo yametuongoza kufikia hatua hii muhimu. Ni imani ya Serikali kuwa, baada ya kusaini nyaraka hizi zinazohitimisha ubia wa kampuni hizi, tutaiona TTCL mpya iliyo na kasi na viwango vya hali ya juu vya huduma kwa wananchi sambamba na kujiendesha kwa biashara na kutoa gawio la Serikali yenye malengo na matarajio makubwa kwa kampuni hii,” alisema Mafuru.
Ofisa Mtendaji Mkuu wa Bharti Airtel Afrika, De Faria alisema, kampuni yao inayo furaha kubwa kuendelea kushirikiana na Serikali ya Tanzania katika kuinua mchango wa sekta ya mawasiliano katika kukuza uchumi na ustawi wa wananchi wake.
Mwenyekiti wa Bodi ya TTCL, Profesa Tolly Mbwete, alisema kuhitimishwa kwa ubia huo wa biashara kati ya TTCL na Bharti Artel, kunaleta faraja kubwa kwa uongozi wa TTCL.


