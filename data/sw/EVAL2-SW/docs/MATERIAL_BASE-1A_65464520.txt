
Auawa kwa risasi akitoka mnadani

Imeandikwa na Peti Siyame, Sumbawanga

Imechapishwa: 13 Septemba 2016

MFANYABIASHARA Chrispin Inyangwe (40), mkazi wa Kizwite katika Manispaa ya Sumbawanga mkoani Rukwa, ameuawa kwa kupigwa risasi mgongoni huku wengine 19 wakijeruhiwa baada ya magari mawili waliyokuwa wakisafiria kushambuliwa na watu 10 wanaosadikiwa kuwa majambazi. 

Kamanda wa Polisi Mkoa wa Rukwa, George Kyando, alisema mauaji hayo yalitokea Septemba 12, mwaka huu, saa 1:00 usiku, kati ya vijiji vya Miula na Kalundi, kwenye barabara inayounganisha vijiji vya Kate na Nkundi wilayani Nkasi.
“Watu hao wanaosadikiwa kuwa majambazi walimuua kwa kumpiga risasi mgongoni mfanyabiashara huyo. Walitumia bunduki aina ya Shot gun. Inyangwe na wenzake zaidi ya 60 walikuwa wakitoka mnadani katika kijiji cha Ntuchi wakiwa kwenye magari mawili, moja aina ya Canter lenye namba za usajili T640 AWP na lingine lenye namba ya usajili T437 BTE aina ya Scania, mali ya Kampuni ya Bismark,” amesema Kamanda Kyando.
Alisema magari hayo mawili yalivamiwa na watu wanaosadikiwa kuwa ni majambazi wapatao 10 wakiwa na mapanga, marungu na nondo. Alisema mbinu iliyotumiwa na watu hao ni kuziba barabara kwa mawe makubwa mawili na kuzuia magari hayo, kufyatua risasi kadhaa hewani na kuanza kuwapora wafanyabiashara hao fedha na vitu kadhaa vya thamani zikiwemo simu za mkononi.
“Wafanyabiashara 19 walijeruhiwa katika shambulio hilo kati yao saba wamelazwa katika Hospitali ya mkoa mjini Sumbawanga na wengine 12 walitibiwa na kuruhusiwa. Mwili wa marehemu umehifadhiwa katika chumba cha kuhifadhi maiti cha hospitali hiyo,” amesema. 
Kamanda Kyando aliwataka wafanyabiashara wote wa minadani kuomba ulinzi wa Polisi kila wanaporudi kutoka minadani.


