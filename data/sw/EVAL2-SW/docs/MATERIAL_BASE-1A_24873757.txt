
Umeme wa uhakika Kigoma, Kagera waja

Imeandikwa na Mwandishi Maalumu, Seoul

Imechapishwa: 26 Oktoba 2016

TANZANIA, Benki ya Maendeleo ya Afrika (AfDB) na Korea Kusini zimetiliana saini makubaliano kutekeleza kwa pamoja mradi wa ujenzi wa njia ya umeme Gridi ya Kaskazini Magharibi inayoanzia mkoani Mbeya, Nyakanazi mkoani Kagera hadi Kigoma yenye msongo wa kilovoti 400 ambao Korea Kusini imeahidi kutoa Dola za Marekani milioni 50 (zaidi ya Sh bilioni 100.18 kugharimia mradi huo.

Aidha, Tanzania na Benki ya Exim ya Korea, zimesaini mkataba wa mkopo wenye masharti nafuu wa Dola za Marekani milioni 90.092 (Sh bilioni 194) kwa ajili ya mradi wa upanuzi wa miundombinu ya mfumo wa majitaka jijini Dar es Salaam.
Kwa upande wa Tanzania, makubaliano pamoja na mkataba vimesainiwa na Waziri wa Fedha na Mipango, Dk Philip Mpango kwa niaba ya serikali jana jijini Seoul, Korea Kusini huku upande wa AfDB aliyesaini ni Rais wa benki hiyo, Adesina Akinwumi, na kwa Benki ya Exim, amesaini Mwenyekiti ambaye pia ni Rais wa benki hiyo, Lee Duk-Hoon. 
Akizungumza baada ya kutia saini makubaliano na mkataba huo, Dk Mpango alisema makubaliano na mkataba vilivyosainiwa vina manufaa makubwa kwa wananchi wa Tanzania.
“Wananchi wa upande ule waanze kufurahia, maendeleo yanakuja na hasa tunaposema maendeleo ya viwanda ambavyo ni lazima vitumie umeme, na kwamba mradi huu unatarajia kupelekwa hadi Mbeya,” alisisitiza Dk Mpango.
Alisema mradi huo una umuhimu mkubwa pia kwani serikali imedhamiria kuufungua ukanda wa Magharibi mwa Tanzania, kwa upande wa viwanda vya aina mbalimbali.
Naibu Mkurugenzi Mtendaji (Uwekezaji) wa Shirika la Umeme Nchini (Tanesco),
Decklan Mhaiki alisema mradi wa umeme wa Nyakanazi-Kigoma utakuwa na urefu wa kilomita 280 na utakapokamilika utaondoa changamoto ya shirika hilo kuzalisha umeme wa majenereta katika ukanda huo ambao uendeshaji wake ni ghali na umeme wake si wa uhakika.


