Watumishi wanane Ruvuma watumbuliwa

Imeandikwa na Mwandishi Maalumu, Songea

Imechapishwa: 03 Septemba 2016

WATUMISHI wanane wa Halmashauri za wilaya ya Tunduru, Nyasa, Namtumbo na Mbinga mkoa wa Ruvuma wamesimamishwa kazi kupisha uchunguzi baada ya kufanya kazi bila kuzingatia weledi wa taaluma zao.

Akitoa taarifa kwa waandishi wa habari jana ofisini kwake mjini Songea, Katibu Tawala Mkoa wa Ruvuma, Hassan Bendeyeko alisema watumishi hao kwa kutozingatia weledi wa taaluma zao wamesababisha ubadhirifu wa fedha za umma kwenye halmashauri. 
Alisema kutokana na uchunguzi wa awali uliofanyika kwenye halmashauri hizo nne, imegundulika kuwa kuna udhaifu kwenye udhibiti wa fedha za serikali ambapo wakaguzi wa hesabu wa ndani na watunza hazina pamoja na maofisa manunuzi walishindwa kutimiza wajibu wao.
Aliwataja watumishi waliosimamishwa kazi kwenye halmashauri ya wilaya Tunduru na vyeo vyao kwenye mabano kuwa ni Fortunatus Mulokozi(Mkaguzi wa Ndani),Allan Mbunda (Afisa Ugavi) na Juma Kassim Kasalo (Mweka Hazina) Alibainisha kuwa watumishi hawa kwa kutozingatia weledi walifanya manunuzi ya mitungi ya gesi kwa ajili ya kuhifadhia dawa na chanjo kwenye zahanati kwa kwenda kununua mitungi jijini Dar es Salaam kwa gharama ya Sh milioni 10.4 wakati mitungi hiyo ya gesi ingeweza kununuliwa Songea na kupunguza gharama hadi Sh milioni tano.
Alisema bei halali ya mitungi hiyo ya gesi ni kati ya Sh 45,000 hadi 55,000 mjini Songea lakini kwa nia ovu ya kuiibia halmashauri walikwenda kununua Dar es Salaam kwa gharama ya Sh 95,000 hadi 100,000 kwa mitungi 100 Aliwataja watumishi wengine waliosimamishwa kazi kutoka halmashauri ya wilaya ya Nyasa kuwa ni Joseph Ngonyani(Mweka Hazina) na Nelson Kiwehuru ( Mkaguzi wa Ndani).
Bendeyeko alisema Kamati ya Hesabu za Serikali za Mitaa(LAAC) ilibaini watumishi hao kusema uongo kwenye taarifa ya mahesabu waliyowasilisha hivi karibuni kuhusu taarifa ya Mkaguzi na Mdhibiti Mkuu wa Hesabu za Serikali(CAG).
Aidha watumishi hawa wamefanya kosa la kukopa fedha nyingi kwenye Mfuko wa Amana kiasi cha Sh milioni 220 bila kuonesha njia watakazotumia kuzirejesha hali iliyosababisha hoja ya ukaguzi. Kosa jingine ni kubainika kupoteza vitabu 23 vya kukusanyia mapato ya Halmashauri ya wilaya ya Nyasa wakidai wahusika wamekimbilia nje ya nchi.
Kwa upande wa halmashauri ya wilaya ya Namtumbo, Bendeyeko amewataja waliosimamishwa kazi kuwa ni Klodwic Mapunda(Mweka Hazina) na Robert Mahili Mkuu wa Kitengo cha Manunuzi.
Alitaja makosa waliyotenda kuwa ni kutotekeleza maagizo ya Kamati ya Bunge ya Hesabu za Serikali za Mitaa na kusababisha halmashauri hiyo kutakiwa kurudiwa upya kuandaa taarifa kwa uzembe .
Aidha, Ofisa Utumishi wa halmashauri ya wilaya ya Mbinga ,Emanuel Kapinga amesimamishwa kazi kwa uzembe na kushindwa kusimamia watumishi hewa kwa kuwafuta kwenye mfumo wa malipo ya mishahara watumishi sita bila makosa.
“Kitendo alichokifanya Ofisa Utumishi huyo kwa kipindi cha miezi sita amewasababishia usumbufu mkubwa watumishi hawa sita waliokosa mishahara hali iliyofanya waichukie serikali yao,” alisema.
Kutokana na kuwasimamisha kazi watumishi hao, Katibu Tawala Mkoa wa Ruvuma kwa mamlaka aliyonayo aliwahamisha watumishi kadhaa kuziba nafasi za watumishi waliosimamishwa kazi.
Waliohamishiwa Tunduru na nafasi zao kwenye mabano ni Emanuel Nyomeye (Mweka Hazina akitokea halmashauri ya Mji Mbinga ),Paul Humba(Mkuu wa Kitengo cha Manunuzi akitokea sekretariati ya Mkoa) na Abubakar Shayo(Mkaguzi wa Ndani akitokea Namtumbo) wakati waliohamishiwa Halmashauri ya Nyasa ni Willy Luambano (Mkaguzi wa Ndani kutoka Namtumbo) na Bibi Pendo Nyomere (Mweka Hazina kutokea Tunduru).
Kwa upande Namtumbo waliohamishiwa huko ni Marcela Mapunda, Ofisa Manunuzi kutokea Tunduru na Peter Tumaini kuwa Mweka Hazina kutoka Manispaa ya Songea, vilevile Leokadia Humera amehamishwa kutoka Tunduru kwenda kuwa Ofisa Utumishi wa Halmashauri ya Wilaya ya Mbinga .
Bendeyeko alisema mkoa wa Ruvuma tayari umeunda timu ya wataalamu wanne kufanya uchunguzi wa makosa na wakitiwa hatiani mamlaka za nidhamu zitachukua hatua mara moja kwa wote waliohusika.


