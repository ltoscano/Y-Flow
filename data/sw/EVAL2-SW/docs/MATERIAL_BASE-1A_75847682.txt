Jinsi NATO ilivyoisambaratisha Libya
Oct 30, 2014

OKTOBA 20, 2014 ilitimia miaka mitatu tangu kuangushwa na kuuawa kwa Muammar Muammad Abu Minya al Gaddafi wa Libya, Baada ya kuitawala Libya kwa zaidi ya miongo minne, tangu 1969, alikamatwa na kuuliwa na waasi waliotayarishwa na kuongozwa na majeshi ya NATO.
Ndege za NATO ziliporomosha makombora nchini Libya kuanzia 19 Machi hadi 31 Oktoba 2011. Katika muda wa miezi saba ndege za Marekani/NATO zilishambulia Libya mara 10,000, zikivurumisha makombora na mabomu zaidi ya 40,000.

Italy ilikubali nchi yake itumike kama kituo cha mashambulizi hayo. Nchi hiyo haikujali kuwa ilikuwa imesaini makubaliano ya urafiki na ushirikiano na Libya. Huo ndio urafiki na kibeberu.
Mwanzoni waasi wenye silaha walianza kushika maeneo ya mashariki, katika jimbo la Cyrenaica. Wakajaribu kuingia magharibi lakini wakazuiwa na majeshi ya Gaddafi.
Mataifa ya Magharibi yakapiga kelele kuwa Gaddafi alikuwa akiwaua waandamanaji. Wakalazimisha azimio namba 1973 katika Baraza la Usalama la Umoja wa Mataifa (UN). Azimio hilo likamzuia Gaddafi asitumie silaha wala ndege za kivita.

Kabla ya kupitishwa kwa azimio 1973 Urusi ilisema ni vizuri pande zote mbili zitakiwe kusitisha mapigano. Ushauri huo ulipuuzwa na Baraza la Usalama. Ndipo azimio 1973 likatoa kisingizio kwa majeshi ya NATO kuingilia kati.
Wao wakatumia ndege kuwasaidia waasi washike madaraka. Oktoba 20, 2011 ndege hizo zikapiga mji wa Sirte ambako Gaddafi akashikwa na kuuliwa kikatili baada ya kuteswa. Hakujakuwa hata na mahakama bandia kama ile iliyomhukumu Saddam Hussein huko Iraki.
Baada ya hicho kinachoitwa “ukombozi” hali ikazidi kuwa mbaya. Libya ikatumbukia katika janga la vita na mauaji, pamoja na ugaidi na uporaji wa mali. Mwaka 2012 ulifanyika uchaguzi wa bunge lakini haukusaidia lolote. Hata mabalozi wameshindwa kuishi nchini, pamoja na kuwa wana ulinzi mkali.

Bunge likamteua Abdullah al Thinni kuwa waziri mkuu lakini mapigano yakaendelea. Sasa Thinni anajaribu kutafuta msaada kutoka nje lakini hakuna aliye tayari kujitosa katika janga hilo.
Leo Libya imekuwa ni kitovu cha ugaidi kama vile kujilipua na utekaji nyara. Baadhi ya mujahidina waliosaidiwa na NATO kumuua Gaddafi baadaye walihamia nchi za Afrika kama Algeria, Niger, Chad, na wengine wakaelekea Iraki na Syria ambako wameanzisha kile wanachokiita Dola ya Kiislamu (ISIS).
Silaha zilizokamatwa kutoka kwa Gaddafi na walizopewa na NATO zinahamishiwa katika nchi hizo. Ripoti ya UN inasema silaha za mauaji kutoka Libya zimeenea nchi 14 na hili ni jambo la hatari, ni kuchochea mapigano, vurugu na ugaidi ulimwenguni.
Huo “ukombozi” wa NATO umesaidia kueneza mtandao wa Al Qaeda kote ulimwenguni. Hivi ndivyo wanavyotuzuga kuwa wanapiga vita ugaidi duniani.
Gaddafi alishutumiwa kuwa dikteta. Lakini waasi waliompindua walikataa kufanyika kwa uchaguzi. Badala yake kila kikundi kilitaka kushika madaraka kwa misingi ya kabila au majimbo. Kila mwenye silaha anakataa kusalimu amri kwa serikali mpya na badala yake wanamezea mate utajiri wa mafuta.
Kikundi kimoja kiliungana na askari wa Gaddafi nao wakashambulia ubalozi wa Marekani na kumuua Balozi Chris Stevens pamoja na Wamarekani wanne mnamo Septemba 2012.


