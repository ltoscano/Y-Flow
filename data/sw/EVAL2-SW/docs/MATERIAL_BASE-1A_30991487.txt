Hakuna rafiki na adui wa kudumu katika siasa
Sep 02, 2015

HADI sasa Edward Lowassa na Frederick Sumaye, wamejikuta pamoja katika umoja wa vyama vinne vya upinzani, maarufu kwa jina la Ukawa. Wote walikuwa katika chama tawala, na wote wameshika nafasi za juu katika taifa letu. Wote walikuwa mawazi wakuu. Wakati wa kura za maoni ndani ya Chama Cha Mapinduzi (CCM), tulimsikia Sumaye akisema kwamba akipitishwa Lowassa, atakihama chama hicho. Aliamini mgombea huyo hakuwa na sifa.
Aliamini chama kitakachompitisha Lowassa, kitakuwa kimepoteza sifa ya kuwa chama makini, na yeye atakuwa mbali kabisa na chama hicho.
Mbali na yote yanayosemwa juu ya Lowassa, mazuri na mabaya, hatujasikia akisema hatakuwa tayari kufanya kazi na mtu yeyote yule. Labda hii ni sifa yake kubwa? Tulisikia waliosema kwamba wakiingia madarakani baadhi ya watu wajiandae kuikimbia nchi. Bahati nzuri watu hawa hawakupitishwa! Lowassa, yuko kimya juu ya jambo hili. Tumemsikia akisema kwamba hatalipiza kisasi. Tunaweza kusema kwa hili, Sumaye na Lowassa, wanatofautiana kabisa. Sumaye, alisema wazi wazi akichaguliwa Lowassa, yeye anahama CCM na labda kuikimbia nchi?
Sasa, Sumaye, yule yule, ameamua kuikimbia CCM si kwa sababu ya chama hicho kumpitisha Lowassa, bali kinyume chake. Kusema kweli ni kama CCM, walisikia kilio cha Sumaye, na kuamua kumtupilia mbali Lowassa na kumpitisha Dk. John Magufuli. Sote tulitarajia, mtu ambaye angeshangilia na kufurahia uteuzi huo ni Sumaye, lakini imekuwa tofauti kabisa. Sumaye, ameamua kumfuata adui yake Ukawa. Na kweli, sote tunajua kwamba katika siasa, hakuna rafiki na adui wa kudumu. Fisadi wa CCM, sasa ni shujaa wa Ukawa. Tumeshuhudia Sumaye, akipanda jukwaani kumnadi Lowassa.
Wapo walioweza kucheka, au hata kulia. Au niseme sasa hivi tumezoea. Tumeshuhudia baadhi ya wanachama wa CCM, waliokuwa mabingwa wa kutupa vijembe kwa wapinzani na kupinga kila pendekezo la Upinzani hata lenye faida kwa taifa asilimia 100, leo hii wakiimba “People’s power”. Leo hii wanaeleza mabaya ya CCM na kuimba sifa za Ukawa. Ni unafiki? Wenyewe wanasema ni siasa! Sisi tunasema hao ni wasaka tonge, wanayatumikia matumbo yao na familia zao. Hawana muda na uhai wa taifa letu la Tanzania. Tukiwachagua hawa, tutakuwa kunajikaanga wenyewe.
Tumesikia wengine wakilalamika kwamba wamekaa kwenye nafasi moja kwa muda wa miaka 10. Naibu waziri bila kupanda. Wanakuja vijana wanapanda, wao wanabaki pale pale. Wanataka tuwaamini. Mbona hatukushuhudia wakiachia ngazi ili kuonyesha hasira yao ya kuwa kwenye nafasi moja kwa miaka yote hiyo? Kama wangefanya hivyo huko nyuma, leo hii wangelikuwa wanaheshimika sana katika jamii. Wanapoyasema haya leo hii baada ya kuhama chama, tunaona ni kubwabwaja tu kama watoto wadogo.
Kinyume cha wale wanaoihama CCM kwa lengo la kutaka kugombea kupitia Ukawa, na wengine wakashindwa kugombea huko na kurudi tena CCM, kama yule wa Sikonge, Sumaye, amehamia Ukawa, kuiongezea nguvu, kama alivyoelezea yeye wakati akihama. Ameamua kukimbilia huko wakati pazi la Tume ya Taifa ya Uchaguzi (NEC) kufungwa. Hawezi kugombea udiwani, ubunge au urais, labda akiteuliwa hapo baadaye.
Tunajilazimisha kumwamini Sumaye, kwamba anajiunga na upinzani kuuongezea nguvu. maana sasa hivi hawezi kugombea. Maneno ya mitaani kwamba yeye ni “ spare”, endapo likatokea la kutokea, basi yeye anachukua nafasi. Haya ni matusi kwa Ukawa. Mbona wanajitosheleza? Mgombea mwenza ni jembe, sote tunajua hivyo, na bado wana watu wengi wenye uwezo. Haiwezekani kwamba muda wote walikuwa wakisubiri kukamata dola kwa kusaidiwa na wakuja.
Tunaweza kujituliza kwa msemo wa hakuna rafiki na adui wa kudumu katika siasa. Lakini kwa mtu aliye makini ni lazima afikiri zaidi ya hapo. Taifa letu linapitia kipindi kigumu. Ni mara ya kwanza kitu kama hiki kutokea. Mawaziri wakuu wawili, mawaziri wa serikali iliyo madarakani, wenyeviti wa CCM na wanachama wa CCM, kukihama chama tawala na kujiunga na upinzani, ni kitu kipya.
Ni ujumbe gani? Ni mabadiliko? Ni upinzani kuwa na nguvu? Je, wimbi hili la CCM kuhamia upinzani linakwenda kuleta mabadiliko au kutengeneza CCM B, kama wenyewe wanavyosema na kama alivyosema Profesa Ibrahim Lipumba, kwamba hakuna cha Ukawa,bali Lowassa, anaanzisha CCM B?
Wazalendo wa talifa hili la Tanzania, hawawezi kusumbuliwa na CCM B, maana sote ni Wa tanzania. Kinachogomba ni sera, Ilani ya uchaguzi na utekelezaji. Kinachogomba ni mifumo, itikadi na falsafa ya kuliongoza taifa letu. Wengine wanaupinga ubeberu na wengine wanaukumbatia ubeberu. Tunawajua ambao itikadi yao ni ukuwadi wa soko huria na utandawazi. Tunawajua ambao itikadi yao ni uwekezaji hata kama maana yake ni kuiuza nchi. Tunawajua ambao hadi leo hii wanalaani kuzaliwa weusi, kuzungumza Kiswahili na kuishi Afrika, wangetamani kuishi Amerika na Ulaya.
Pia tunawajua kabisa wale ambao bado wanazingatia falsafa ya Baba wa Taifa, Mwalimu Julius Nyerere, ambao wanatamani kuona taifa letu linajitegemea na kujiendesha kwa Siasa ya Ujamaa.


