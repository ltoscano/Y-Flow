
Huenda Khalwale ajipate matatani
Khalwale ajipate matatani Seneta akosolewa kwa mtindo wake ‘bishani’
SENETA wa Kakamega Boni Khalwale anakabiliwa na wakati mgumu kisiasa iwapo wito wa kumwondoa mamlakani wa mwanasiasa Stanley Livondo utafanikiwa.
Bw Livondo alianza kampeni ya kukusanya saini za wakazi wa kaunti hiyo ili kumn’goa seneta huyo mwenye usemi mwingi, anayejulikana kama “bullfighter” kwa sababu ya mtindo wake bishani wa kisiasa.
Baadhi ya wanasiasa wanaona hatua ya Livondo inatokana na kuingiliana kwa Dkt Khalwale na vigogo wa muungano wa upinzani Cord unaoongozwa na waziri mkuu wa zamani Raila Odinga.
Bw Livondo alisema zaidi ya saini 40,000 zimekusanywa ili kumwondoa Khalwale.
Aliyasema hayo katika mazishi kijijini Bushangala, eneo bunge la Ikolomani.
Bw Livondo na DKt Khalwale wote wanatoka Ikolomani. Kabla ya uchaguzi wa 2007, Livondo alitangaza kumenyana na Khalwale kupigania kiti cha ubunge wa eneo hilo.
Mwanasiasa huyo alizua mhemko eneo hilo alipowasili kwa helikopta na kutawanya noti za pesa kwa umati katika mikutano kadha aliyohudhuria.
Lakini alijiondoa baadaye na kuhamisha ushindani wake hadi eneo bunge la zamani la Langata mjini Nairobi alikoshindwa na Bw Odinga. 
Mwanasiasa huyo wa chama cha United Democratic Forum (UDF), ambaye pia alishindwa kunyakua useneta wa Nairobi katika uchaguzi mkuu uliopita wa 2013, alisema Khalwale afaa kupewa adhabu kwa kukosa kuwakilisha vilivyo kaunti ya Kakamega katika bunge la Seneti.
Alisema analenga kupata saini milioni moja katika juhudi zake za kumwondoa Khalwale ambaye anamshutumu kwa kutumia muda wake mwingi kumshambulia Rais Uhuru Kenyatta na serikali ya Jubilee.
Bw Livondo alisema wakati umewadia kwa Khalwale kulipia hatua ya kugura chama cha UDF ambacho kilimpa tiketi ya useneta alionao na badala yake kushirikiana na viongozi wa Cord.
“Sisi katika UDF tumetamaushwa mno na Dkt Khalwale kwa kujiunga na upinzani katika kumshambulia Rais Uhuru Kenyatta badala ya kujishughulisha na ajenda ya maendeleo ya kaunti ya Kakamega.” Kwengineko polisi mjini Kitale wanawazuilia wanawake wawili wanaokabiliwa na mashtaka ya mauaji baada ya kudaiwa kumsaidia mwanamke aliyeolewa kuavya mimba na kumpelekea kufariki. Wawili hao wanakabiliwa na mashtaka ya kuhusika katika uavyaji mimba uliompelekea Miriam Wekesa, 24, kuvuja damu hadi kufa katika kijiji cha Chalicha kaunti ya Trans Nzoia. 
Mkuu wa Polisi Transa Nzoia Lilian Okembo alisema marehemu alipewa dawa ya miti shamba.
“Baada ya kunywa mitishamba hiyo, alirejea nyumbani kwake na mara moja kuanza kuhisi uchungu tumboni. Alipiga mayowe na kumvutia mama mkwe Berita Nasimiyu,” alisema Bi Okembo.
Mama mkwe huyo alimpata Wekesa akivuja damu na kumkimbiza hospitalini lakini akaaga njiani.
“Tulituma makachero huko na walipoingia nyumbani kwa marehemu walipata damu na vipande vya kijusi.” Wanawake hao wawili walikamatwa baadaye na polisi.
Marehemu alikuwa mke wa mwanajeshi wa kikosi cha KDF aliyekuwa akihudumu mjini Mombasa.
“Tunafanya uchunguzi zaidi kwani bado haijabainika kwanini mwanamke aliyekuwa ameolewa aliamua kuavya mimba,” alisema mkuu huyo wa polisi wa kaunti.
Vile vile, aliwaonya wanawake wajawazito dhidi ya kushiriki uavyaji mimba isipokuwa kwa usimamizi wa maafisa wa afya na iwapo tu mimba hiyo ni hatari kwa maisha ya mama. 


