Wawili wataka uongozi TOC

Imeandikwa na Mwandishi Wetu

Imechapishwa: 29 Oktoba 2016

WADAU wawili wa michezo wamejitokeza kuchukua fomu kuwania uongozi wa Kamati ya Olimpiki Tanzania (TOC) katika uchaguzi utakaofanyika Desemba 10 mjini Dodoma.

Kwa mujibu wa taarifa kutoka ofisi ndogo ya TOC Zanzibar, aliyechukua fomu ni mwenyekiti wa Chama cha Riadha cha huko (ZAAA), Abdulhakim Cosmas anayewania ujumbe wa Kamati ya Utendaji.
Rais wa TOC, Gulam Rashid alisema kuwa Cosmas alichukua fomu hizo hiyo juzi jioni akitaka ujumbe wa kamati hiyo. Kwa upande wa Tanzania Bara, Muharami Mchume amekuwa mtu wa kwanza kujitokeza kuchukua fomu akitetea nafasi yake ya ujumbe wa kamati hiyo.
Mchume, ambaye makamu mwenyekiti wa Chama cha Mpira wa Wavu Tanzania (Tava) alisema jana kuwa amechukua fomu hizo ili kuwania tena ujumbe huo wa kamati ya utendaji.
Alisema bado anajiona yuko fiti kuisaidia TOC katika nafasi hiyo, ambapo aliwataka watu wenye uwezo kujitokeza zaidi kugombea ili kuwa na watu wengi.
Fomu hizo zilianza kutolewa Jumanne lakini hadi juzi wadau wa michezo walikuwa wakisita kujitokeza kuzichukua ili kuwania nafasi ya uongozi. Nafasi zinazowaniwa ni pamoja na Rais, Makamu wa Rais, Katibu Mkuu, Katibu Mkuu Msaidizi, Mhazini Mkuu, Mhazini Msaidizi na wajumbe 10 wa Kamati ya Utendaji.


