
Uongozi mpya RT wapongezwa

Imeandikwa na Mwandishi Wetu

Imechapishwa: 29 Novemba 2016

WAANDAAJI wa Rock City Marathon, Kampuni ya Capital Plus International (CPI) wameupongeza uongozi mpya wa Chama cha Riadha Tanzania (RT).

Kwa mujibu wa taarifa iliyotolewa jijini Dar es Salaam jana na Makamu Mwenyekiti wa Kamati ya Maandalizi ya mbio hizo Zenno Ngowi, taifa linahitaji viongozi wanaoufahamu vizuri mchezo huo, huku akiahidi kushirikiana kwa hali na mali na uongozi katika kuleta mafanikio zaidi katika mchezo huo.
Hata hivyo, Ngowi alitoa ushauri kwa uongozi huo kuhakikisha wanajenga mizizi zaidi kwa kuandaa vipaji katika mchezo huo hususan kwa kuanzia shule za msingi hapa nchini. 
Alitumia fursa hiyo kuwapongeza baadhi ya wadhamini mashuhuri wa mchezo huo kampuni za Tiper, Puma Energy, NSSF, Kilimanjaro Premium Lager pamoja na benki ya NMB kwa jitihada zao za kuinua mchezo huo hapa nchini.Katika uchaguzi huo uliofanyika mwishoni mwa wiki, ilishuhudiwa Rais wa chama hicho ambaye pia ni Mkuu wa Mkoa wa Simiyu, Anthony Mtaka alitetea kiti chake kwa kupata kura 73 kati ya 74.
Kwa upande wake, William Kalaghe pia aliweza kutetea nafasi yake ya Makamu wa Rais (Utawala) baada ya kupata kura 50 huku mpinzani wake Zainabu Mbiro akipata kura 15.
Wengine ni Dk Ahmed Ndee alichaguliwa kuwa Makamu wa Rais (Ufundi), Wilhem Gidabuday akichaguliwa kuwa Katibu Mkuu wa chama hicho wakati Ombeni Zavalla akishinda kwa kishindo kwenye nafasi ya Katibu Msaidizi huku Gabriel Lingâ€™nay akichaguliwa kuwa Mweka Hazina.
Wakati huohuo, Klabu ya Riadha ya Holili Youth (HYAC) imeupongeza uongozi mpya wa RT uliochaguliwa mwishoni mwa wiki. Akizungumza jana Mkurugenzi wa HYAC, Domician Gerald alisema klabu yake ipo tayari kushirikiana na uongozi mpya kwa nia ya dhati ya kuinua riadha nchini.


