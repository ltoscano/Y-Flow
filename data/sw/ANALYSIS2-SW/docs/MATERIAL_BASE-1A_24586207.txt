Kilimanjaro Queens yajinoa kwa Burundi

Imeandikwa na Vicky Kimaro

Imechapishwa: 08 Septemba 2016

KIKOSI cha timu ya soka ya taifa ya wanawake ya Bara, Kilimanjaro Queens leo kinatarajiwa kushuka dimbani kumenyana na Burundi katika mechi ya kirafiki kwenye uwanja wa Kaitaba, Bukoba.

Kocha mkuu wa timu hiyo, Sebastian Nkoma alisema jana kwa njia ya simu kuwa mchezo huo ni mahususi kwa ajili ya kujiandaa na michuano ya Chalenji kwa nchi za Afrika Mashariki na Kati inayofanyika kwa mara ya kwanza. 
Michuano hiyo iliyoandaliwa na Baraza la vyama vya soka kwa nchi za Afrika Mashariki na Kati (CECAFA) imepangwa kufanyika Septemba 11 mpaka 20, mwaka huu. Kocha Nkoma aliliambia gazeti hili kwamba ana imani kikosi chake kitarejea nchini na ubingwa.
Kilimanjaro Queens ipo Bukoba ilipoweka kambi ya maandalizi tangu juzi.
Burundi na Tanzania ziko makundi tofauti kwenye michuano hiyo.
Kwa mujibu wa CECAFA, Tanzania ambayo inaongoza kwa ubora wa viwango vya soka kwa timu za wanawake katika ukanda huo, imepangwa kundi B pamoja na Rwanda na Ethiopia wakati kundi A lina timu za Kenya, Burundi, Zanzibar na wenyeji Uganda.
Tanzania itafungua michezo hiyo kwa kucheza na Rwanda Septemba 12, 2016 kabla ya kucheza na Ethiopia Septemba 16, 2016.
Rwanda na Ethiopia zitacheza Septemba 14, 2016 wakati kundi A Zanzibar itakata utepe kwa kucheza na Burundi na siku hiyohiyo, Uganda itacheza na Kenya.
Michezo mingine ya kundi A itakuwa ni kati ya Burundi na Kenya zitakazocheza Septemba 13, 2016 ambako pia Zanzibar itacheza na Uganda.
Septemba 15, Kenya itacheza na Zanzibar na Uganda itafunga hatua ya makundi kwa siku hiyo kwa kucheza na Burundi. Nusu fainali itafanyika Septemba 18, kabla ya fainali kufanyika Septemba 20, 2016 ikitanguliwa na mchezo wa kusaka mshindi wa tatu na nne.
Michuano ya wanawake inafanyika kwa mara ya kwanza, jambo linaloleta tafsiri kuwa inaweza kuinua soka la wanawake kwa ukanda huu kwani kwa muda mrefu nchi zimekuwa hazina cha kushiriki ukiondoa mechi za michuano ya Caf, Fifa na All African Games.


