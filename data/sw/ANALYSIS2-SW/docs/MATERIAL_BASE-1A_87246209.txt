
Ligi Wanawake, vijana ziangaliwe kwa karibu

Imeandikwa na Grace Mkojera

Imechapishwa: 03 Desemba 2016

LIGI ya wanawake imeanza kwa mara ya kwanza mwaka huu, ilipozinduliwa Novemba mosi. Pia, ligi ya vijana wenye umri chini ya miaka 20 kwa timu za Ligi Kuu Tanzania bara ilianza wiki mbili zilizopita.

Kwa hili napongeza kwa sababu ni hatua mojawapo ya kusogeza mbele michezo kwa kuendelea kutengeneza sura za vijana wenye vipaji. Ligi hii ya vijana sio mara ya kwanza kufanyika, kilichobadilika ni muda wa mashindano na mazingira, kwani sasa ni muda mrefu.
Matarajio ya mashabiki wa soka ni kuona ligi hizo zinaendelea kuibua vipaji na kuendelezwa ikiwezekana kutengeneza timu za taifa kuanzia umri mdogo. Nikianza kwa kuangalia upande wa wanawake, kwa vile ni mara ya kwanza, ni matarajio ya wengi kuona timu ya taifa ijayo inabadilika na kuwa na wachezaji wengi wenye uwezo.
Ilizoeleka wachezaji wanaoitwa mara kwa mara sura ni zile zile. Kuna wakati wachezaji hao watachoka na kuhitaji kupumzika. Kupitia ligi hiyo ni muhimu kuangalia vijana wengine ambao wataandaliwa kuanzia sasa kwa ajili ya wakati ujao.
Wapo wasichana wengi ambao wanapenda kucheza soka, na wengine pengine ni mara yao ya kwanza kuonekana kwenye ligi hiyo, basi ni wakati wao kupewa nafasi kwa kuboresha zaidi. Kwa upande wa vijana kuna tatizo. Tunaambiwa kuwa ni vijana wenye umri chini ya miaka 20 lakini jambo la kusikitisha kuna vijeba.
Najiuliza ligi hii ni ya vijeba au watoto?
Kama hatutilii mkazo suala la umri tutapata wapi vipaji vya kweli? Wapo vijana wengi wanaocheza soka nzuri, ndio ambao wanahitaji kupewa nafasi ya kuonekana ili wapatikane wachezaji wazuri kwa ajili ya timu za taifa za vijana. Kwa hili, Shirikisho la Soka Tanzania (TFF) litilie mkazo kwa kuchunguza timu ambazo zinachezesha vijeba ikiwezekana zichukuliwe hatua.
Au kama sivyo, kunahitajika tafsiri ya kweli maana ya timu za vijana umri halisi unaotakiwa ni upi. Manake haiwezekani wasema chini ya umri wa miaka 20 na mwisho wa siku wanaoonekana sio wenyewe.
Japo sio timu zote ambazo zimekuwa zikichezesha vijeba, kuna nyingine zimedhamiria kweli hata ukiangalia wachezaji wake wana umri huo unaotakiwa lakini pia, baadhi yao huangusha.
Timu ziwe makini kwani wanachofanya hakijengi zaidi ya kubomoa, zioneshe dhamira ya kweli kama zinataka kuleta mapinduzi ya kimchezo badala ya kuangalia vijeba wa muda mrefu kwa ajili ya kubeba kombe na pesa taslim. Jambo lingine ni wachezaji. Baadhi yao sio wakweli wanaona fahari kudaganya umri.
Eti mtu anasema ana umri wa miaka 18 kumbe ana miaka 25, kwa kweli haipendezi hata kidogo. Kudanganya umri wakati sura inaonyesha wazi kuwa sio, ni kujidaganya mwenyewe na kuwanyima nafasi wale wanaotakiwa ndani ya kikosi.
Pamoja na hilo, kupitia ligi hiyo vijana ni fursa kubwa kwao kujiuza. Kwa maana kwamba timu kubwa zinazosajili ni wakati wao kuwapa nafasi wale wanaoonyesha uwezo na kuwasaidia kukuza vipaji vyao.
Timu nyingi zimekuwa na tabia mbaya ya kutozalisha wachezaji wenye vipaji. Na hata kama wanazalisha hawawatumii ipasavyo, mwisho wa siku baadhi hukata tamaa na kuacha soka na wengine kuhama kutoka timu moja kwenda nyingine.
Baadhi ya timu kama Azam FC na Mtibwa zimekuwa na utaratibu mzuri wa kuibua vijana vyao, ingawa huvuma kwa muda mchache. Wengi huamini nje ndiko kwenye vijana wenye vipaji hivyo, husajili kwa gharama kubwa na kuwaacha wale walioko nyumbani ambao wakisaidiwa wanafanana na hao wa kutoka nje.
Hao wachezaji wa nje, ni wazuri kwa sababu wanakuzwa kwenye vituo vya kukuza soka. Vile vile, hapa nchini vipo isipokuwa dhana imejengeka kwa vile ni taifa fulani lililoendelea kimichezo basi wachezaji hao watakuwa wazuri.
Kumbe hata wao wangeshiriki kukuza vipaji vya vijana wao wangekuwa na uwezo wa kuwauza sehemu mbalimbali. Tubadilike wakati ndio huu wa kufanya mabadiliko ya kweli. Waibuliwe kupitia ligi hizo na waendelezwe kwa manufaa ya taifa hili.


