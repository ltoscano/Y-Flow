
Mahakama yatupilia mbali kesi ya uchaguzi TLS
Mahakama Kuu Kanda ya Dar es Salaam leo Machi 16, 2017 imeondoa kesi namba 13 na 14/ 2017 iliyofunguliwa na Wakili wa kujitegemea Onesmo Mpinzile dhidi ya Chama cha Wanasheria Tanganyika (TLS) na Mwanasheria Mkuu wa Serikali (AG), kwa lengo la kuitaka mahakama hiyo kutoa amri ya kuzuia kufanyika uchaguzi wa chama hicho Machi 18, 2017.
Pia, lengo lingine la Wakili Mpinzile kuifungua kesi hiyo, ni kupinga kanuni za uchaguzi za TLS za mwaka 2016 ambapo aliitaka mahakama itamke kuwa ni batili kwa madai kuwa zilisainiwa na kupitishwa na mtu ambaye hakuwa na mamlaka katika chama hicho.
Wakati akizungumza na waandishi wa habari asubuhi ya leo Machi 16, 2017, baada ya shauri hilo kuondolewa, Wakili upande wa TLS, Sinare Zaharan amesema Jaji wa Mahakama Kuu Ignus Kitusi aliyekuwa anasikiliza shauri hilo, aliliondoa baada ya kukubali hoja tatu zilizotolewa na mawakili waliokuwa wanakiwakilisha chama hicho na serikali.
“Mahakama imekubalina na hoja ya mapingamizi ya wali yaliyotolewa na mawakili waliokuwa wanawakilisha TLS na serikali, ambapo hoja ya kwanza ilisema aliyeleta pingamizi hana mamlaka kisheria sababu hakuweza kuithibitishia mahakama kama yeye ni mwanachama wa TLS wakati anawasilisha maombi yake, hoja ya pili ilikuwa hati ya mashitaka ilikuwa ina mapungufu ya kisheria na kwamba ilikuwa inatoa ushauri na majumuisho,” amesema Wakili Zaharan
Zaharan ameongeza kuwa, hoja ya tatu iliyokubaliwa na Jaji Kitusi ni kwamba Wakili Mpinzile aliifungua kesi hiyo ya kikatiba mahakamani hapo, pasipo kufuata hatua za awali ndani ya chama hicho.
Aidha, maamuzi hayo ya Mahakama Kuu yamekuja siku moja baada ya jopo la majaji wa mahakama hiyo wakiwemo Rose Teemba na Beatrice Mutungi na Ignus Mutungi kusikiliza hoja za pande zote ambapo leo ilikuwa ni siku ya kutolewa maamuzi ya mapingamizi hayo.
Na Regina Mkonde


