DC- Madereva bodaboda kajifunzeni VETA

Imeandikwa na Kareny Masasy, Shinyanga

Imechapishwa: 17 Novemba 2016

MKUU wa Wilaya ya Shinyanga, Josephine Matiro amewataka waendesha pikipiki wanaobeba abiria ambao hawajapata mafunzo ya udereva waende wakasome Chuo cha Elimu na Mafunzo ya Ufundi (VETA), wazijue sheria na taratibu za usalama barabarani kuepusha ajali zinazosababishwa na madereva kwa kutojua sheria.

Agizo hilo alilitoa jana wakati akizindua mpango wa ukopeshaji wa pikipiki za bodaboda kutoka Benki ya CRDB Tawi la Shinyanga uliofanyika mjini hapo, ambako aliwataka waendesha bodaboda wote wanaotaka kukopeshwa pikipiki waende kusoma Veta ili wazijue sheria za barabarani.
Matiro alisema utaratibu wa kukopeshwa waendesha bodaboda ni mzuri kwani ni kujikwamua kiuchumi, lakini wanatakiwa kutimiza vigezo vinavyotakiwa ikiwemo sifa ya kusoma na kuzijua sheria za usalama barabarani hivyo wanatakiwa kuwa na vyeti vya Veta.
“Agizo hili liwe kigezo kabla hawajapewa pikipiki wawe na vigezo wasome Veta ili wawe na sifa za sheria za barabarani na wanapotimiza vigezo hivyo inatakiwa wavae kofia zinazotakiwa kuvaliwa wakati wanapobeba abiria kwani hizo zinasaidia hata pale anapopata ajali hapati madhara makubwa,” alisema Matiro.
Meneja wa Benki ya CRDB Tawi la Shinyanga, Said Pamui alisema awamu ya kwanza wametoa pikipiki nne aina za SANLG zenye thamani ya Sh milioni tisa ambazo kila moja ina thamani ya Sh milioni 2.1 ikiwa tayari imelipiwa bima ya maisha na leseni ya usafirishaji.
Alisema pikipiki hizo wamezikabidhi kwa wahusika ambao wametimiza vigezo ambapo walipewa uhuru wa kurejesha kwa mwezi au kwa wiki na wao kuchagua watarejesha kwa mwezi Sh 70,000, ambapo mkopo huo wa miezi 12 utakuwa na riba ya asilimia 18 badala ya 20. 
“Tumeona tuwaunganishe kwenye bima ya maisha ili kama mtu anaweza kupata ajali akaumia akashindwa kuendesha asidaiwe hata kama amefariki familia yake isisumbuliwe kwa kudaiwa italipwa na bima hiyo,” alisema Pamui.
Mwenyekiti wa Chama cha Waendesha Bodaboda (Shimodu), Mwita Mniko aliishukuru CRDB kwa kuwakubalia ombi lao na kuanza kuwakopesha mkopo wa bei nafuu hivyo aliomba iendelee kuwakopesha na wengine, kwani waombaji walikuwa 30, lakini wameonekana hawana vigezo, lakini wakisaidiwa nao wataweza kujikwamua kimaisha.


