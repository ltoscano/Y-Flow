
MNH wakusanya bil 4.6/- kwa mwezi

Imeandikwa na Ikunda Erick

Imechapishwa: 02 Novemba 2016

HOSPITALI ya Taifa Muhimbili (MNH) imekuwa ikikusanya mapato ya Sh bilioni 4.6 kwa mwezi kuanzia Desemba mwaka jana hadi kufikia Oktoba mwaka huu, ikiwa ni ongezeko la asilimia 100. 

Fedha ni zaidi ya wastani wa Sh bilioni 2.3 ilizokuwa ikizalishwa na hospitali hiyo kwa kipindi kama hicho kuanzia Dasemba 2014 hadi Oktoba 2015.
Sambamba na ongezeko hilo, pia huduma za vipimo vya MRI, CT –Scan, X-Ray na Ultra Sound zimeongezeka ambapo katika kipindi cha mwaka mmoja sasa, jumla ya wagonjwa waliopimwa kwa kutumia vipimo hivyo wamefikia 55,073 ukilinganisha na kipindi kama mwaka uliopita ambapo wagonjwa waliopimwa walikuwa 23,989.
Akitoa taarifa ya mafanikio ya mwaka mmoja madarakani ya Serikali ya Awamu ya Tano jana jijini Dar es Salaam, Mkuu wa Kitengo cha Mawasiliano ya Umma cha hospitali hiyo, Aminiel Eligaesha alisema hivi sasa mwelekeo wa mapato ya MNH kuanzia Julai 2016 hadi Oktoba 2016 unaonesha hospitali hiyo imezalisha Sh bilioni 4.6 kwa mwezi na kusema hayo ni mafanikio makubwa kuwahi kupatikana katika kipindi kifupi cha miezi miwili.
“Tumeona hospitali ina fursa ya kuzalisha kiasi kingi cha fedha na hivyo kuweza kujitosheleza kwa kiwango kikubwa katika uendeshaji wa shughuli zake kutokana na mwelekeo wa mapato yalivyo,” alisema Eligaesha.
Alisema mafanikio hayo yamechangiwa na uboreshwaji wa huduma hospitalini hapo pamoja na kazi ya usimamizi wa wafanyakazi na kupunguza kero za wafanyakazi hospitali hapo kwa sababu wameongeza morali ya kazi hasa baada ya kero na matatizo yao kupatiwa ufumbuzi.
Aliyataja maboresho hayo kuwa ni kuunganisha mashine za CT Scan, X-Ray na MRI katika mtandao wa Tehama katika kuhakikisha huduma zote zinazofanyika katika idara hiyo zinaonekana.
Aidha, pia kupata idadi ya wagonjwa waliofanya vipimo na kulinganisha kiasi cha mapato kilichokusanywa kama kinaendana na picha zilizofanyika kwenye mashine hizo.
Akizungumzia huduma za vipimo vya MRI, Eligaesha alisema Novemba 9, mwaka jana ikiwa ni siku nne baada ya Rais John Magufuli kuapishwa, alifanya ziara katika hospitali hiyo na kukutana na changamoto ikiwemo kuharibika kwa MRI na mashine nyingine za X-Ray na kutoa maagizo kwa uongozi wa hospitali kuhakikisha mashine hizo zinatengenezwa ndani ya siku 14.
Alisema maagizo hayo yalitekelezwa na hivi sasa mashine zote zinafanya kazi vizuri na kwa kipindi cha Desemba 2015 hadi Oktoba 25,mwaka huu jumla ya wagonjwa 17,951 wamepimwa kwa kutumia mashine ya MRI, ukilinganisha na wagonjwa 1,911 waliopima kwa kipindi cha Desemba 2014 hadi Oktoba 2015.
Akizungumzia huduma ya CTScan, Eligaesha alisema masheni hiyo ilitengenezwa na hivi sasa inaendelea kufanya kazi vizuri ambapo kwa kipindi cha Desemba 2015 hadi Oktoba 2016 wagonjwa 10,259 wamepimwa ukilinganisha na wagonjwa 3,319 waliopimwa Desemba 2014 hadi Oktoba 2015.
Kuhusu upatikanaji wa dawa, alisema wagonjwa wanapata dawa za zaidi ya asilimia 96 kutoka kwenye maduka ya dawa ya hospitalini na kuwa wameboresha mfumo wa Tehama kwenye utoaji na uagizaji dawa.


