Kamati Mapinduzi Cupyajipanga kumlipa Raza

August 24, 2014

KAMATI ya michuano ya Kombe la Mapinduzi Zanzibar, imesema haijakataa kulipa deni la mfanyabiashara Mohammed Raza la sh. milioni 71.4 alizowakopesha kwa ajili ya kuendesha michuano hiyo, iliyomalizika mwezi uliopita visiwani hapa. Kauli hiyo ilitolewa na Makamu Mwenyekiti wa kamati hiyo, Sharifa Khamis baada ya Raza kuandika barua kwa kamati hiyo ya kukumbushia deni hilo. Akizungumza na waandishi wa habari mjini hapa juzi, Sharifa alisema deni la Raza, hakuna anayelikataa na wapo katika mchakato wa kumlipa kwa kipindi kifupi kijacho. Alisema kamati yake haidaiwi na Raza, pekee bali kuna sehemu nyingine ambazo wanadaiwa na baadhi tayari wameshaanza kuwalipa na kubakiwa na kiasi cha sh. milioni 89.1 wanachodaiwa kati ya sh. milioni 130 walizokuwa wamekopeshwa kupitia sehemu mbalimbali. Mwenyekiti huyo alisema kamati yake imekuwa ikilijali mno deni hilo, lakini walichoanza kulipa ni yale madogo madogo ambayo wameyalipa na wala hakuna udanganyifu uliofanywa na kamati hiyo, katika matumizi ya fedha walizopewa na Raza. “Tulichokifanya kwanza, kamati iliona ni bora walipe madeni madogo madogo na baadaye wamlipe, Raza deni lake, hakuna anayelikataa bali tunachosema kuwa Raza hakufanya kitendo cha kiungwana,” alisema. Kwa upande wake Raza alipozungumza na waandishi wa habari juzi, alisema anaidai kamati hiyo kiasi hicho cha fedha ambazo aliipa kuendesha michuano ya Kombe la Mapinduzi, iliyomalizika mwezi uliopita, lakini alidai mbali na kutorejeshewa hadi sasa, fedha hizo zilitumika kinyume na madhumini yaliyoombewa. Lakini Makamu Mwenyekiti huyo, alikanusha madai yaliyotolewa na Raza kuwa kamati ilifanya udanganyifu katika kulipia wachezaji hoteli mbalimbali na kwamba, amegundua viwango vya fedha walivyobainisha kamati kulipia hoteli hizo ni vikubwa, lakini vilivyolipwa ni kidogo. Kwa upande wake Msemaji wa Kamati hiyo, Farouk Karim alisema hivi sasa wanadaiwa jumla ya sh. milioni 89.1 kati ya sh. milioni 130 walizokuwa wakidaiwa ikiwemo sh. milioni 71.4 za Raza. Alisema fedha alizozitoa Raza, zilitumika kwa mambo mbalimbali ikiwemo kuomba kuwekewa nafasi za malazi kwa timu za nje, zitakazoshiriki michuano hiyo. Michuano hiyo ilifanyika Januari Mosi hadi 13, mwaka huu na kushirikisha timu 12 ambapo bingwa wa michuano hiyo ni KCCA ya Uganda.


