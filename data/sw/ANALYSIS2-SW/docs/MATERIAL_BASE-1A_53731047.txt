
Raia 77 wa Uchina walikamatwa kwa kushiriki uhalifu wa kimitandao
RAIA 77 wa Uchina walisheherekea siku kuu ya Krismasi na watazidi kuwa jela mwaka mpya wa 2015 katika gereza la Viwandani. Wageni hawa watakosa mbwembwe za sherehe hizi wanazoandaa kwao kwani wataandaliwa maankuli na idara ya magereza. 
Wageni hawa waliojifanya ni watalii kumbe wamekuwa wakiendeleza shughuli za mitandao na kupeperusha matangazo ya redio bila leseni waliamriwa wazuiliwe gerezani hadi kesi zinazowakabili zisikizwe na kuamuliwa.
Wakipatiakana na hatia watatozwa faini ya jumla ya Sh385 milioni na kutumikia jela kifungo cha mwaka mmoja.
Polisi wanasema hawajui wachina hao walikuwa na mawasiliano waliyokuwa wakifanya kimitandao ni aina gani.
Washtakiwa 40 waliamriwa wazuiliwe katika kituo cha polisi cha Gigiri hadi mkalimani wa lugha ya Kichina apatikane.
Wengine 37 waliotafsiriwa makosa sasa wanaungana na Waafrika katika gereza la Viwandani.
Walipofikishwa mahakamani walikuwa wamevalia vichungi puani wakihofia kuambukizwa magonjwa.
Walishtakiwa mbele ya mahakimu Lucy Mbugua na Miriam Mugure.
Mbele ya Bi Mbugua washukiwa 37 waliokamatwa wakiwa na mitambo ya kupeperusha matangazo bila leseni walisomewa mashtaka matatu dhidi yao Desemba 10.
Hakimu aliamuru washukiwa hao wengine 40 wafikishwe kortini Desemba 11 kusomewa mashtaka dhidi yao lakini walikumbwa na mkasa wa kukosekana kwa mkalimani.
Wachina hawa 40 wanawakilishwa na Bw Ian Maina. Washukiwa walitiwa nguvuni mnamo Desemba 1 2014 walihojiwa na maafisa wa polisi wanaopambana na uhalifu wa kimitandao.
Washtakiwa hao walishtakiwa walikutwa na polisi wakiwa na mitambo 16 ya redio ya kupeperusha matangazo bila ya kuwa na leseni.
Washtakiwa wanadaiwa walikuwa wakitoa huduma za mawasiliano katika mtaa wa Runda bila ya kuwa na leseni kutoka kwa mamlaka ya mawasiliano nchini (CAK).
Mahakama ya Milimani Nairobi ilifahamishwa kuwa washtakiwa hao walitiwa nguvuni katika nyumba moja ya kifahari mtaani Runda Nairobi.
Polisi walifahamishwa kuhusu kuwepo kwa wageni hao humu nchini baada ya nyumba walimokuwa wakiishi kushika moto na kupelekea mmoja wa raia hao wa Uchina kufariki.
Kwa mara ya kwanza washtakiwa hao 37 walifikishwa mbele ya Hakimu mwandamizi Bi Hannah Karugu mnamo Desemba 3 .
Hakimu alifahamishwa polisi wa kupambana na uhalifu wa mitandao walitaka kuwahoji zaidi washtakiwa hao.
Hakimu alijulishwa mmoja wa Wachina hao alifia katika kisanga hicho cha moto.
Upande wa mashtaka ulioongozwa na wakili wa serikali Bw Nicholas Kisavi uliomba mahakama iamuru washtakiwa hao wazuiliwe hadi uchunguzi ukamilishwe.
Wachina hao walikuwa wanatumia jumba kubwa walilokuwa wamekodisha katika mtaa wa Runda kama studio ya kupeperushia matangazo.
Mahakama ilielezwa washtakiwa hao hawakuwa na hati za kuwawezesha kuishi humu nchini.
“Bado polisi hawajatambua aina ya matangazo yaliyokuwa yakipeperushwa na kituo hicho cha Kichina,” alisema kiongozi wa mashtaka. Hakimu alielezwa kuwa kati ya washtakiwa hao 37 ni 19 waliokuwa na vitambulisho na hati za kuwawezesha kuishi nchini. Vile vile ni wachache wanaoelewa lugha nyingine isipokuwa kichina.
Huku upande wa mashtaka ukiomba muda wa wiki mbili kukamilisha uchunguzi, wakili Tom Wachakna aliomba uchunguzi kamili ufanywe na kuomba waachiliwe kwa dhamana.
Bw Wachakana alidai washukiwa hao 37 wanaodaiwa walikuwa na hati za kuwawezesha kutembelea nchi hii alisema polisi wanawadhania wageni hao ni wahalifu na kwamba tayari wanastahili kuadhibiwa.
“Lengo na nia ya kutaka washtakiwa wazuiliwe kwa muda zaidi sio nzuri. Nchi ya Uchina haijajua kwamba raia hawa wake wametiwa nguvuni,” alisema Bw Wachakana akiongeza “ washtakiwa hawa watakuwa katika jumba la mtaani Runda.”


