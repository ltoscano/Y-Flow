
Vijana kizimbani kwa kunajisi mlemavu

Imeandikwa na Lucas Raphael, Igunga

Imechapishwa: 30 Septemba 2016

POLISI wilayani Igunga, mkoani Tabora, imewakamata vijana wawili na kuwafikisha katika Mahakama ya Wilaya ya Igunga, wakidaiwa kumnajisi binti mlemavu wa miguu na bubu na kumsababishia maumivu makali. 

Mwendesha Mashitaka wa Polisi Wilaya ya Igunga, Elimajid Kweyamba, jana aliiambia Mahakama hiyo mbele ya Hakimu wa Wilaya, Ajali Milanzi, kuwa Septemba 25, mwaka huu, saa 3 usiku katika mtaa wa Mwanzugi wilayani hapa, washtakiwa Kassimu Rajabu (24) na John Nsimbi (32), wote wakazi wa Mwanzugi, kwa pamoja walitenda kosa hilo.
Alidai mahakamani hapo kuwa, washitakiwa walimchukua binti huyo mwenye umri wa miaka 14 mkazi wa mtaa wa Mwanzugi (jina linahifadhiwa) mwenye ulemavu wa miguu na bubu na kumvutia chumbani kisha kumnajisi kwa zamu kwa muda wa saa mbili hadi walipokamatwa na wananchi.
Mwendesha Mashitaka huyo aliiambia Mahakama kuwa, washitakiwa wote wawili kwa pamoja walitenda kosa hilo kinyume cha Kifungu 131/A cha Kanuni ya Adhabu Sura ya 16 iliyofanyiwa mapitio mwaka 2002. Washtakiwa walikana mashitaka na kesi imeahirishwa hadi Oktoba saba mwaka huu.


