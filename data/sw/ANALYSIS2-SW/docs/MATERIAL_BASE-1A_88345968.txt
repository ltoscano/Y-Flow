Polisi, Jang’ombe watakata Zanzibar

Imeandikwa na Mwajuma Juma, Zanzibar

Imechapishwa: 26 Oktoba 2016

MAAFANDE wa Jeshi la Polisi wameendeleza wimbi lao la ushindi katika Ligi Kuu ya Zanzibar Kanda ya Unguja baada ya juzi kuifunga KMKM kwa bao 1-0. 

Mchezo huo ambao umeifanya Polisi kufikisha pointi 11 na kushika nafasi ya nne katika msimamo wa ligi hiyo ulichezwa kwenye Uwanja wa Amaan mchana.
Katika mchezo huo Polisi bao lake hilo la ushindi liliwekwa kimiani na Abdalla Omar katika dakika ya 40 ya mchezo huo.
Aidha, wakati wa saa 10 uwanjani hapo timu ya KVZ ikaifunga Kilimani City bao 1-0, ambalo lilifungwa na Salum Songoro katika dakika ya 75, bao ambalo alilifunga kwa mkwaju wa penanalti baada ya Shaaban Abdalla kuunawa mpira katika eneo la hatari.
Mbali na michezo hiyo, mchezo mwingine ulifanyika kuanzia saa 1:00 usiku wakati timu ya Taifa ya Jang’ombe iliibuka na ushindi baada ya kuifunga Mafunzo kwa mabao 2-1.
Ligi hiyo leo ni mapumziko na inatarajiwa kuendelea tena kesho kwa kupigwa michezo mitatu, ambapo katika Uwanja wa Amaan kutapigwa michezo miwili huku Fuoni kutapigwa mchezo mmoja.


