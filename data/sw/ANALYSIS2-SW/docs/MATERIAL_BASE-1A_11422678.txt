
Sababu nne za ubakaji, ulawiti zawekwa hadharani
RC Iringa ataka wasomi wa vyuo vikuu kupendekeza utafiti utakaowezesha kumalizwa tatizo hilo
Geofrey Nyang'oro, Mwananchi gnyang'oro@mwananchi.co.tz
Iringa. Wakati jamii ikipambana kudhibiti ukatili wa kijinsia, sababu nne zinazochangia kukithiri kwa ubakaji na ulawiti dhidi ya watoto wadogo mkoani hapa zimetajwa.
Taarifa za hivi karibuni zinaeleza kukithiri kwa vitendo vya ubakaji dhidi ya watoto wadogo na hasa wilayani Kilolo, hali iliyosababisha Mkuu wa Wilaya hiyo, Asia Abdallah kupendekeza litangazwe kuwa ni janga.
Akichangia hoja kwenye kikao cha Kamati ya Ushauri Mkoa (RCC)
wa Iringa, Mkuu wa Wilaya ya Iringa, Richard Kasesela alisema sababu hizo nne ukiwamo ushirikina zimebainika kupitia utafiti ulioratibiwa na ofisi ya mkuu wa mkoa.
"Pamoja na ushirikina ambao ndiyo unaoongoza, sababu nyingine ni wazazi kuwaruhusu watoto wao kulala na wageni, kulegalega kwa baadhi ya ndoa na baadhi ya wazazi kuzaa na kuwatelekeza watoto," alisema Kasesela.
Awali, akichangia hoja kwenye kikao hicho, Mkuu wa Wilaya ya Kilolo, Abdallah alisema matukio ya ubabakaji na ulawiti yamekithiri wilayani kwake.
"Ingawa hoja hii haipo katika ajenda za kikao, niombe idhini yako mwenyekiti, kikao kiijadili na tuje na suluhu ya pamoja. Tatizo hili ni kubwa wilayani kwangu na mbaya zaidi wenzetu kutoka idara zinazohusika na kutafsiri sheria wamekuwa hawalipi uzito unaostahili," alisema.
Abdallah alisema wilayani Kilolo kumekuwa na wastani wa matukio mawili ya ubakaji kwa watoto kila siku, wakiwamo wa chini ya miaka kumi.
Mbunge wa Kilolo, Venance Mwamoto alipendekeza elimu itolewe na hasa kwa wazazi kuhusu athari zitokanazo na vitendo vya ubakaji kwa watoto.
Mwenyekiti wa kikao hicho ambaye ni Mkuu wa Mkoa wa Iringa, Amina Masenza aliuagiza uongozi wa vyuo vikuu vilivyopo mkoani humo kukutana na kutoa mapendekezo ya namna ya kufanya utafiti wenye lengo la kuondoa tatizo hilo. 
"Hapa Iringa tunazungukwa na vyuo vikuu nitumie fursa hii kuwataka viongozi wao kukutana na kupanga namna tunavyoweza kufanya utafiti huo, utakaokuja na jibu wapi tatizo hili ni kubwa, wakati gani na kwa nini. Pia, mbinu za kulitatua," alisema Masenza.


