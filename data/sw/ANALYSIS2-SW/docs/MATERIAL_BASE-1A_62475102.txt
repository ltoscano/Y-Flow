
Burkina Faso kuwasha moto katika Kundi A
GEOFFREY ANENE na MASHIRIKA


JE, ni Congo Brazzaville, Burkina Faso, Gabon ama wenyeji Equatorial Guinea watajikatia tikiti kutoka Kundi A katika makala ya 30 yatakayong’oa nanga Januari 17? Timu hizi zitachezea mechi zao za makundi katika jiji la Bata, ambalo liko katika pwani ya Equatorial Guinea. 
Kulingana na viwango bora vya Shirikisho la Kandanda Duniani, FIFA, Congo wana upatu mkubwa wa kushinda tikiti moja kati ya mbili za robo-fainali ambazo zitang’ang’aniwa katika kundi hilo.
Congo wanarejea AFCON tangu 1974. Wanaorodheshwa juu ya wapinzani wao katika viwango hivyo katika kundi hilo.
“Mashetani w e k u n d u ” Congo wan a s h i k i l i a nafasi ya 61 duniani na 15 barani Afrika. Mabingwa hawa wa AFCON 1972 wamekuwa na historia ya kupigwa marufuku kushiriki AFCON ikiwa ni zaidi ya mara nane.
Wananolewa na kocha Mfaransa, Claude Le Roy aliyewahi kuzinoa timu za Senegal, Ghana, Cameroon na DR Congo.
Burkina Faso, ambao wanaorodheshwa katika nafasi ya 64 duniani na 18 barani Afrika, walimaliza katika nafasi ya pili AFCON 2013.
Hii ni mara ya nne mfululizo ya Les Etalons (farasi dume) kushiriki AFCON.
Burkina Faso, ambao waliondolewa katika mechi za makundi mwaka 2010 na 2012, wananolewa na raia wa Ubelgiji, Paul Put.
Gabon almaarufu Les Panthères (chui) wako chini ya ukufunzi wa Mreno Jorge Costa. Wanarejea katika AFCON baada ya kukosa makala ya 2013. Matokeo yao nzuri katika AFCON ni robo-fainali mwaka 2012 walipoandaa dimba hilo kwa pamoja na majirani wao Equatorial Guinea.
Gabon ni wa 62 ulimwenguni na 16 barani Afrika.
Equatorial Guinea almaarufu Nzalang’ (radi), walifikia hatua ya robofainali mwaka 2012. Wananolewa na kocha mpya Esteban Becker.
Raia huyu wa Argentina aliwahi kuongoza wenyeji Equatorial Guinea kutwaa kombe la AFCON la kinadada mwaka 2012. Anajaza mahala pa raia wa Uhispania, Andoni Goikoetxea aliyetimuliwa wiki mbili zilizopita baada ya ‘radi’ kuzidiwa nguvu katika mechi za kirafiki.
Licha ya Equatorial Guinea kuorodheshwa 36 barani Afrika na 118 duniani, kivumbi kinatarajiwa katika kundi hili. Nchi nzima ya Equatorial Guinea, ambayo ina idadi ya watu elfu 700, inatarajiwa kuwa nyuma ya vijana wao.
Hata hivyo, mbio za kunyakua tikiti mbili za robo-fainali kutoka Kundi A zitang’ang’aniwa na Congo, Burkina Faso na Gabon, ambao wanakaribiana katika viwango bora vya FIFA.


