Siku ya utalii duniani kuadhimishwa mwezi ujao
Aug 11, 2016 by Raia Mwema in Utalii na Mazingira

Na Mwandishi Wetu

UMOJA wa Mataifa (UN) umetangaza kwamba dunia itaadhimisha kilele cha siku ya utalii duniani Septemba 27 mwaka huu.

Umuhimu wa siku hii, kwa mujibu wa taarifa iliyotolewa na shirika la umoja wa mataifa linaloshughulikia utalii (UNWTO) ni kuongeza ushawishi na uelewa kwa jumuiya za kimataifa kuhusu umuhimu wa utalii kwa manufaa ya kujamii, kiutamaduni, kisiasa na kiuchumi.

Kauli mbiu ya maadhimisho ya siku ta utalii duniani ni “utalii unaofikiwa na watu wote” na inasisitiza kuwekwa kwa mazingira ambayo yatawawezesha watu wote duniani kunufaika na sekta hii ikiwemo wale wanaotalii ama wale ambao hawatalii.

Kauli mbiu hii pia inalenga kuhakikisha kwamba watu wenye ulemavu, familia zenye watoto wachache na wazee wote wananufaika na manufaa yoyote yatokanayo na sekta ya utalii ambayo ni muhimu kwa kukuza uchumi na kutengeneza ajira.

“Tunataka kuwaomba watu wote duniani kufaidika na rasilimali mbalimbali za uzuri wa dunia tunayoishi. Mwaka huu maadhimisho ya siku ya utalii duniani yatatusaidia kusambaza ujumbe wa umuhimu na faida ya utalii kwa wote,” UN ilisema katika taarifa yake.

Takwimu zinaonyesha kwamba idadi ya watalii waliotembelea vivutio mbalimbali vya utalii duniani ilikua kwa asilimia 4.3 mwaka 2014 hadi kufikia watalii bilioni 1.133 ambao waliingiza kiasi cha dola trilioni 1.5 (shilingi trilioni 3,000) ya mauzo yote ya bidhaa nje.

Shrika la Umoja wa mataifa linaloshughulikia utalii (UNWTO) linatarajia kwamba kuanzia mwaka 2015 idadi ya watalii kutoka nje ya nchi itakua kwa asilimia tatu hadi nne, kiwango ambacho kitakuwa kidogo ikilinganishwa na ukuaji wa mwaka 2014.

UN inasema kwamba siku hiyo pia itasaidia kusukuma mchango wa sekta ya utalii na usafiri katika kufikia malengo ya Maendeleo Endelevu (SGDs) na kuangalia changamoto mbalimbali ambazo jamii inakumbana nazo sasa katika kufaidika na masuala ya utalii. 

Katika maadhimisho hayo, mashindano mbalimbali ya picha zenye kuchochea utalii yatafanyika pamoja na uwasilishaji wa tuzo mbalimbali kwenye upande wa uhifadhi zitatolewa. Hata hivyo, UN inasema kuwa siku hii haitakuwa sikukuu rasmi kwa ajili ya watu kupumzika majumbani hasa kwa wale wanaofanyakazi.

Sekta ya utalii imeendelea kukua na kupanuka kwa kasi sasa, hali ambayo imeiwezesha kuwa kiungo muhimu katika kukuza uchumi wan chi na dunia kwa ujumla. Utalii wa kisasa unaenda sambamba na maendeleo ya kiuchumi.

“Maendeleo yameifanya utalii kuwa sekta muhimu katika kukuza biashara ya kimataifa na imekuwa ni chanzo kikubwa cha mapato kwa nchi mbalimbali,” UN imesema kwenye taarifa yake.

Siku ya Utalii duniani ilizinduliwa mwezi Septemba mwaka 1979 na sherehe za kwanza zilifanyika Septemba 27 mwaka 1980.

UNWTO inaamini kwamba siku ya utalii duniani ni muhimu kwani inakuja wakati ambapo ni wakati wa kumalizika kwa msimu wa utalii kwa nchi za Kaskazini na kuanza kwa msimu wa utalii kwa nchi za Kusini ikiwemo Tanzania.

Ikiwa ni nchi yenye kutegemea utalii katika kuingiza pato la taifa na kukuza ajira nchini Tanzania, sekta ya utalii inachangia asilimia 25 ya mauzo ya nje na asilimia 17 ya pato la taifa (GDP).

Takwimu zinaonyesha kwamba Tanzania ni nchi ya tatu barani Afrika kwa kuwa na mapato mengi yatokanayo na sekta ya utalii, kwani kwa mwaka 2015 yalikuwa ni dola za Marekani bilioni 2.2 (shilingi trilioni 5).

Kwa mujibu wa bodi ya utalii (TTB) Tanzania inatarajia kuongeza idadi ya watalii kutoka milioni moja kwa mwaka sasa hadi watalii milioni 3 mwaka 2018. Hatua hii itasababisha kuvuka lengo la Ilani ya Chama cha Mapinduzi ya mwaka 2015 ambayo inalenga kufikia watalii milioni mbili mwaka 2020.

Hata hivyo, TTB inasema ufinyu wa bajeti kwa ajili nya kutangaza utalii ndani na nje ya nchi ni changamoto kubwa ya kuweza kuyafikia malengo.


