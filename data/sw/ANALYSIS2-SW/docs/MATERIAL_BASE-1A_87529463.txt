Biashara ya binadamu yahusisha polisi walafi
Feb 28, 2014

VYOMBO vya dola ikiwamo Jeshi la Polisi nchini katika maeneo ya mipakani, vinashirikiana na wahalifu katika biashara ya usafirishaji wa binadamu, uvushaji wa biadhaa za magendo kwa wafanyabiashara wanaokwepa kodi, usafirishaji wa mirungi na dawa za kulevya kama bangi, uchunguzi wa Raia Mwema umebaini.
Polisi ambao moja ya kazi yao kubwa ni kudhibiti uhalifu kwa kusimamia sheria zilizopo, baadhi yao wamebainika sasa kuhusika katika kashfa hiyo huku vyombo vingine vikiwa nyuma yao katika kulinda na kusaidia uhalifu wa mipakani, vitendo vinavyotishia hata amani na usalama wa nchi.
Tayari ripoti ya mwaka jana inaonyesha kwamba polisi wa Tanzania ni moja ya taasisi za umma zinazoongoza kwa vitendo vya rushwa katika nchi tano zinazounda Jumuiya ya Afrika Mashariki.
Takwimu za rushwa (East Africa Bribery Index) za mwaka 2013, zinaonyesha ya kuwa kwa Tanzania, Jeshi hilo linashika nafasi ya kwanza kwa malalamiko ya rushwa ikifuatiwa na idara ya mahakama, taasisi ambazo zimekuwa ndizo zinapaswa kusimamia haki. Taasisi hizo ndizo zinazohudumia watu wengi nchini.
Aidha, kwa nchi za Afrika Mashariki, Jeshi hilo linashika nafasi ya pili likitanguliwa na Jeshi la Polisi la Burundi huku Rwanda ikishika nafasi ya chini kwa vitendo vya rushwa katika taasisi zake za umma.
Tuhuma, malalamiko na matukio dhidi ya askari wa Jeshi hilo wasio waaminifu ni nyingi na zimetamalaki katika maeneo mbalimbali ya Tanzania, ikiwa ni moja ya changamoto kubwa kwa Mkuu mpya wa Jeshi la Polisi Tanzania, Ernest Mangu, aliyeingia rasmi madarakani mwaka huu baada ya kuteuliwa mwishoni kabisa mwa mwaka 2013.
Moja ya maeneo ambayo Raia Mwema imethibitisha kuwapo kwa vitendo hivyo ni katika mipaka iliyopo katika mikoa Kaskazini ya Arusha, Kilimanjaro na Tanga.
Miongoni mwa tuhuma zinazoelekezwa kwa jeshi hilo katika wilaya ya Longido Mkoa wa Arusha ni pamoja na ushiriki wao katika biashara ya usafirishaji wa binadamu, kusimamia uvushaji wa bidhaa za magendo kwa wafanyabiashara wanaokwepa kodi, usafirishaji wa mirungi na madawa mingine ya kulevya kama bangi.
Uchunguzi uliofanywa na Raia Mwema kwa zaidi ya miezi mitatu katika mikoa ya Kanda ya Kaskazini ambayo inatajwa kama “lango kuu” la kuingilia wahamiaji haramu na biashara ya kusafirisha binadamu unafichua ushiriki wa askari polisi katika biashara hiyo.
Biashara hiyo ya kusafirisha wahamiaji kutoka nchi za pembe ya Afrika ni kati ya biashara kongwe “haramu” katika mikoa hii ya Kaskazini ambayo ni Arusha, Kilimanjaro na Tanga na hufahamika sana kwa jina la “biashara ya kula vichwa”.
Biashara hii imepachikwa jina hilo la biashara ya “vichwa” na mawakala pamoja na mtandao unaohusika ambao huwahusisha baadhi ya watumishi wa vyombo nyeti vya dola kama polisi na maafisa uhamiaji.
Uchunguzi wa Raia Mwema umekutana na uthibitisho au ushahidi wa ushiriki wa askari polisi na katika biashara hiyo inayokisiwa kuhusisha mabilioni ya shilingi ikiwa ni pamoja na kuwapo kwa barua iliyoandikwa na askari polisi mmoja kwenda kwa uongozi wa serikali na Polisi Mkoa wa Arusha.
Barua yafichua uozo wa polisi
Barua hiyo, ambayo nakala tunayo, imeanika ushiriki wa askari wa jeshi hilo wa wilaya ya mpakani ya Longido katika biashara hiyo haramu, barua hiyo ilipokewa katika Ofisi za Upelelezi Mkoa Aprili 30 mwaka 2013.
Taarifa za kipolisi zinaeleza ya kuwa barua hiyo ilipokewa na aliyekuwa Ofisa Upelelezi Mkoa wa Arusha, Cammilius Wambura ambaye kwa sasa amehamishiwa mkoani Dar es Salaam akiwa na cheo kipya cha Kamanda wa Polisi Mkoa wa Kinondoni.
Askari aliyeandika barua hiyo (jina lake linahifadhiwa) ameorodhesha majina ya askari polisi sita wa Kituo cha mpakani cha Namanga na askari polisi saba wa Kituo cha Polisi Wilaya ya Longido ambao alidai wanashiriki biashara hiyo akiwataja majina na namba zao za kijeshi.
Katika barua hiyo akitoa mfano askari huyo anabainisha kuwa Mei mwaka jana (2012) askari G3904 PC Ibrahim na G.2487 PC Patrick walisafirisha wahamiaji wa Kisomali kwa kutumia gari ya askari namba E.6105, CPL Chriss kutoka Namanga kwenda Arusha Mjini.
Anaeleza kuwa gari hilo lilipofika eneo la Lengijave wilayani Arumeru lilipata ajali mbaya na kati ya Wasomali wanne waliokuwapo mmoja alifariki dunia na wengine watatu walijeruhiwa vibaya sana.
Askari hao waliuchukua mwili wa marehemu aliyefariki na kwenda kuutupa katika msitu wa Oldonyosambu na majeruhi watatu walipakiwa katika gari la kampuni ya Kichina inayojenga barabara na kuwapelekea hospitali moja binafsi mjini Arusha.


