
Wakuzaji wa mihogo watoa wito juu ya soko
Na KAZUNGU SAMUEL
WAKULIMA wa mihogo katika Kilifi sasa wanaitaka serikali ya kaunti hiyo kuweka mikakati bora ya soko la bidhaa zao.
Hatua hiyo ni katika juhudi mpya za kujikimu kutoka kwa zao hilo ambalo linadhaminiwa zaidi kuliko mahindi.
Wakulima wa kundi la Basi Mwangaza la Tezo walisema kuwa licha ya juhudi zao za kuongeza uzalishaji wa mihogo, hofu yao ni jinsi watakavyoweza kupata soko la bidhaa hiyo.
Mmoja wa wakulima Hashim Omar alisema katika kijiji cha Mikingirini juzi kwamba aliogneza ekari zake za mihigo na sasa ana jumla ya ekari 210 ambazo amepanda zao hilo. 
Hata hivyo, alisema kuwa anatumainia serikali ya kaunti kutafuta soko la bidhaa zake.
“Nimeongeza ekari zangu ambazo nilikuwa awali nikipinda mimea mingine. Kwa sasa ninaendeleza kilimo cha mihogo. Hata hivyo, tatizo ni soko na na natumai serikali ya kaunti itatusaidia,” akasema.
Wakati huo huo, wakulima hao walishtushwa na hatua ya serikali ya kaunti kupendekeza ujenzi wa kiwanda cha kutayarisha mihogo katika eneo la Tezo badala ya Mikingirini.
Walisema kiwanda hicho kilifaa kujengwa Mikingirini kwa sababu kuna wakulima wengi kuliko kituo cha biashara cha Tezo ambako ni mbali na wakulima ni wachache.
‘‘Wakulima wengi wa mihogo wanatoka maeneo ya Mikingirini, Mtondia na Kakanjuni. Tulikuwa tumetaka kiwanda hicho kijengwe eneo la Mikingirini, lakini kikapelekwa eneo la Tezo,” akasema mmoja wa wakulima hao.
Hata hivyo, akiongea afisini mwake jana, waziri wa kilimo katika Kaunti ya Kilifi Mwalimu Menza alipinga dhana hiyo ya wakulima hao.


