
MGAMBO ITAKUWA KAMA FAINALI- KIBADENI
Dar es Salaam. Kocha wa JKT Ruvu, Abdallah Kibadeni amesema kikosi chake kinaweza kubaki Ligi Kuu na kubainisha kuwa michezo iliyobaki, ukiwamo dhidi ya Mgambo ni fainali kwao.
JKT inayomilikiwa na Jeshi la Kujenga Taifa kama ilivyo Mgambo imesaliwa na michezo mitatu dhidi ya Ndanda, Mgambo na Simba, ingawa ule dhidi ya Mgambo, Mei 14 kwa upande wa Kibadeni utakuwa zaidi ya fainali.
Akizungumza na gazeti hili, Kibadeni alisema michezo hiyo ni muhimu kwa kikosi chake katika harakati za kujinusuru na janga la kushuka daraja.
“Mechi zote tatu zilizosalia ukiwamo dhidi ya Mgambo, timu ambayo inapigana kutoshuka daraja ni muhimu kwetu kama tunataka kusalia Ligi Kuu, tutapambana kuona mwisho wa siku inakuwaje.
“Sitaki kuzizungumzia timu zingine, lakini kila mmoja anapambana alipo, kwa hiyo sisi mechi yetu na Mgambo tunaamini itakuwa ngumu kutokana na hali waliyonayo wenzetu,” alisema Kibadeni.
Hata hivyo, wakati benchi la ufundi la timu hiyo likiamini kuwa itasalia Ligi Kuu, timu hiyo inatakiwa kuziombea mabaya Kagera Sugar na Mgambo JKT. 


