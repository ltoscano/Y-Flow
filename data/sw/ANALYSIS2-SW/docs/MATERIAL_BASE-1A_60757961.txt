
VETA waanzisha kozi ya utamaduni na utalii

Imeandikwa na John Nditi, Kilosa

Imechapishwa: 12 Novemba 2016

MAMLAKA ya Elimu na Mafunzo ya Ufundi Stadi (VETA) kupitia Chuo cha Mikumi, mkoani Morogoro inatarajia kuanzisha kozi ya utamaduni na utalii ili kuwafundisha vijana utamaduni na mila zetu, kuziendeleza na kuulinda utamaduni wetu unaonekana kutoweka kadri teknolojia ya habari na mawasiliano inavyozidi kukua.

Mkuu wa Chuo cha Veta Mikumi, Christopher Ayo alisema hayo juzi akielezea mafanikio mbalimbali kwa kozi zinazotolewa kwa vijana na Chuo hicho ikiwemo kozi mpya ya Utamaduni na Utalii (cultural tourism , au ecoâ€“tourism) inayotarajiwa kuanzishwa Januari mwakani.
Kozi hiyo tayari maandalizi yake yako hatua ya mwisho na inatarajia kuanza Januari 2017 kwa kushirikiana wa Mamlaka Veta na Chuo cha Nova Scotia Community College cha nchini Canada.
Ayo alisema uamuzi wa kuanzishwa kozi hiyo umetokana na matakwa ya mahitaji makubwa katika sekta ya utalii ambayo inaendelea kukua mwaka hadi mwaka wakati jamii ya kitanzania ikionekana kusahau tamaduni zao za asili.
Ayo alisema utamaduni ukitumika ipasavyo unaweza kuchangia ukuaji wa sekta ya utalii pamoja na uchumi taifa kutokana na ukweli kwamba nchi nyingi duniani zimeweza kulinda utamaduni wao uliochangia kukuza uchumi wao.


