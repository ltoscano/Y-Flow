
SPOTI Rooney atajwa mwanasoka bora Mwingereza wa 2015
LONDON, Uingereza
NAHODHA wa klabu ya Manchester, Wayne Rooney ametwaa tuzo ya Mwanasoka Bora wa Uingereza wa Mwaka uliopita (2015) akiitetea tena tuzo hiyo aliyoizoa mwaka 2014.
Hii ni mara ya nne kwa Rooney kutwaa tuzo hiyo ambayo hupigiwa kura na wanachama wa Chama cha Mashabiki wa Soka nchini Uingereza.
Mapema mwezi Desemba, Shirikisho la Soka la Uingereza (FA) liliyaweka hadharani majina ya wagombeaji wa tuzo hiyo.
Mwaka 2015 Rooney aliiongoza timu ya taifa kufuzu kuingia fainali za Mataifa ya Ulaya, Euro 2016, ambazo zitachezwa nchini Ufaransa mwezi Juni huku akihakikisha timu hiyo imeshinda mechi zao zote 10 za kundi lao na kuifungia jumla ya mabao matano mwaka uliopita.
Kadhalika, alivunja rekodi ya Sir Bobby Charlton ya Ufungaji Bora katika Historia ya Uingereza kwa kufunga mabao 51. Rekodi ambayo iliwekwa na Charlton mwaka 1968 ilikuwa ya mabao 49.
Wachezaji wengine waliokuwa wanawania Tuzo hiyo ya 2015 ni Joe Hart (Manchester City), Gary Cahill (Chelsea), Raheem Sterling (Manchester City) na Harry Kane (Tottenham Hotspur).
Kura kwa Wagombea hawa zilipigwa mtandaoni na shughuli hiyo ilifungwa Jumapili Januari 3.
Rooney alijizolea asilimia 37 ya kura, Harry Kane 30 na Hart 19.
Kipa wa Stoke City Jack Butland alishinda tuzo ya Mchezaji Bora wa Mwaka ambaye hajazidi umri wa miaka 21.
Wawili hao watatunukiwa tuzo hizo kabla ya mechi ya kirafiki kati ya Ujerumani na Uingereza mjini Berlin, Machi 26.
Majuzi, kocha wake Louis van Gaala alimlimbukizia sifa mshambuliaji huyo kutokana na bao lake la ushindi dhidi ya Swansea City.
Bao hilo lililochangia ushindi wa 2-1 pia lilimfanya kuwa mfungaji bora wa pili wa muda wote katika klabu ya Manchester United huku akishikilia nafasi ya pili katika orodha ya wafungaji bora kwenye ligi kuu. 
Bao hilo lilimfanya afikishe mabao 238 katika klabu yake ya Manchester United akimpiku kwa bao moja nyota wa zamani wa timu hiyo, Denis Law, huku likimfanya abakize mabao 11 nyuma ya mkongwe, Bobby Charlton, lakini akimpita Andy Cole aliyefunga 188.
KIUNGO wa Liverpool Jordon Ibe (kushoto)


