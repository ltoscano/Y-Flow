
Zipo mbinu za kukuza mtaji kwa wajasiriamali wadogo na kati
Mtaji ni injini ya biashara kwa kuwa hutumika kuendesha biashara ili kuleta faida. Mtaji wa kutosha unatoa nafasi nzuri kwa mmiliki kuyafanya yote aliyopanga ili kuendesha biashara yake kwa uhakika.
Ili kufikia malengo yaliyokusudiwa, upembuzi kabla biashara haijaanzishwa na kuingia kwenye mzunguko ni muhimu.
Wapo wajasiriamali wengi wanaomiliki biashara za kawaida kabisa zenye mitaji midogo na siku zote wanahamu kubwa ya kuongeza mitaji yao ili kuimarisha huduma kwa minajiri ya kutengeneza faida kubwa.
Zipo mbinu zinazosaidia kukuza mtaji ambazo zipo kwenye maeneo makuu mawili; mtaji unaokuzwa na biashara yenyewe na ule unaohitaji msaada kutoka nje.
Miongoni mwa mambo muhimu ambayo mjasiriamali mdogo anaweza kuyafanya ili kukuza mtaji wake ni kufanya biashara kwa ushirikiano. Anaweza kutumia njia hii kwa kuungana na wengine wenye nia na wanaopenda kufanya biashara kama yake.
Kinachohitajika ni kuwaalika na kuungana ili kuimarisha uzalishaji wa biashara husika. Ni rahisi kuwapata watu wenye hamu ya kuwekeza kwenye biashara yako kama tayari ulishaandaa mazingira mazuri sambamba na kujiandaa kisaikolojia.
Jambo la msingi ni kuwa na maelewano mazuri juu ya matumizi bora ya fedha au vifaa pamoja na ugawanaji wa faida ili kuepuka malumbano na kukorofishana. Kumbuka kutofanya biashara kichoyo.
Njia nyingine ni kukopa kutoka kwenye asasi ndogo za fedha na mifumo yake. Ni rahisi kupitia kwenye asasi ndogo za fedha na kupata mikopo itakayokuwa na tija na kuiwekeza kwenye biashara.
Nimetaja asasi ndogo za fedha na mifumo yake kwasababu aina ya biashara za watu wengi siyo rafiki kwenye benki za biashara kutokana na urasimu na mlolongo mrefu wa taratibu za kufuata kabla ya kuupata mkopo husika.
Kuna dhamana na riba ambazo kwenye mifumo kama kibati na Vicoba, mzunguko ni rahisi na husaidia kuruka vikwazo hivi na kupata mitaji nafuu. Tutumie asasi ndogo za fedha na mifumo yake kupata mitaji yenye masharti nafuu inayoendana na kasi ya biashara ndogo na kati.
Njia inayopendwa na wengi ni kutumia faida kidogo inayopatikana kuirudisha kwenye mzunguko. Mara nyingi, faida inayopatikana kwenye biashara hutumika kutimiza mahitaji binafsi ya mmiliki wa biashara husika.
Mjasiriamali mdogo anaweza akaamua kuwekeza kwenye rasilimali zinazoongeza faida na kuzalisha mtaji. Moja kati ya rasilimali ambazo watu wengi hawazitaji na zina umuhimu mkubwa kwenye uzalishaji ni mtaji watu ambao ni utaalamu wenye ubunifu wa bidhaa na huduma.
Ubunifu huongeza thamani ya bidhaa na huduma kwenye biashara hivyo faida ambayo kwa kutumia mipango inaweza kurudishwa kwenye mzunguko kama mtaji.
Rasilimali nyingine muhimu ni vifaa vya kufanyia kazi kwa ajili ya uzalishaji. Ukiwa na vifaa vya kisasa vitasaidia uzalishaji wa bidhaa zitakazoshindana sokoni na kuleta faida ya kutosha.
Kupunguza gharama za biashara na maisha ili kuhifadhi kiasi kidogo unachokipata kuboresha na kuongeza bidhaa na huduma za biashara yako ni mbinu nyingine muhimu.
Ubunifu ni mtaji muhimu kwenye biashara ukitokana na maarifa uliyonayo kuboresha kila bidhaa na huduma zzako.
Licha ya kukuza mtaji fedha hakikisha unaweka usawa kwenye rasilimali nyingine ambazo ni nguzo za kuifanya biashara isimame kwa nguvu na kupata faida.


