
Hisa za DCB zapata sh24.59 robo ya tatu 2016
Nov 24, 2016 by Mwandishi Wetu in Uchumi na Biashara

BENKI ya biashara ya DCB imepata kiasi cha shilingi 24.59 kwa kila hisa katika robo ya tatu ya mwaka huu iliyoishia Septemba.

DCB ilikuwa ni benki ya kwanza nchini kuorodhesha hisa zake kwenye soko la hisa na hadi hivi sasa ina hisa 67,827,897 zilizokwishauzwa kwa wawekezaji mbalimbali.

Idadi hiyo ya hisa iliongezeka kutoka hisa 38,546,791 za mwaka 2012, baada ya benki hiyo kuuza hisa za upendeleo kwa wanahisa wake ambapo kila mwanahisa alipewa nafasi ya kuongeza umiliki; ikiwa pia ni mkakati wa kuongeza mtaji.

Benki hiyo ambayo iliorodheshwa kwenye soko la hisa la Dar es Salaam (DSE) Septemba mwaka 2008 imeendelea kufanya vizuri kwenye soko ambapo imekuwa ni miongoni mwa kampuni za ndani ambazo kaunta zake ziko hai kila wakati.

Kwa mujibu wa ripoti ya hesabu za benki hiyo za robo ya tatu ya mwaka huu pato hilo ni kidogo ikilinganishwa na pato la shilingi 41.53 kwa hisa zilizopatikana kwenye robo ya tatu ya mwaka jana.

Katika kipindi cha mwaka jana, benki hiyo ilitoa gawio la shilingi 22 kwa hisa kutoka shilingi 27 zilizotolewa mwaka 2014, ikiwa ni pungufu ya asilimia 18.52.

Ripoti zilizokaguliwa zilionyesha kwamba benki hiyo ilipata faida ya shilingi bilioni 5.1 mwaka jana kutoka shilingi bilioni 5.2 za mwaka 2014.

Ripoti hiyo imeonyesha kwamba katika robo ya tatu ya mwaka huu, kiasi cha faida ya shilingi milioni 247.3 ikilinganishwa na shilingi milioni 929.14 zilizopatikana katika kipindi kama hicho cha mwaka jana.

Kwa mujibu wa soko la hisa, hadi kufikia mwanzoni mwa wiki hii, bei ya DCB Commercial bank ilikuwa ni shilingi 430 kutoka kiwango chake cha juu kabisa cha shilingi 640 za mwezi Julai mwaka 2015.

Hata hivyo, pamoja na kushuka kwa bei, thamani ya hisa hizo bado haijashuka, kwani wakati wa kuorodheshwa bei yake ilikuwa ni shilingi 240.

Katika kipindi cha wiki iliyopita, jumla ya hisa 14,407 za benki hiyo ziliuzwa na kununuliwa kwenye soko na bei ya kufunga ikiwa shilingi 430, ambazo ni karibia mara mbili ya bei ya awali.

Katika kipindi cha mwaka kilichoishia Septemba mwaka huu, benki hiyo imepata faida isiyo na kodi ya shilingi bilioni 1.6 ikilinganishwa na shilingi bilioni 2.8 katika kipindi cha mwaka ulioishia Septemba mwaka jana.

Pato la riba kwa robo ya tatu ya mwaka huu lilikuwa ni shilingi bilioni 21.4 kutoka shilingi bilioni 22.1 kwa robo ya tatu ya mwaka jana. Pato la riba ni eneo linalochangia kwa kiwango kikubwa mapato ya benki za biashara nchini.

Pamoja na kushuka kwa faida, amana za wateja ziliongezeka hadi kufikia shilingi bilioni 85.4 mwa robo ya tatu ya mwaka huu ikilinganishwa na shilingi bilioni 83.9 kwa robo ya tatu ya mwaka jana.

Pia ripoti zinaonyesha kwamba benki hiyo imepunguza idadi ya mikopo iliyokuwa imekwama kulipwa kutoka shilingi milioni 169 katika robo ya tatu ya mwaka jana hadi shilingi milioni 66 kwa robo ya tatu ya mwaka huu.

Katika robo ya tatu ya mwaka huu, benki hiyo ilitoa mikopo yenye thamani ya shilingi bilioni 91 ikilinganishwa na shilingi bilioni 86.5 zilizokopeshwa kwenye robo ya pili ya mwaka huu.

Ripoti zimeonyesha kwamba, katika robo ya tatu ya mwaka huu, idadi ya wafanyakazi wa benki hiyo walipungua kutoka 222 hadi wafanyakazi 218 kwa robo ya tatu ya mwaka 2016.

Idadi ya matawi ya benki hiyo iliongezeka hadi kufikia 9 kutoka matawi 8 wakati rasilimali zake zikiongezeka hadi kufikia shilingi bilioni 165.18 kutoka shilingi bilioni 164.1 za robo ya pili ya mwaka huu.


