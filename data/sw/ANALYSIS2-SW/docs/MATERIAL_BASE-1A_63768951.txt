Safari bado ndefu- Pluijm

Imeandikwa na Grace Mkojera

Imechapishwa: 03 Oktoba 2016

KOCHA wa Yanga, Hans van Pluijm amesema anasahau matokeo yaliyopita katika mechi dhidi ya Simba na wanajipanga upya kwani safari bado ndefu. Yanga na Simba zilikutana kwenye Uwanja wa Taifa Dar es Salaam mwishoni mwa wiki iliyopita na kutoka sare ya bao 1-1.

Yanga ikianza kufunga dakika ya 26 na Simba kusawazisha katika dakika ya 86.
Akizungumza baada ya mechi hiyo, kocha Pluijm alisema hawezi kulaumu wachezaji wake kwani walicheza vizuri lakini bahati haikuwa yao.
“Nachukulia matokeo haya ni sehemu ya mchezo tunakwenda kujipanga tena kwa michezo mingine kwani safari bado ndefu,” alisema.
Naye kocha msaidizi wa Simba, Jackson Mayanja aliishukuru timu yake kupata matokeo hayo hasa ikizingatiwa walicheza pungufu baada ya nahodha wao Jonas Mkude kuoneshwa kadi nyekundu na mwamuzi Martin Saanya katika dakika ya 26.
“Pointi moja ni muhimu kwetu katika harakati za kuwania taji la ubingwa hivyo nawapongeza wachezaji wangu kwa kupambana na kusawazisha bao. Mechi hiyo ilitawaliwa na vurugu zilizosababisha polisi kupiga mabomu ya machozi kutawanya mashabiki. Katika mechi hiyo, timu hizo zilitawala mchezo huo kwa kupokezana ambapo Yanga ilitawala kipindi cha kwanza huku Simba ikitawala kipindi cha pili.


