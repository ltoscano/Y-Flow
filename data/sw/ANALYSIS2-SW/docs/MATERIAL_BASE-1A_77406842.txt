
Temesa yamchefua mkuu wa mkoa

Imeandikwa na Nakajumo James, Siha

Imechapishwa: 21 Oktoba 2016

MKUU wa Mkoa wa Kilimanjaro, Saidi Mecky Sadiki amesema Wakala za Ufundi na Umeme Nchini (TEMESA) ni mzigo kutokana na kushindwa kufanya kazi zake kwa ubora unaokubalika huku ikitoza gharama kubwa za matengenezo ya magari bila sababu za msingi.

Aidha, wakala huo chini ya Wizara ya Ujenzi umedaiwa kutokuwa na mafundi na vipuri stahili vya magari na badala yake imekuwa wakala wa karakana kubwa za magari zinazomilikiwa na watu binafsi.
Sadiki aliyasema hayo juzi wakati akijibu hoja za baadhi ya watumishi wa Halmashauri ya Wilaya ya Siha mkoani hapa, walioelezea kutoridhishwa na kazi inayofanywa na Temesa.
“Siyo ninyi tu mnaokerwa na Temesa, hii ni idara chini ya serikali, lakini hatuoni nafasi yao, kwanza gharama zao za utengenezaji wa magari ni kubwa mno, hawana vipuri huku bado gari wanayotengeneza hayana uhakika wa kutengemaa,” alisema.
Alisema mara kadhaa magari ya serikali yanayopelekwa Temesa hawatengenezi wenyewe ila nao hupeleka katika karakana kubwa zilizopo baadhi ya maeneo mkoani hapa, jambo linaloongeza gharama za matengenezo.
Hata hivyo, amesema ana uhakika wizara ya ujenzi imeiona changamoto hiyo, kwani kinyume na hapo ni kuishushia heshima serikali na kuongeza gharama.
“Kuna wakati nilikuta mzozo baina ya Mamlaka ya Mapato Nchini (TRA) waliokuwa wanadaiwa takribani Sh milioni 20 na Temesa baada ya kutengeneza gari lao licha ya kwamba gari lenyewe halikufanikiwa kufika eneo la Holili uliko mpaka kati ya Tanzania na Kenya,” alisema.
Kauli ya mkuu wa mkoa inafuatia swali la mtumishi wa halmashauri hiyo, John Maimu aliyetaka serikali kuitupia macho Temesa kwa madai inagharama kubwa licha ya kutokuwa na uwezo wa kufanya matengenezo stahili ya magari ya umma.


