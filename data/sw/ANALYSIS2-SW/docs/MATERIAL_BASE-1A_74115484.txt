Kocha Jang’ombe awapoza mashabiki

Imeandikwa na Mwajuma Juma, Zanzibar

Imechapishwa: 25 Oktoba 2016

KOCHA Mkuu wa timu ya Jang’ombe Boys, Mohammed Kingi amesema kwamba bado ana imani kubwa na kikosi chake licha ya kuanza vibaya katika michezo yake ya awali ya Ligi Kuu ya Zanzibar.

Akizungumza na waandishi wa habari, Kingi alisema amekuwa akishangazwa sana na mashabiki ambao wamekuwa wakimlaumu kuhusiana na timu hiyo kufanya vibaya katika michezo hiyo.
Alisema kwamba timu hiyo imekuwa ni jambo la kawaida kwao kuanza vibaya katika mechi za mwanzo kitendo ambacho walikifanya hata katika ligi iliyopita.
Alisema kwamba kwa sasa kazi kubwa aliyonayo ni kujaribu kuiweka sawa timu hiyo hasa ikilinganishwa kwamba wachezaji wengi ni wapya na ni wageni wa ligi hiyo.
“Mie sina mashaka hata kidogo na timu yangu nina imani kuwa itakaa sawa na kuleta matokeo mazuri, mashabiki wasiwe na wasiwasi na hili, “alisema.
Hatahivyo, alisema kuwa pamoja na timu hiyo kuwa na matokeo mabaya lakini hajagundua kosa kubwa ambalo limesababisha kufanya hivyo.
Timu ya Jang’ombe Boys inashiriki Ligi Kuu ya Zanzibar Kanda ya Unguja ipo katika nafasi ya 18 katika msimamo wa ligi hiyo sawa na KVZ wakiwa na alama nne kila mmoja wakizidiana kwa magoli ya kufunga na kufungwa.


