
Madai ya ubaguzi yachunguzwa
VIONGOZI wa Ligi Kuu ya Uingereza Liverpool wanachunguza madai kuwa straika wa Chelsea Demba Ba (pichani) alirushiwa cheche za matusi zenye ubaguzi wa rangi Jumapili.
Straika huyo kutoka Senegal huenda hakusikia kelele hizo ambazo zilidaiwa kutoka sehemu za juu za uwanja wa Anfield. Hata hivyo, shabiki mmoja wa Liverpool amewasilisha taarifa kwa chama cha kupiga vita ubaguzi wa rangi Kick It Out.
“Tumearifiwa na Kick It Out kuhusu ubaguzi wa rangi na tunachunguza kisa hicho,” msemaji wa Liveerpool alisema.
Tukio hilo linajiri siku chache tu baada ya difenda wa Barcelona Dani Alves kula ndizi aliyorushiwa na shabiki wa Villarreal katika mechi ya Ligi Kuu ya Uhispania wikendi.
Ba alifungia Chelsea bao la kwanza kisha Willian kufunga la pili na kuipa Chelsea ushindi. 


