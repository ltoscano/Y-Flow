
YANGA SC SASA KWA RAHA ZAO

November 11, 2013
Mabingwa watetezi wa Ligi Kuu ya Tanzania Bara, Yanga jana imemaliza mzunguko wa kwanza wa ligi hiyo kwa raha zao baada ya kuifunga, JKT Oljoro mabao 3-0 katika mechi iliyochezwa Uwanja wa Taifa, Dar es Salaam na kuifanya kukalia kiti cha usukani wa ligi hiyo. Kwa Matokeo hayo, Yanga sasa inaongoza ligi hiyo kwa kuwa na pointi 28 na kuziacha Azam FC na Mbeya City zikichuana katika nafasi ya pili kwa kuwa na pointi 27 kila moja baada ya jana kutoka sare ya mabao 3-3 katika mechi iliyochezwa Uwanja wa Azam Complex Chamazi, Dar es Salaam. Mpira ulianza kwa kasi ambapo dakika ya nane, Mrisho Ngassa aliingia ndani ya 18 lakini mabeki wa JKT Oljoro walikaa imara kuondoa hatari hiyo na kuwa kona ambayo haikuzaa matunda. Dakika ya kumi lango la JKT Oljoro liliingia tena katika kizaazaa ambapo, Hamis Kiiza akiwa ndani ya 18 alipiga mpira wa kichwa uliopaa juu ya lango. Simon Msuva aliipatia Yanga bao dakika ya 23 kwa kichwa baada ya kuunganisha krosi ya Haruna Niyonzima. Dakika ya 26, Oscar Joshua wa Yanga aliachia mkwaju mkali ambao ulimshinda kipa wa JKT Oljoro, Damas Kigesha lakini mabeki wake walikaa imara kuondoa hatari hiyo. Ngassa aliipatia Yanga bao la pili dakika ya 30 ambalo ni la sita katika orodha ya wafungaji wa ligi hiyo, baada ya kuachia shuti kali lililokwenda moja kwa moja wavuni. Oljoro nusura ingepata bao dakika ya 37 baada ya Issa Kaduru kumtoka beki wa Yanga, Kelvin Yondani lakini Expedito Kiduko alishindwa kuunganisha mpira wavuni, baada ya kupata nafasi nzuri. Dakika ya 38, Ngassa akiwa na lango alishindwa kufunga baada ya kupiga mpira fyongo na kutoka nje. Kipindi cha pili Yanga iliendeleza kasi yake na kufanikiwa kupata bao la tatu dakika ya 53, kupitia kwa Jerry Tegete baada ya kuunganisha krosi ya Ngassa. Issa Kaduru wa Oljoro, akiwa ndani ya 18 aliikosesha bao timu yake baada ya kuunganisha kwa kichwa mpira wa krosi, uliotoka sentimita chache ya lango la Yanga.


