KochaAl Ahly:
Mechi ilikuwa ngumu

April 3, 2014

KOCHA Mkuu wa timu ya Al Ahly ya Misri, Mohamed Youssef amekiri kupoteza nafasi nyingi za ushindi dhidi ya Yanga kutokana na ugumu wa mechi uliojitokeza.
Timu hizo zilikutana katika mechi yao ya kwanza ya Klabu Bingwa Afrika iliyochezwa Uwanja wa Taifa jijini Dar es Salaam ambapo Yanga iliibuka na ushindi wa bao 1-0.
Akizungumza mara baada ya mechi hiyo, kocha huyo alisema walipata nafasi nyingi ambazo kama wangeweza kuzitumia vizuri, wangeweza kuibuka na ushindi, lakini kutokana na ugumu wa mechi walishindwa kufanya hivyo.
Alisema ameweza kusoma upungufu wa timu yake, ambapo sasa anakwenda kuufanyia kazi ili aweze kujiweka katika nafasi nzuri ya kupata ushindi katika mechi ya marudiano inayotarajiwa kufanyika Machi 9 mwaka huu jijini Cairo.
Wakati huo huo, Kocha mkuu wa Yanga, Hans Van Der Pluijm alisema licha ya ushindi walioupata ameweza kugundua makosa ya wachezaji wake, ambapo atayafanyia kazi kwa ajili ya kujiandaa na mechi ya marudiano.
Kwa upande wake nahodha wa Yanga, Nadir Haroub ‘Cannavaro’ ambaye ndiye aliyeipa ushindi timu yake dakika ya 83, alisema juhudi na mazoezi ndiyo njia pekee itakayowasababishia kupata ushindi.
Alisema hawatakiwi kubweteka na ushindi huo, hivyo akili zao wanazihamishia kwenye mazoezi pamoja na kumsikiliza kocha wao, huku wakimwomba Mungu awasaidie kuweza kufanikisha ushindi wa timu yao.


