
Barca yalia korti kushikilia adhabu
BARCELONA: FC Barcelona imekashifu Korti ya Kesi za Spoti (CAS) baada ya chombo hicho kutupilia mbali rufaa yake dhidi ya marufuku waliyopigwa ya kutosajili wachezaji wapya kwa kipindi cha miaka miwili. 
Rais wa miamba hao wa Uhispania, Josep Maria Bartomeu ameikosoa CAS kwa kusema hawajaitendea Barcelona haki kwa kudumisha marufuku hiyo waliyopigwa na FIFA.
Shirikisho la soka ulimwenguni, FIFA liliangushia Barcelona adhabu hiyo mnamo Aprili mwaka huu baada ya kuipata na hatia ya kuwasajili wachezaji ambao hawajatimu umri wa zaidi ya miaka 18, kutoka nje ya Uhispania kinyume na kanuni zilizopo.
Barcelona ilikata rufaa kwa FIFA dhidi ya uamuzi huo mnamo Agosti lakini Mamlaka hiyo ikaikatalia tena na hivyo kuilazimu kukimbilia CAS ikitarajia kupata afueni.
Licha ya kuwa na matumaini ya kuondolewa au kupunguziwa adhabu hiyo, CAS katika uamuzi wake ilishikilia kwamba haikuona sababu ya kuondoa marufuku hiyo kwani Barcelona haikutoa ushahidi wa kutosha kuishawishi vinginevyo.
“Barca imenyimwa haki, haijatendewa wema. Hatua ya CAS kuunga mkono uamuzi wa FIFA sio nzuri kabisa kwetu sisi na katika fani nzima ya soka,” Bartomeu akakashifu.
Sasa, Barcelona haitaweza kufanya usajili wowote kuazia leo soko la Januari litakapofunguliwa hadi hapo 2017.
Wakati uo huo, straika wa Newcastle United, Papiss Cisse atakosa mechi yaleo dhidi ya Burnley baada ya kupigwa marufuku ya mechi tatu na FA.


