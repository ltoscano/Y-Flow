
NYAMLANI ATEMA CHECHE UCHAGUZI TFF

July 31, 2016

Makamu wa Kwanza wa Rais wa Shirikisho la Mpira wa Miguu Tanzania (TFF), ambaye pia anawania Urais wa shirikisho hilo katika Uchaguzi Mkuu wa TFF, Athuman Nyamlani amesema ataendeleza mafanikio mazuri ndani ya shirikisho hilo endapo atachaguliwa tena. Uchaguzi Mkuu wa TFF unatarajiwa kufanyika keshokutwa, ambapo uongozi ulio chini ya Rais wake Leodegar Tenga unamaliza muda wake. Akizungumza Dar es Salaam jana, Nyamlani alisema kuwa kwanza kabisa anajivunia mafanikio waliyoyaleta TFF akiwa na uongozi mzima wa TFF chini ya Rais wake Tenga, hivyo pale walipoishia ataendeleza mazuri endapo tu wajumbe watampa ridhaa ya kuwa Rais wa TFF. “Ni ukweli usiofichika kwamba katika kipindi cha uongozi wa Tenga ambaye mimi nilikuwa msaidizi wake mkuu tumepata mafanikio makubwa sana yakiwemo ya kujenga mfumo imara wa uendeshaji wa soka nchini kwa kuimarisha menejimenti ya soka, ligi kuu na timu ya Taifa. “Mafanikio haya yaliongeza uaminifu wa shirikisho hilo kwa wadhamini na wafadhili mbalimbali jambo ambalo tumelishuhudia wote kuwa tumepata wadhamini mbalimbali wa mashindano yetu na hii yote ni kazi ya uongozi wa mheshimiwa Tenga,” alisema Nyamlani. Alisema hakuna kazi yoyote inayoleta mafanikio bila ya kuwa na changamoto zake na anakiri kwamba walikutana na changamoto mbalimbali katika utekelezaji wa majukumu yao, jambo ambalo kwa kiasi kikubwa ndilo lililomfanya aamue kufanya uamuzi mgumu wa kuomba ridhaa ya Wa tanzania kuongoza tena TFF. Nyamlani anasema ni kwa sababu anazijua changamoto nyingi ambazo zimekuwa zikiukumba mchezo wa soka nchini hivyo atakuwa hajatenda haki kwa nafasi yake, mchezo wa soka na Taifa lake kwa kuwa mbinafsi kiasi cha kuamua kutogombea na hivyo kushindwa kutumia uzoefu wake katika kuendeleza mafanikio waliyoyapata na kutatua changamoto mbalimbali zilizojitokeza na zitakazojitokeza. Hivyo basi kwa kuzingatia uwekezaji waliouweka katika soka kwa kipindi cha takriban miaka nane sasa, hasa suala la timu za taifa kushiriki katika mashindano ya kimataifa kama vile Kombe la Mataifa ya Afrika na kombe la Dunia, jambo ambalo kwa maoni yake na uzoefu wake tunakaribia kulifikia na kama atapata ridhaa ya Wa tanzania(Wajumbe wa Mkutano Mkuu). Alisema kuna mambo tisa ambayo atayatekeleza endapo atachaguliwa kuwa Rais wa TFF. Mambo hayo ni kuimarisha usimamizi na menejimenti ya soka katika ngazi zote, rushwa katika soka nchini, kukuza soka la watoto, vijana na wanawake, kuimarisha uwezo na rasilimali fedha wa shirikisho, kuongeza idadi na ubora wa waamuzi, walimu wa soka na wataalamu wa afya ya michezo. Pia kuongeza ubora wa ligi kuu, daraja la kwanza, ligi za wilaya na mikoa, kuongeza idadi ya mawakala na wachezaji ambao ni Wa tanzania, kuimarisha ushirikiano wa TFF na Serikali na ushirikiano na CAF na FIFA.


