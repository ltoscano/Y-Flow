Chama cha kuogelea wabadili katiba

Imeandikwa na Grace Mkojera

Imechapishwa: 12 Oktoba 2016

CHAMA cha Kuogelea Tanzania (TSA) kimesema kimefanya marekebisho ya katiba katika mkutano mkuu uliofanyika Zanzibar na sasa hatua inayofuata ni kupeleka kwa msajili. 

Katibu Mkuu wa TSA, Ramadhan Namkoveka aliliambia gazeti hili jana kuwa katiba hiyo itakuwa inatoa nafasi kwa pande mbili Zanzibar na Tanzania bara kushirikiana katika masuala mbalimbali.
Alisema moja ya vipengele vilivyoongezwa ni pamoja na kifungu kinachozungumzia kuanzishwa kwa vyama vya kuogelea vya mikoa na wachezaji wote wa kuogelea wanaoshiriki mashindano ya taifa na kimataifa sharti wasajiliwe na chama.
“Wajumbe wa mkutano mkuu walipinga kuongezwa kwa muda wa uongozi kukaa madarakani ambapo awali ilipendekezwa kikomo cha muda wa uongozi kwa muhula mmoja kuwa ni miaka mitano lakini kwa ridhaa ya wajumbe wote waliohudhuria muda wa kukaa madarakani imependekezwa kuwa ni miaka minne,” alisema.
Alisema katiba hiyo itapelekwa kwa msajili na Shirikisho la Kuogelea Duniani kwa ajili ya kuitambulisha na kuanza kutumika mara moja na kutengeneza kanuni na sheria za chama hicho.
Namkoveka alisema azimio lingine ambalo liliungwa mkono na wajumbe wote ni kuitafsiri katiba kutoka kwa lugha ya kiingereza na kwenda lugha ya Kiswahili.
“Zoezi la kutafsiri katiba iwe ya Kiswahili litafanyika baada ya rasimu hii ya marekebisho kusajiliwa rasmi katika vyombo rasmi,”alisema.
Katika hatua nyingine, Katibu huyo aliwataja washindi katika mashindano ya taifa yaliyofanyika mwishoni mwa juma katika umri tofauti.
Kwa upande wa wasichana wenye umri kati ya miaka 9 hadi 10 kwa mtindo wa Freestyle mita 100 mshindi wa kwanza ni Natalia Ladha aliyeogelea kwa dakika 1.18.44, na katika umri kati ya miaka 13 na 14 mshindi ni Celina Itatiro aliyeogelea dakika 1.08.69.
Kwa wavulana wenye umri kati ya miaka 13 hadi 16 mshindi alikuwa Mathew Guild aliyeogelea dakika 2.28.91 na katika umri wa miaka 17 butterfly mita 50 mshindi alikuwa Emanuel Stenson wa Morogoro aliyeogelea kwa sekunde 29.97.


