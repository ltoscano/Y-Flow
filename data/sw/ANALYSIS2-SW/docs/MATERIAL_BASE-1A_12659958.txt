
Kanuni za mafuta, gesi kuanza mwakani

Imeandikwa na Theopista Nsanzugwanko

Imechapishwa: 30 Septemba 2016

KANUNI za utekelezaji wa sheria ya mafuta na gesi inayowezesha Wa tanzania kushiriki katika kampuni za uwekezaji kwa asilimia 25 na zaidi, zinatarajiwa kuanza kutumika mwakani.

Kukamilika kwa sheria hiyo na kanuni zake, kutawezesha Wa tanzania wengi kushiriki katika mradi mkubwa wa ujenzi wa kiwanda cha kusindika gesi asili (LNG) mkoani Lindi.
Akifungua mkutano wa kujadili matokeo ya utafiti kuhusu utayari wa Wa tanzania kushiriki katika mradi huo wa LNG, Dar es Salaam jana, Naibu Waziri wa Nishati na Madini, Dk Medard Kalemani alisema ili kutafsiri sheria ya mafuta na gesi kwa vitendo serikali imeandaa kanuni na tayari zimefikia hatua nzuri.
Dk Kalemani alisema kwa sasa wadau wanatoa maoni yao na wamepewa muda wa miezi mitatu wawe wameshakamilisha ili kutafsiri kwa vitendo sheria hiyo na wanatarajia mwisho wa mwaka huu au mwaka ujao mwanzoni kukamilika na kuanza kutumika.
Alisema sheria hiyo ya mwaka 2015, inabainisha kuwa wawekezaji na miradi ya mafuta na gesi asilia lazima Wa tanzania kushiriki kwa asilimia 25 pamoja na kutumia bidhaa zinazozalishwa nchini.
Alisema hatua iliyofikiwa kwa sasa kwenye mradi huo ni kufanya majadiliano ya mikataba na kampuni za uwekezaji ambazo mikataba itakuwa ya miaka 25 na zaidi.
Katibu Mtendaji wa Baraza la Uwezeshaji Wananchi Kiuchumi (NEEC), Bengaâ€™i Issa alisema katika utafiti uliofanywa na baraza hilo kwa kushirikiana na Benki ya Dunia katika mwaka 2013/14, katika matokeo ya awali umebainisha kuwa juhudi bado zinahitajika kuwaandaa Wa tanzania kushiriki katika mradi huo.
Alisema katika utafiti huo umeonesha kuwa bado kuna kazi ya kufanya kuwapata Wa tanzania wenye ujuzi katika maeneo mbalimbali kama viwanda kwani vinahitajika kuzalisha bidhaa za ujenzi pamoja na kutoa huduma.
Mkurugenzi Mtendaji wa Taasisi ya Sekta Binafsi Tanzania (TPSF), Godfrey Simbeye alisema ni lazima sekta binafsi kufanya kazi na serikali kwa kuweka mkakati wa pamoja wa kusaidia sekta binafsi kwa kupata fursa hizo. Mradi huo wenye gharama ya Sh trilioni 65 na uzalishaji unatarajiwa kutoa ajira takribani 20,000. 
Utakapokamilika utawezesha nchi kukua kiuchumi na tayari ardhi ya hekta 2,071 imepatikana kwa ajili ya mradi huo. Kampuni sita zinazoshirikiana kujenga mtambo huo ni Shirika la Maendeleo ya Petroli Tanzania (TPDC), BG Group, Ophir Energy, Statoil, ExxonMobil na Pavilion Energy.


