JICHO LANGU: Ajali: Kama ni ‘pepo’ tulikemee wote

Imeandikwa na Stellah Nyemenohi

Imechapishwa: 25 Septemba 2016

USAFIRI kwa njia ya barabara, umegeuka tishio kwa maisha.

Wiki hii zimetokea ajali tofauti ambazo zimesababisha vifo vya zaidi ya watu 20. Basi la New Force linalofanya safari kati ya Dar es Salaam na Songea mkoa wa Ruvuma, limesababisha vifo vya watu 12 na majeruhi 30 baada ya kuacha njia na kupinduka.
Ajali nyingine iliyosababisha vifo vya watu wapatao 13 na zaidi ya 10 kujeruhiwa, ilitokana na basi la Super Shem ambalo liligongana na daladala katika kijiji cha Mwamaya katika eneo la Hungumalwa, mkoani Mwanza.
Zinapotokea ajali, mengi husemwa. Kila mtu kwa mtazamo wake, hujaribu kueleza kinachochangia wimbi hili la ajali.
Miongoni mwa maoni yanayotolewa hujielekeza kuhoji sababu ya ajali kuendelea kuwapo licha ya wasimamizi wa sheria za barabarani kuwapo. Wengine hushutumu abiria kwa kutokuwa sehemu ya wadhibiti wa madereva wanaoendesha vyombo vya moto bila uangalifu.
Wakati mwendokasi na barabara mbovu vinatajwa kuwa chanzo, inashauriwa mfumo mzima wa uendeshaji kufumuliwa kuanzia aina ya madereva wanaofaa kubeba roho za watu. Wapo wanaoshauri kuwepo sheria ya kulazimisha magari yote kila mwaka kufanyiwa uchunguzi wa kina na pia mabasi yasimamiwe na wataalamu kama vile Chuo cha Usafirishaji kupata leseni za kubeba abiria kwa mwaka huo.
Ajira na mikataba ni suala lingine linalotajwa ikishauriwa usafirishaji abiria usiachwe holela bali ziachiwe kampuni kubwa zenye uwezo na zitakazoweza kutoa huduma kwa wananchi na vyombo vya umma kama ilivyo treni. Ikija suala la uwajibikaji wa abiria kudhibiti madereva, abiria pia wanabebeshwa mzigo kwa kutetea madereva wavunja sheria kwa kigezo cha kuchelewa.
Mara nyingi, baadhi ya abiria hutetea uovu wa madereva na ajali ikishatokea, ndipo hufunguka kutoa lawama kwamba dereva alikuwa anaendesha vibaya. Kwa ujumla, ajali hizi za mfululizo, zinachanganya akili za watu. Imefika hatua, wengine wamekwenda mbali na kuzihusisha na masuala ya kiimani. Wengine wakidai ni makafara.
Wengine wakidai kuna ‘vibwengo’ wanaosababisha ajali. Kwa wenye mtazamo wa kiimani, hitimisho lao ni kuomba na kuombea taifa liepukane na janga hili.
Hata hivyo hakuna maoni ya kupuuza. Lolote lawezekana.
Hata hayo ya kiimani, ingawa ni vigumu kuthibitisha, si vibaya viongozi wa dini na wananchi kwa ujumla, kila mtu kwa imani yake kuomba bila kukoma matukio haya yakome. Umefika wakati kwa mamlaka kubana wamiliki kuajiri madereva wanaoeleweka kwa ajili ya mabasi ya abiria.
Udereva usiishie kwenye kuwasha gari, kushika usukani, kukanyaga mafuta na kushika breki. Bali wawe ni watu wenye utu na ubinadamu utakaowasukuma kuzingatia kanuni za barabarani. Dereva lazima aendeshe gari akiwa katika afya nzuri kwa maana asiwe mgonjwa au amechoka.
Zaidi anashauriwa anapojisikia kuchoka wakati wa kuendesha, atafute sehemu salama ya kusimama na kupumzika. Anapaswa apumzike kwa dakika 30 kila baada ya kuendesha kwa saa tatu. Hapaswi kuendesha kwa zaidi ya saa tisa kwa siku.
Jiulize, ni madereva wangapi wa masafa marefu, hasa mabasi ya abiria, wanaozingatia hili?
Mbona yanashuhudiwa mabasi yakiwa na dereva mmoja tangu alfajiri hadi usiku wa manane bila mapumziko. Kwa mtindo huo, ajali zitakoma? Ajali za mfululizo zilizohusisha mabasi ya abiria, karibu zote uchunguzi wa awali, unabainisha tatizo ni kutozingatia kanuni. Ubishi, ubabe na kiburi kwa madereva vimetawala.
Tatizo linakuwa kubwa kutokana na baadhi ya wasimamizi wa Usalama Barabarani kuendekeza vitendo vya rushwa na kutengeneza urafiki usiotoa nafasi ya kuwaadhibu. Aidha adhabu zilizowekwa, ni ndogo kiasi cha kutoogopwa.
Unategemea dereva atakuwa na hofu kama kosa la Usalama Barabarani anatozwa faini ya Sh 100,000! Wakati tukiendelea kuomboleza vifo vya wenzetu waliopoteza maisha katika ajali barabarani, umefika wakati pia wa kutafakari sheria za Usalama Barabarani.
Bila sheria kuangaliwa upya, ushauri kwa madereva kuhakikisha hawanywi pombe na kuendesha, utaendelea kupuuzwa. Aidha fujo za madereva kujaribu kupita walio mbele, hazitakoma. Hahitaji elimu ya digrii dereva kutambua kwamba kabla ya kupita gari lingine, lazima ajiridhishe kwamba upo upenyo mkubwa wa kutosha mbele ya gari unalotaka kupita.
Lakini kiburi na ubabe unaochangiwa pia na ulevi (hususan wa viroba), vimetawala barabarani kiasi cha madereva wengi kutozingatia sheria. Huwa inashangaza kuona dereva akiendesha kwa kasi kwenye kona au juu ya kilele cha mlima ambako ni vigumu kuona iwapo kutakuwapo gari lililoharibika mahali.
Pamoja na madereva, abiria, mamlaka zinazosimamia usalama barabarani, wamiliki wa magari (hasa ya abiria), kuwa sehemu ya sababu za ajali, isisahaulike ubora na uimara wa vipuri vya magari vinavyoingizwa nchini. Udhibiti wa ajali hizi unahitaji ushirikiano wa pamoja chini ya mamlaka zenye dhamana. Ifike wakati, mtu anaposafiri awe na amani tofauti na sasa ambapo ukiwa safarini, roho iko mkononi.


