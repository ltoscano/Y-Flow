
Serikali ‘yaumia’ kutibu majeruhi wa ajali

Imeandikwa na Francisca Emmanuel

Imechapishwa: 31 Agosti 2016

KAMISHNA Msaidizi wa Polisi, Kikosi cha Usalama Barabarani, Fortunatus Musilimu amesema serikali imekuwa ikipoteza fedha nyingi kwa ajili ya kuwatibu majeruhi wanaotokana na ajali za barabarani. 

Amesema kuwa fedha hizo zingeweza kutumika kwenye maendeleo ya jamii na kiuchumi na kwamba serikali imekuwa ikipoteza nguvu ya Taifa.
Ameyasema hayo leo Dar es Salaam wakati wa uzinduzi wa tamasha litakalotoa elimu kuhusu usalama wa barabarani, namna ya kujilinda na kuepuka ajali zinazosababishwa na madereva wa magari, bodaboda na bajaji.
Musilimu alisema licha ya serikali kutumia fedha hizo, waathirika wa ajali hizo wamekuwa wakipata ulemavu wa kudumu, kuongezeka kwa wategemezi na yatima. 
“Tunaishukuru Kampuni ya Usafirishaji ya Fasta Fasta na Pamoja, ambao wameandaa tamasha hili litakalokutanisha madereva wa bodaboda na bajaji ili wapewe elimu ya usalama barabarani pamoja na kufanyiwa usaili utakaosaidia kuwatambua kwa urahisi mahali wanapofanyia kazi zao,’’ amesema.
Pia alisema kwa mujibu wa kanuni za Mamlaka ya Usafiri wa Nchi Kavu na Majini (Sumatra), imesisitiza masuala ya usaili kwa vyombo vya usafirishaji ambavyo vinatoa huduma kwa abiria bila kuwa na matatizo yoyote.
Amesema, kufanya usaili kutasaidia kuwatambua na kuwawezesha kiuchumi kwa kuwawekea mikakati ya kuwa na mifuko ya kukopa na kulipa pamoja na benki. 
Mkurugenzi wa Masoko wa Kampuni ya Fasta Fasta, Anthony Kizito alisema sababu kuu ya ajali za barabarani ni uzembe wa madereva, ulevi na kutofuata sheria, mwendokasi na kuwepo kwa vyombo vya usafiri chakavu.
Kizito alisema katika tamasha la Pamoja, washiriki watajifunza namna ya kujiepusha na ajali hizo kwa kutumia usafiri rahisi wa Fasta Fasta ambao ni salama kwa mali za abiria na madereva wake. 
‘’Tumesajili bodaboda 100, bajaji 150 na teksi 250 ambazo zinatoa usafiri kwa wakazi wa jiji la Dar es Salaam na tunatarajia kwenda katika mikoa mingine pamoja na kuwafikia wasafirishaji wengi ili wasajiliwe na kampuni hii,’’ amesema.


