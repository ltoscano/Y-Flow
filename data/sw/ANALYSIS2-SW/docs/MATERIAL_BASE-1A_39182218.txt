
Wajasiriamali nchini watakiwa kuzingatia ubora

November 8, 2016

WAJASIRIAMALI kote nchini wametakiwa kuhakikisha wanazingatia uzalishaji wa bidhaa zenye kukidhi matakwa ya viwango na ubora, hasa katika ushindani wa kibiashara.
Wito huo ulitolewa na Mkurugenzi wa Manispaa ya Ilala, Msongela Palela, kwa niaba ya Mkuu wa Mkoa wa Dar es Salaam, wakati alipokuwa akifungua mafunzo kwa wajasiriamali kuhusu viwango na udhibiti ubora wa bidhaa iliyoandaliwa na Shirika la Viwango Nchini (TBS).
Alisema mafunzo hayoi yamekuja wakati mwafaka ambapo Serikali imeazimia kwa dhati kuendeleza viwanda ili kutoa ajira katika kada mbalimbali na kwamba uzalishaji wa bidhaa bora kutoka viwandani ni suala nyeti ili kuziwezesha bidhaa kushindana katika masoko ya ndani na nje.
Alisema mafunzo hayo yana lengo la kuwezesha msindikaji mdogo na wa kati kuzalisha, kusindika bidhaa bora na salama zitakazokidhi matakwa ya viwango na matarajio ya walaji.
Alitaka wajasiriamali hao kupitia elimu hiyo iwawezeshe kuzalisha bidhaa bora zaidi na kupata bei nzuri katika masoko ya ndani na nje ya nchi na hatimaye kuwawezesha Wa tanzania kujikwamua katika umaskini pamoja na kukuza uchumi wa nchi.
Alisema vita dhidi ya umaskini ni suala la kila mtu, hivyo serikali inahitaji ushiriki wenu katika vita hiyo pamoja na taasisi binafsi na wananchi kwa ujumla kushirikiana ili tuweze kutekeleza na hatimaye kufanikisha malengo ya kufanya Tanzania kuwa nchi yenye viwanda.
Naye, Kaimu Mkurugenzi Mkuu wa TBS, Dkt. Egid Mubofu, alisema shirika lake linatambua kuwa wajasiriamali wanachangia sana katika kukuza pato la taifa na kutengeneza ajira kwa wananchi walio wengi.
Alisema wajasiria mali wametambulika kuwa sehemu ya kukuza uchumi wa taifa hivyo tbs ina mchakato endelevu wa kuendesha mafunzo hayo kwa wajasiriamali kuwa ni moja wapo ya majukumu yake kila siku.
Mafunzo hayo ya kuwapa elimu wajasiriamali kuhusu utekelezaji a viwango vya kitaifa vya bidhaa zilizosindikwa pamoja na mifumo ya udhibiti ubora wa bidhaa hizo zitaendeshwa katika Mkoa wa Dar es salaam katika wilaya ya Kinondoni, Ilala, Temeke,
Kigamboni na Ubungo.
Alitaka wajasiriamali kushiriki vema wakati wote wa mafunzo, ikiwa ni pamoja na kuwa wasikivu, kuuliza maswali pamoja na kutoa maoni yao kuhusu mada mbalimbali zitakazokuwa zikiwasilishwa.


