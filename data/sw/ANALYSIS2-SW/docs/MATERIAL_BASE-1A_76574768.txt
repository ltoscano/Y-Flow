
Ulevi kikwazo maendeleo ya soka Rombo
Ni siku ya kawaida ya kazi, napita karibu na Shule ya Msingi Mashati iliyo katika Halmashauri ya Wilaya ya Rombo, ni wakati wa mapumziko na watoto wako nje wakicheza, soka na michezo mingine ya jadi. Haihitaji uwe mtaalamu wa ufundi kujua kuwa watoto wale wana vipaji, wanapenda soka na wanajituma.
Ingawa wanacheza kwa kujifurahisha, unaweza kuona kuwa ni watoto ambao endapo wataendelezwa watakuja kuwa wachezaji wazuri wa kulipwa siku za usoni.
Jioni napita tena mahali hapo hapo, uwanja ni mtupu, hakuna dalili ya mechi wala mazoezi pamoja na uwanja kuwa na ukubwa wa kutosha na miundombinu ya muhimu kama magoli ya chuma.
Hiki ndicho kinachoonekana kwa macho, zaidi ya hapo, ushiriki wa wilaya hii kwenye michezo ya kimkoa na kitaifa ni hafifu na hata hakuna wanamichezo wengi kutokea hapa.
Matokeo haya si ya bahati mbaya, kwa mwenendo unaoonekana miongoni mwa vijana wa hapa ni vigumu kupata wanamichezo wa ushindani kwani wengi hulowea kwenye utamaduni wa pombe.
Changamoto ya ulevi wilayani Rombo imeshajadiliwa kiuchumi na athari zake na suala hili limewahi kufika kwenye chombo cha kutunga sheria na Mbunge wa Rombo, Joseph Selasini alilitolea ufafanuzi Bungeni.
Gazeti hili, toleo la Mei 19, 2015 liligusia kwa kina namna ambavyo ulevi umetishia afya na ustawi wa jamii, makala haya yanaangazia namna ulevi ulivyoathiri, kama si kuua kabisa michezo wilayani hapa.
Katika eneo ambalo biashara ya vileo hupatikana karibu kila umbali wa mita 100, si ajabu kuona vijana ambao ndiyo nguvukazi ya muhimu kwenye michezo, wakiwa hawajihusishi kabisa na michezo.
Kwa ujumla masuala ya michezo hapa wilayani huchukuliwa kwa wepesi na wadau, wachezaji, mashabiki na wakati fulani hata mamlaka zinazohusika na ustawi wa michezo kwenye Serikali za Mitaa. Katika jamii ambayo watoto wadogo wana ari ya kucheza soka kisha vijana hawachezi wala kujihusisha, bila shaka kuna walakini mahali.
Miongoni mwa jamii nyingi za Tanzania, soka ni mchezo wa ridhaa kwa ajili ya kuweka afya sawa na kuchangamana na watu wa rika, lakini hapa Rombo mambo ni tofauti kabisa.
Licha ya shule karibu zote za msingi na sekondari kuwa na viwanja vya soka na maeneo ya wazi, hakuna mwenye hamasa ya kushiriki michezo isipokuwa watoto wadogo ambao tofauti na watu wazima, hawawezi kukaa vilabuni kupoteza muda.
Zamani kidogo, vijana wa shule walitoka wilaya hii kwenda kushiriki mashindano mbalimbali ngazi ya mkoa na wilaya na waliwakilisha vyema, jambo ambalo sidhani kama linatokea miaka hii.
Tarafa ya Mashati kwa mfano, nilimozaliwa na ambako asilimia kubwa ya wakazi ni wenyeji, hakuna pilikapilika za mashindano ya soka ya ridhaa kama ilivyokuwa kipindi cha nyuma.
Sehemu zenye uchangamani wa watu kama Holili na Tarakea walau zipo timu za soka na klabu za michezo mingine kama riadha.
Haya ni matokeo ya utamaduni wa pombe, uliokita mizizi tangu zamani kwenye wilaya hii inayokadiriwa kuwa na zaidi ya aina 50 za pombe za jadi, hii ni kuacha mbali vileo vingine vya viwandani.
Uwepo wa miundombinu ya michezo isiyotumika ni ushahidi kuwa watu wamekata tamaa na michezo, na nguvu zimeelekezwa kwenye ulevi.
Wapo wachezaji wa kulipwa huko Ulaya ambao maisha yao ya soka yaliathiriwa na ulevi, mfano Paul Gascoine `Gazza'wa England na Niklas Bendtner wa Denmark. Haitoshi kusema tu, viongozi wa michezo na Serikali Rombo na Kilimanjaro wachukue hatua. 


