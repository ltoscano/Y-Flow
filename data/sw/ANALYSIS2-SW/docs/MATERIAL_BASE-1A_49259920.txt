
Polisi wakamata tineja kwa madai ya ulaghai
POLISI mjini Kisumu, jana walimkamata tineja mmoja anayeaminika kuwatapeli wakazi pesa kwa kisingizio cha kuwaombea.
Tineja huyo, aliyetambuliwa kama Kennedy Ochieng Kisera, wa miaka 19, alikamatwa na polisi baada ya kubainika kuwa, alikuwa amemtapeli mwanamke mmoja Sh784,000 kama ‘sadaka.’ Mshukiwa anasemekana kuendesha akaunti feki ya Facebook, anakojiita Nabii David Owuor wa kanisa Repentance and Holliness.
Bw Gilbert Kimutai, ambaye ni pasta katika kanisa hilo, alisema kuwa, mshukiwa huyo amekuwa akijifanya Dkt Owuor ambapo amekuwa akichukua pesa kama sadaka kutoka kwa wafuasi wa kanisa hilo. 
Akiongea na wanahabari mjini Kisumu, Bw Kimutai alisema kuwa mtu huyo alikamatwa baada ya kujaribu kumtapeli pesa mwanamke mmoja raia wa Argentina, kwa kudai kuwa fedha hizo zingetumiwa kulisaidia kanisa hilo.
Na SILAS APOLLO


