Chaneta yahitaji mil 40/- Taifa Cup

Imeandikwa na Mwandishi Wetu

Imechapishwa: 24 Novemba 2016

CHAMA cha Netiboli Tanzania (Chaneta) kinahitaji kiasi cha Sh milioni 40 kwa ajili ya kufanikisha kufanyika kwa mashindano ya Kombe la Taifa yatakayofanyika mwezi ujao Dodoma. 

Mashindano hayo ya taifa ambayo hushirikisha timu za netiboli za mikoa mwaka huu yatafanyika mjini Dodoma kuanzia Desemba 29 mwaka huu hadi Januari 7 mwakani.
Mwenyekiti wa Chama cha Netiboli Tanzania (Chaneta), Anna Kibira alisema jijini Dar es Salaam jana kuwa, mwisho wa vyama vya mikoa kuthibitisha kushiriki mashindano hayo ni Desemba 15. Alisema kila mkoa unatakiwa kulipia kiasi cha Sh 300,000 kama ada ya ushiriki, ambapo timu zitagharamiwa chakula na malazi. 
“Miaka hiyo katika mashindano ya Taifa Cup, Chaneta imekuwa ikizigharamia timu chakula na malazi,“ alisema Kibira.
Kwa mujibu wa Kibira hadi sasa Chaneta haijapata wadhamini, ambapo imewataka watu na makampuni mbalimbali kujitokeza kudhamini mashindano hayo.
Alisema ni matarajio yao kuwa mashindano hayo ya mwaka huu yatakuwa na ushindani wa hali ya juu, ambapo aliitaka mikoa kuendelea na maandalizi yao.


