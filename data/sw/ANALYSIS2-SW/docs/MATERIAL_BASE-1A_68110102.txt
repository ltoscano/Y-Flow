Tunaipongeza Tume ya Utumishi wa Mahakama

Imeandikwa na Mhariri

Imechapishwa: 09 Septemba 2016

MHIMILI wa dola wa Mahakama unaogopwa na kuheshimiwa na jamii. Lakini katika siku za karibuni, baadhi ya wananchi wamepunguza imani kwa mhimili huo kwa kiasi fulani kutokana na majaji na mahakimu, kuonekana kama sehemu ya kupindisha haki za Wa tanzania, hasa wanyonge. 

Watendaji hao ambao kwa kawaida wanategemewa mno na wananchi katika kutetea haki zao, baadhi yao wanaongoza katika kukandamiza wananchi kwa kudai rushwa ili kuwapa ushindi wasiostahili au kurahisisha utekelezaji wa dhuluma.
Pia baadhi ya watu hao, nidhamu yao imeshuka mbele ya watuhumiwa wenye kesi mahakamani na mitaani.
Kutokana na tabia hizo chafu za baadhi ya wasimamizi hao wa sheria, Tume ya Mahakama imechukua hatua kadhaa, ambazo zimetangazwa na Jaji Mkuu, Mohamed Chande Othman, aliyesema kuwa watumishi 34 wa Mahakama, wakiwemo mahakimu 11 wamefukuzwa kazi kutokana na makosa mbalimbali ya kinidhamu.
Sisi tunapongeza hatua hiyo na tunaamini kuwa adhabu hiyo waliyopewa, itasaidia kuirejesha idara hiyo muhimu kwenye mstari wake na watumishi wake watatambua kuwa hawapo kisiwani, bali wanafuatiliwa hivyo wasithubutu kwenda kinyume na maadili ya kazi yao.
Mathalani, katika maelezo yake, Jaji Mkuu alisema kuna hakimu alithubutu kutumia mhuri wa Mahakama ili kumfanya mfungwa, aliyehukumiwa kwenda jela miaka mitatu, aweze kukwepa adhabu hiyo.
Bila shaka, hali hii inaonesha kuwa nidhamu ya mahakimu imeondoka kabisa. Hivyo, ni dhahiri kuwa kuwachukuliwa hatua kali, ikiwemo za kuwafukuza kazi mahakimu 11; pamoja na Tume ya Utumishi wa Mahakama, kuendelea kujadili hatma ya mahakimu wengine 30, walioshinda kesi zao za rushwa, itawakumbusha wale waliojisahau, kuwa serikali ipo na kamwe haikubali wananchi kuendelea kunyanyasika kwenye kupata haki zao mahakamani.
Kitendo hicho kwa kiwango fulani, kitarudisha imani ya wananchi hasa wanyonge, walioanza kuona hawana sehemu ya kupata haki, wakiamini hata mahakamani hawawezi kupata haki hiyo.
Sisi tunataka hatua hiyo isiwe zimamoto, bali iwe endelevu na isiishie kuwafukuza kazi au kuwapa adhabu mahakimu wakazi wafawidhi wa Mahakama za Mwanzo, kama ilivyofanyika kwa kufukuza mahakimu wa mahakama za mwanzo za Bahi, Chamwino, Rombo na Temeke.
Bali, tunaomba watumishi wengine ‘mapapa’, ambao inaaminika nao wanajihusisha na rushwa na vitendo vingine visivyo vya nidhamu, wachukuliwe hatua kali.
Tunasema hili kwa kwa sababu imezoeleka kwenye jamii kuona ‘vidagaa’ ndivyo vinachukuliwa hatua, lakini ‘mapapa’ wanaachwa kwa kisingizio cha kukosekana ushahidi.
Sisi tunaamini ‘mapapa’ ndiyo hula rushwa kubwa na zenye athari kwa watu wengi. Kama tulivyosema awali, maamuzi hayo ya tume hiyo yanatia matumaini na kurejesha imani ya Wa tanzania.
Hivyo, tunaipongeza Tume ya Utumishi wa Mahakama na tunaiomba iendelee na kazi hii ya kuwachukulia hatua kali watumishi wa Mahakama, wanaofanya makosa ya kinidhamu.
Hilo likifanyika, Tanzania itakuwa miongoni mwa nchi duniani, ambazo mahakama zake zinaheshimika na hakutakuwa na watu wa kupitisha chembe ya rushwa.
Tunahimiza wananchi waache kulalamika chinichini kuwa rushwa imejaa mahakamani, bali watoe ushirikiano kwa kutoa taarifa na kufichua watumishi wote wa Mahakama, wanaofanya vitendo vinavyokwenda kinyume na maadili ya kazi yao, ikiwemo kula rushwa.


