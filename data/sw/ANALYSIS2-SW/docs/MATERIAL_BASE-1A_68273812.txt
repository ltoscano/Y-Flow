
Bondia Mashali auawa Kimara

Imeandikwa na Mwandishi Wetu

Imechapishwa: 01 Novemba 2016

BONDIA Thomas Mashali amefariki dunia baada ya kupigwa na watu ambao bado hawajajulikana usiku wa kuamkia jana Kimara Bonyokwa, Dar es Salaam.

Taarifa zilizopatikana jana, zilisema kuwa mwili wa mbabe huyo aliyezaliwa Septemba 9 mwaka 1989, ulihifadhiwa katika Hospitali ya Taifa Muhimbili baada ya kuokotwa Tabata.
Msiba wa bingwa huyo wa mataji ya WBO na UBO International upo nyumbani kwao, Tandale mjini Dar es Salaam.
Kwa mujibu wa Bondia Cosmas Cheka ni kwamba Mashali ameuawa na wananchi waliodhani ni mwizi baada ya bondia huyo kwenda kudai fedha zake Kimara Bonyokwa.
"Mashali tulikuwa naye kwenye kikao Musoma Bar (Temeke), baada ya kikao akatuaga akasema anakwenda kudai fedha zake Kimara. Sasa inasemekana katika kudaiana na hao jamaa ukatokea ugomvi," alisema Cheka.
Taarifa nyingine zinasema wagomvi wa Mashali baada ya kuzidiwa katika ugomvi wakapiga kelele za mwizi na ndipo wananchi walipotokea na kumpiga hadi hali yake kuwa mbaya. 
Lakini baadaye wakatokea watu wanaomfahamu bondia huyo na kumuokoa na kumpeleka hospitali, ambako ilibainika kuwa ameshafariki dunia.
Mazishi yake yanatarajia kufanyika kesho Jumatano katika makaburi ya Kinondoni jijini Dar es Salaam.


