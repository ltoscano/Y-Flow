
Rufaa dhidi ya kina Kitilya njia panda
James Magai, Mwananchi jmagai@mwananchipapers.co.tz
Mwenyekiti wa kampuni inayoshughulikia uwekezaji wa mitaji na dhamana (Egma), Harry Kitilya (kulia) na wenzake, Sioi Solomon na Shose Sinare wakisalimiana na mawakili wao katika Mahakama Kuu, Kanda ya Dar es Salaam jana.
Dar es Salaam. Rufaa ya Mkurugenzi wa Mashtaka (DPP) dhidi ya mwenyekiti wa kampuni inayoshughulikia uwekezaji wa mitaji na dhamana (Egma), Harry Kitilya na wenzake, maofisa waandamizi wa Benki Stanbic Tanzania, Shose Sinare na Sioi Solomon imebaki njia panda baada ya washtakiwa hao kuiwekea pingamizi.
DPP alikata rufaa Mahakama Kuu, Kanda ya Dar es Salaam kupinga uamuzi wa Mahakama ya Hakimu Mkazi Kisutu kuwafutia washtakiwa hao shtaka la utakatishaji fedha, kati ya mashtaka manane yanayowakabili. Rufaa hiyo ilitarajiwa kusikilizwa jana lakini ilikwama baada ya washtakiwa kuipinga wakidai kuwa Mahakama Kuu haina mamlaka ya kuisikiliza wala kufanya marekebisho yoyote ya uamuzi wa Mahakama ya Kisutu.
Katika hoja zao za pingamizi, Wakili Alex Mgongolwa kwa niaba ya mawakili wenzake, Dk Ringo Tenga na Majura Magafu, alisema uamuzi wa Mahakama ya Kisutu kufuta shtaka hilo hauwezi kukatiwa rufaa kwa kuwa si uamuzi ambao umemaliza au umehitimisha kesi hiyo. Akijibu hoja hizo, Wakili wa Serikali Mkuu (PSA) Timon Vitalis akisaidiana na Shadrack Kimaro na Theofil Mutakyawa alisema Mahakama hiyo ina mamlaka kamili ya kuisikiliza kwa kuwa uamuzi wa kufuta shtaka la kutakatisha fedha umeliondoa kabisa shauri mahakamani na hakuna namna nyingine ya kuwashtaki kwa shtaka hilo zaidi ya kukata rufaa.
Nyongeza Mbali na shtaka hilo, washtakiwa hao wanakabiliwa na mashtaka mengine saba ya kughushi, kuwasilisha nyaraka za uongo katika mamlaka za Serikali na kujipatia fedha kwa njia za udanganyifu wakati wa mchakato wa mkopo wa Dola za Marekani 550 milioni kwa Serikali ya Tanzania kutoka Benki ya Standard ya Uingereza. 


