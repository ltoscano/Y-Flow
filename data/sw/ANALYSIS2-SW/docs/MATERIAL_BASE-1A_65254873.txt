
CMSA yashinda tuzo ya ubunifu Afrika

Imeandikwa na Basil

Imechapishwa: 26 Septemba 2016

MAMLAKA ya Masoko ya Mitaji na Dhamana (CMSA) imeshinda tuzo ya mwaka ya ubunifu inayotolewa na wadhibiti wa masoko na mitaji Afrika.

Tuzo hiyo ilipokewa na Mwekezaji kutoka Afrika kwa niaba ya mamlaka hiyo jijini New York. Tuzo hiyo iliyozinduliwa rasmi mwaka 2007 na kuhusishwa na wawekezaji kutoka Afrika, ilibuniwa kwa lengo la kutambua utendaji bora wa wadhibiti wa mitaji na masoko.
Pia tuzo hiyo imekuwa ikitolewa kwa benki za uwekezaji, timu za zinazofanya utafiti wa masuala ya mitaji, masoko na dhamana, kampuni za kijamii na wawekezaji katika maeneo ya bima ya pensheni.
Ofisa Mtendaji Mkuu wa tuzo hizo, alisema tuzo hizo zinaitambulisha dunia kuhusu uongozi bora katika maeneo ya uwekezaji barani Afrika.
“Tuna furaha kubwa kuweza kuwatambua watu hawa muhimu, ukweli kulikuwa na ushindani mkubwa, kampuni na mamlaka nyingi zimefanya vizuri,” alisema Danso.
Mamlaka ya CMSA imepata tuzo hiyo baada ya hatua yake ya kuliweka soko la mitaji kama eneo la uwekezaji kwa mfuko wa kupokea mtitiriko wa uwekezaji kutoka maeneo mbalimbali ya ndani, kikanda na kimataifa.
“Mamlaka hii inatarajiwa kuliweka soko la mitaji kama eneo muhimu la kusaidia miradi mbalimbali muhimu ya maendeleo nchini Tanzania,” alisema.


