
Simba haichomoki - Ndanda

Imeandikwa na Grace Mkojera

Imechapishwa: 17 Desemba 2016

TIMU ya soka ya Ndanda FC imeiambia Simba isitarajie ushindi kesho kwani wamedhamiria kuzibakiza pointi tatu nyumbani kwao.

Ndanda kesho itaialika Simba katika mechi ya mzunguko wa pili wa ligi itakayochezwa kwenye uwanja wa Nangwanda Sijaona.
Katika mechi ya raundi ya kwanza iliyochezwa kwenye uwanja wa Uhuru Dar es Salaam, Ndanda ilikubali kipigo cha mabao 3-1.
Msemaji wa Ndanda FC Idrissa Bandari alisema jana kuwa kikosi chao kipo vizuri tofauti na msimu uliopita na leo kimedhamiria kuvunja rekodi ya Simba ambayo imekuwa ikiwasumbua kila wanapokutana.
“Tuko vizuri na tumeongeza wachezaji wawili katika safu ya ulinzi Ayubu Shaban na Ismail Mussa kuongeza nguvu kwenye kikosi chetu, tuna imani watafanya vizuri,”alisema.
Aidha, Kocha Msaidizi wa Simba Jackson Mayanja alisema hakuna kinachowazuia kushinda katika mchezo huo, wanatambua umuhimu wake na ni lazima waondoke na ushindi.
Mayanja aliliambia gazeti hili kuwa hana wasiwasi na timu hiyo, kikubwa ni wachezaji wake wajitume kupata pointi tatu.
Tayari kikosi cha Simba kipo Mtwara kikisubiri mechi hiyo muhimu kwao katika kuwapa matokeo yatakayowapa nafasi ya kuendelea kubaki kileleni. Simba katika kuhakikisha inazidi kufanya vizuri na kutimiza malengo yao ya kutwaa ubingwa msimu huu, imesajili wachezaji watano, huku kati ya hao kukiwa kuna waghana wawili na wengine wazawa.
Kiungo James Kotei, kipa Daniel Agyei wote wa Ghana, Juma Luizio mtanzania aliyekuwa Zesco United atacheza kwa mkopo, Pastory Athanas kutoka Stand United, na kupandisha vijana wawili Moses Kitundu na beki Vincent Costa.


