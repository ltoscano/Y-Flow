
Julio apigia mahesabu ukocha

Imeandikwa na Mohamed Akida

Imechapishwa: 25 Novemba 2016

KOCHA mwenye maneno mengi nchini Jamhuri Kihwelo ’Julio’ amesema bado hajafikiria kurejea mapema kwenye kazi hiyo kutokana na kuchoshwa na tabia mbovu za waamuzi wa mchezo huo. 

Kocha huyo wa zamani wa Mwadui ya Shinyanga alisema kuwa pamoja na baadhi ya timu kumfuata kuomba azifundishe lakini bado hajaamua kufanya hivyo kwa sababu bado hajaridhishwa na maendeleo ya mchezo huo kwa sasa.
“Ukweli zipo baadhi ya timu zimenifuata kutaka nikazifundishe, nazishukuru kwa kutambua uwezo wangu lakini sipo tayari kufanya hivyo kwa sasa, haya ni maamuzi yangu binafsi, waniache nitekeleze kile ninachoona sahihi,” alisema Kihwelo.
Alisema anachojivunia katika ufundishaji wake ni ubora na mafanikio kwenye baadhi ya timu alizowahi kuzifundisha ikiwemo kuipandisha daraja timu ya Mwadui karibu misimu miwili iliyopita na kumaliza nafasi ya sita kwenye Ligi Kuu msimu uliopita.
Jamhuri Kihwelo ni miongoni mwa makocha wazuri katika soka la Tanzania kwani amewahi kuzifundisha timu mbalimbali za Ligi Kuu na timu za taifa za vijana chini ya umri wa miaka 17, 20 na 23.


