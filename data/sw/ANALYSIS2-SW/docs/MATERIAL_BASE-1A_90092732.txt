
Umuhimu wa kamera za CCTV
Siku moja nilikuwa niko safarini nikaona basi lililokuwa linakuja mbele yangu likilipita jingine kwa mwendo wa kasi.
Almanusura basi hilo hilo litugonge, nikatoa taarifa kwa kikosi cha usalama barabarani, walichotaka kutoka kwangu ni kutaja namba za gari, sikuweza kuwapatia licha ya kuwaeleza kuwa basi hilo lilikuwa linaelekea katika mizani ya Vigwaza muda mfupi.
Kwa kawaida kituo cha polisi wa usalama barabarani makao makuu, kilitakiwa kuwa na uwezo wa kuchungulia kamera za mizani pale Vigwaza. Nilitarajia askari wangewasiliana na watumishi wa mizani ili wapate ruhusa ya kuan galia video ya basi hilo kwa ajili ya kuchukua hatua za kisheria.
Au kama basi hilo lingekuwa na mtambo wa kufuatiliwa na jeshi la polisi, ingekuwa rahisi kujua undani wa kilichotokea. Na njia hii ni mwafaka katika kudhibiti madereva wanaoendesha kwa mwendo wa kasi, kwani wanajua wanafuatiliwa.
Hivi karibuni, rafiki yangu akiwa maeneo ya Oysterbay jijini Dar es Salaam, alishuhudia wezi wakivunja kioo cha gari na kuiba kompyuta ndogo.
Nilimshauri kurudi eneo hilo na kuomba apewe mkanda wa picha zilizopigwa na kamera ili kubaini wezi, kwani walifika eneo la tukio wakiwa na gari. Kwa kutumia kamera ni rahisi kubaini gari walilotumia lilikuwa la aina gani na pia kujua namba zake.
Matukio ya watu kuibiwa vitu katika magari katika maeneo mbalimbali ya maegesho nchini, ni mengi kwa sasa. Kibaya zaidi maeneo mengi hayana kamera zinazoweza kurekodi matukio yanayofanyika katika eneo husika.
Kimsingi, hatuwezi kuwa na maeneo yenye mkusanyiko mkubwa wa watu kama viwanja vya mpira, maduka makubwa ya bidhaa kama Mlimani City na maeneo ya burudani, tukashindwa kuweka kamera za ulinzi kubaini wahalifu na kuwachukulia hatua.
Wenzetu Kenya, serikali kwa kushirikiana na kampuni ya Safaricom, wamefunga kamera za usalama kwenye maeneo nyeti ya nchi hiyo.
Mwaka 2015 nchini Ghana, kulitokea mlipuko wa moto katika kituo cha mafuta jijini Accra. Taarifa za awali zilisema kulikuwa na mvua kubwa, watu wakaenda kujificha kwenye kituo hicho. Kituo hicho kilikuwa kimefungwa kamera za usalama, lakini kompyuta yake ilikuwa hapo hapo ndani, kwa hiyo wakati wa moto nayo iliathirika. Kama kamera za kituo hicho zingekuwa zimeunganishwa na jeshi la polisi, nakala za picha zingepatikana na hatua zingeweza kuchukuliwa haraka kuhusu moto huo. Nadhani ni wakati mwafaka kwa Serikali yetu kupitia Jeshi la Polisi na idara nyingine kubadilisha sheria mbalimbali za ulinzi na usalama, ili ziweke ulazima wa majengo makubwa na maeneo ya mkusanyiko kuwa na kamera hizi ambazo zitaunganishwa na mtandao wa polisi.
Tuamue sasa kuwa eneo lolote linaokusanya watu zaidi ya 300 lifungwe kamera, magari ya abiria yafungwe mitambo maalumu ya ulinzi.
Kwa kufanya hivi tutaweza kupunguza matukio mengi ya uhalifu yanayolisumbua Taifa kwa sasa. Hata matukio ya kigaidi yanaweza kuzuilika kwa kuwa na kamera hizi zinazoweza kurekodi mienendo ya watu na magari. Haiwezekani tukawa na majengo makubwa na maeneo yenye mkusanyiko wa watu, lakini hayana mifumo yoyote ya usalama, tuanze sasa. 


