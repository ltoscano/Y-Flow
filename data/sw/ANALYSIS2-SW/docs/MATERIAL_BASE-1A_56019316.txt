
KCGA kusimamia bei ya miwa Illovo
Sasa tani itauzwa Sh79,621 badala ya Sh72,799
Lilian Lucas, Mwananchi mwananchipapers@ mwananchi.co.tz
Kilombero. Chama cha Wakulima wa Miwa Kilombero (KCGA) mkoani Morogoro kimeahidi kusimamia Kiwanda cha Sukari cha Illovo kupandisha bei ya miwa kwa tani kutoka Sh72,799 hadi Sh79,621.
Mwenyekiti wa KCGA, Novatus Mwananengule alitoa ahadi hiyo katika mkutano mkuu wa chama hicho uliofanyika wilayani Kilombero mwishoni mwa wiki iliyopita. 
Mwananengule alisema licha ya malipo ya tani kwa muwa pia malipo ya utamu wa sukari katika miwa (landment) yamepanda kutoka asilimia 9.08 hadi 10.49 na yote yatalipwa katika msimu wa kufunga mavuno.
Alisema mafanikio hayo yamekuja baada ya viongozi kufanya mazungumzo na kampuni Aprili.
Alisema msimu uliopita bei ya zao hilo ilikuwa chini kuanzia Sh58,970 kwa tani na baada ya malumbano ikapandishwa hadi kufikia Sh72,799, Alisema usimamizi madhubuti wa viongozi umehakikisha kupandisha bei hiyo hadi kufikia Sh79,621.
Mwananengule alisema wakulima 275 wa KCGA wamefanikiwa kukopeshwa Sh1.3 bilioni kutoka benki ya CRDB.
Mwenyekiti huyo alisema licha ya wakulima kulalami kia riba kubwa ya asilimia 20 wanayotozwa katika msimu mpya wa 2016 wanategemea kupata mikopo kutoka Benki ya Maendeleo ya Kilimo Tanzania (TADB) kwa riba ndogo ya asilimia nane.
Alisema msimu wa mwaka 2014 na 2015 walivuna tani 144,823 ambayo ni sawa na asilimia 97, msimu wa mwaka 2015-2016 walivuna tani 117,507 sawa na asilimia 100 na msimu mpya wa 2016 -2017 watahakikisha miwa yote inavunwa na hakuna miwa itakayolala. 
Katika mkutano huo, pia kulifanyika uchaguzi mkuu na Mwananengule alitetea nafasi yake kwa kupata kura 1,937 dhidi ya nane.
Pia, makamu wake Lawrence Ngoda alitetea nafasi hiyo kwa kura 1,911 za ndiyo dhidi ya 26 za hapana.
Katika uchaguzi huo, wagombea wote hawakuwa na wapinzani na wataongoza chama hicho kwa kipindi cha miaka mitatu ijayo.


