
Tamico yapata mwenyekiti mpya

Imeandikwa na Mohamed Mussa

Imechapishwa: 24 Oktoba 2016

CHAMA cha Wafanyakazi wa Migodi, Nishati, Ujenzi na kazi nyingine (Tamico) kimemchagua Fred Kipamila kutoka Wakala wa Barabara (Tanroads) kuwa Mwenyekiti wa Taifa wa chama hicho kwa kipindi cha miaka mitano ijayo.

Msimamizi wa uchaguzi huo, Ofisa Kazi Mfawidhi Mkoa wa Morogoro, Dk Simbo Swai alisema idadi ya wajumbe ni 165, lakini waliohudhuria na kupiga kura ni 130 ambapo kura 87 zilikwenda kwa Kipamila na kura 42 zilikwenda kwa Mbaraka Igangula ambaye alikuwa anatetea kiti chake na kura moja iliharibika.
Dk Swai aliwatangaza washindi wengine katika uchaguzi huo kuwa ni Thomas Sabai amekuwa Katibu Mkuu, Veneranda Seif wa Shirika la Nyumba la Taifa (NHC) kuwa Mwenyekiti Kamati ya Wanawake Taifa na Emmanuel Chamosa wa Tanroads kuwa Mwenyekiti wa Kamati ya Vijana Taifa.
Akizungumza na waandishi wa habari juzi katika ukumbi wa Shirikisho la Vyama vya Wafanyakazi (Tucta) jijini Dar es Salaam, Kipamila alisema chini ya uongozi wake atahakikisha anapambana na waajiri kwa kutetea haki za wafanyakazi wa chama hicho na Tanzania kwa ujumla.
Alisema anajua matatizo makubwa waliokuwa nayo ni jinsi waajiri wanavyotumia nguvu ya fedha kwa kuhonga baadhi ya viongozi wasio waaminifu kuzuia kesi zisifike kwenye vyombo vya sheria.
“Waajiriwa wanatoa fedha ili kuhakikisha kesi isifike mahakamani, kwa kuwa wanajua wakifikishwa huko watatoa fedha nyingi kuliko zile wanazohonga.Tutahakikisha wanachama wetu wanapata haki stahiki,” alisema.
Alisema pia chama kitahakikisha kinasimamia kesi zote, ambazo ziliachwa na uongozi uliopita kwa kusimamia katiba ili kuhakikisha kila mtu anapata haki yake.
Kwa mujibu wa Katiba ya Tamico toleo la nne la mwaka 2012 Ibara 7.4.1, Mkutano Mkuu hufanyika kila baada ya miaka mitano na huu ni mkutano wa tano tangu yalipofanyika Mageuzi katika Vyama vya Wafanyakazi yaliyofanyika mwaka 1995


