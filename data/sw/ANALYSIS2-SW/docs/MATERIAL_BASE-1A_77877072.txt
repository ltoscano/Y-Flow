
Mwenyekiti auawa akiwa na mpenzi

Imeandikwa na John Gagarini, Kibaha

Imechapishwa: 09 Desemba 2016

MWENYEKITI wa Kitongoji cha Nyanghundu, Mohamed Thabit (45) amekufa baada ya kupigwa risasi tumboni na kukatwa mapanga kichwani.

Hayo yalisemwa mjini Kibaha na Kamanda wa Polisi mkoa wa Pwani, Bonaventura Mushongi.
Amesema, mwenyekiti huyo alishambuliwa na watu wasiofahamika wakati akirejea nyumbani akiwa na mpenzi wake Sophia Maulid (40).
Mushongi amesema, tukio hilo lilitokea Desemba 5 mwaka huu majira ya saa 2:30 usiku katika kitongoji cha Besabu Kijiji cha Nyambund, kata ya Bungu wilaya ya Kibiti wakati mwenyekiti huyo akirejea nyumbani kwake.
“Thabit alikuwa akirudi nyumbani ndipo walipotokea watu watatu wakiwa wamepakizana kwenye pikipiki aina ya Boxer isiyokuwa na namba na kuwaamuru wasimame kisha kumpiga risasi tumboni pamoja na mapanga kichwani Thabit na kutoweka kusikojulikana,” alisema.
Kamanda Mushongi amesema kutokana na tukio hilo wanafanya msako kuwatafuta watuhumiwa ili hatua za sheria ziweze kuchukuliwa dhidi ya wahusika.
Aidha amewataka wananchi kutoa taarifa iwapo wamawafahamu wahusika wa tukio hilo.


