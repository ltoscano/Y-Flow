
Dstv imeonesha njia

Imeandikwa na Mhariri

Imechapishwa: 03 Septemba 2016

KAMPUNI ya MultiChoice-Tanzania au DSTV kama inavyojulikana sana, wiki iliyopita iliingia mkataba wa mwaka mmoja na mwanariadha Alphonce Simbu, ambao utamwezesha mwanariadha huyo kulipwa mshahara wa Sh milioni 1 kila mwezi.

Kampuni hiyo ilitangaza kutoa kiasi hicho cha fedha baada ya kufurahishwa na nafasi ya tano aliyoipata kijana huyo katika Michezo ya 31 ya Olimpiki iliyomalizika mwezi uliopita Rio de Janeiro, Brazil. Simbu alimaliza wa tano katika mchezo wa marathon, nafasi ambayo imemfanya kuvunja rekodi ya Juma Ikangaa ya kuwa Mtanzania wa kwanza kumaliza katika nafasi 10 baada ya kumaliza wa sita katika Olimpiki ya Los Angeles, Marekani 1984.
Takribani ni miaka 32 sasa tangu Ikangaa alipoweka rekodi hiyo na hivyo ni jambo na kujivunia kwa Simbu kumaliza katika tano bora katika Michezo ya Olimpiki. Pamoja na kuwa Simbu hakupata medali, lakini ni jambo la kujivunia kwani kwa muda mrefu wanariadha wa Tanzania wamekuwa wakifanya vibaya sana katika mashindano mbalimbali ya hivi karibuni.
DSTV imeamua kumpatia Simbu Sh milioni 1 kila mwezi ili kumwezesha kuelekeza akili na nguvu zake zote katika mazoezi kitu ambacho kitamsaidia kujiandaa vizuri kwa mashindano mbalimbali yajayo.
Mwakani kuna mashindano ya dunia ya riadha yatakayofanyika London kuanzia Agosti 5-13 na Simbu amepania kufanya vizuri katika mashindano hayo.
Hadi sasa ni mwanariadha mmoja tu wa Tanzania, Christopher Isegwe ndiye aliyewahi kutwaa medali baada ya kumaliza wa pili katika mbio za marathon mashindano yalipofanyikia Helisink, Finland mwaka 2005.
Baada ya DSTV kuonesha njia kwa kumpatia mshahara Simbu, kampuni nyingine nazo zijitokeze kuwasaidia pia wachezaji wengine ili Tanzania ingâ€™are kimataifa kama ilivyokuwa zamani.
Simbu anatakiwa kuwa na wenzake wakati wa mazoezi, hivyo ni muhimu kampuni nyingine zikafuata mfano wa DSTV kwa kuwadhamini wachezaji wengine watakaofanya mazoezi pamoja na mkali huyo wa Tanzania.
Hakuna miujiza ila siri ya kufanya vizuri katika mashindano mbalimbali ni mazoezi ya uhakika na ya muda mrefu, ambayo humwezesha mchezaji kuwa fiti kushindana na wengine mashindanoni.
Tayari Kampuni ya Mawasiliano Tanzania ya TTCL hivi karibuni ilitangaza mpango wa kukutana na viongozi wa riadha ili kuona nini kinafanyika kuhakikisha wanawasaidia wanariadha wa Tanzania kufanya vizuri.
Si mbaya TTCL kama nao wakafuata utaratibu wa DSTV wa kumdhamini Simbu na wao wakawachukua baadhi ya wanariadha na kuingia nao mikataba kwa ajili ya kuwasaidia ili wafanye vizuri. Siku zote juhudi ni shina la maendeleo, hivyo kampuni zijitokeze kuwasaidia wanariadha pamoja na wachezaji wengine ili waweze kufanya vizuri wanaposhiriki mashindano ya kimataifa.


