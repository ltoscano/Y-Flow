
Wachezaji wetu na ‘vitu’ vya ziada!
May 31, 2012

MWAKA 1979 timu ya Pan Afrika ya Dar es Salaam ilipangwa kukutana na timu ya AS Vita ya Zaire kwenye raundi ya pili ya michuano ya Kombe la Washindi Afrika katika mchezo uliopangwa kufanyika kwenye Uwanja wa Sheikh Amri Abeid mjini Arusha.
Timu hizi zilikuwa zinashiriki michuano hiyo ya pili kwa ukubwa baada ya ile ya klabu bingwa ya Afrika, na ilishirikisha timu zilizoshika nafasi za pili kwenye ligi za nchi zao.
Hata hivyo, Pan ilikuwa inashiriki michuano hiyo kutokana na kuwa bingwa wa michuano ya mtoano ya Kombe la Nyerere ambayo sasa haipo tena.
Ili kujiimarisha na mpambano huo dhidi ya timu hiyo ya Zaire ambayo ilikuwa ‘inatisha’ miaka hiyo, Pan Afrika iliamua kumuita mchezaji wake Sunday Manara ‘computer’ aliyekuwa akicheza soka ya kulipwa huko Austria.
Kumbukumbu hazielezi vyema iliwezekanaje kwa Sunday kuweza kuja ‘kusaidia’ klabu ya nchini mwake katika michuano ya soka inayosimamiwa na FIFA, sio kwa uhamisho rasmi, huku akiwa amesajiliwa na klabu nyingine iliyokuwa inashiriki ligi ya Austria ambayo ilikua pia mwanachama wa FIFA.

Iwavyo vyovyote, mipango ya kumleta Sunday Manara nchini ili ‘kuipa tafu’ timu ya Pan Afrika ikakamilika, lakini kwa bahati mbaya mchezaji huyo hakuweza kuwasili mapema na badala yake akafika kwenye uwanja wa ndege wa Kilimanjaro International saa chache kabla mchezo huo kuanza.
Pamoja na uchovu wa safari ya ndege ya saa zaidi ya 36, Sunday Manara alikuwa miongoni mwa wachezaji walioanza mpambano huo na akafanya ‘vitu’ vilivyotegemewa kutoka kwake; ingawa baadhi ya wapenzi waliouona mpambano ule wanakubaliana kuwa kadri muda ulivyokwenda ndivyo uchovu wa safari aliokuwa nao ulivyojionyesha.
Timu ya Pan Afrika ilishinda mchezo huo kwa magoli 2-1 lakini ikatolewa kwenye michuano hiyo baada ya kufungwa bao 1-0 na Vita wiki mbili baadaye mjini Kinshasa.
Pamoja na timu ya Pan Afrika kuwa imekamilika kwenye idara ya kiungo kutokana na kuwa na wachezaji mahiri kama Mohamed Adolf, Salum ‘Carlos’ Mwinyimkuu, Muhaji Mukhi na wengineo, bado uongozi wa klabu hiyo uliona umuhimu wa kumvusha mabara mchezaji huyo kuja nchini kuisaidia klabu hiyo.
Huyu alikuwa ni mchezaji aliyekuwa na uwezo wa ziada kiwanjani ambaye kitendo chake kimoja tu katika wakati usiotegemewa kingeweza kubadilisha sura ya mchezo.
Mara kadhaa alipata kuhojiwa huko nyuma na vyombo vya habari na kusema kuwa siri kubwa ya uwezo wake ilikuwa ni kufanya ziada ya kile alichokuwa akifundisha mwalimu wake wa soka.

Kwamba kama mazoezi rasmi ya timu yalikuwa yanaanza saa kumi, basi, yeye angefika kiwanjani saa tisa na kuanza kujifua kwa mazoezi binafsi kabla ya kujiunga na wenzake kwa mazoezi ya pamoja.
Katika miaka ya karibuni mchezaji mwingine aliyepata kuwa na sifa hii ya kuwa na ziada ya kujifua ni aliyepata kuwa beki mashuhuri wa Simba, Boniface Pawasa.
Majuzi pia tumesikia pia kocha wa taifa wa nchi moja ya jirani akimsifia mchezaji Shadrack Nsajigwa kuwa ana uwezo mkubwa wa kumaliza dakika 90 za mchezo akipanda na kushuka kwa kasi ile ile aliyoanza nayo.
Ni vitu vya ziada kama hivi vinavyomtofautisha mchezaji mmoja na wenzake wengi, na pia kuwa katika nafasi nzuri ya kuonekana na ‘scouts’ wa timu za nje.
Hivi karibuni timu ya Tanzania Bara (Kilimanjaro Stars) iliwasili mjini Dar es Salaam ikitokea Uganda ilikoshiriki michuano ya Challenge Cup ambapo ilishika nafasi ya tatu na kujitwalia zawadi ya dola 10,000.
Taarifa zinasema kuwa mara tu baada ya kuwasili kwenye uwanja wa ndege wa Julius Nyerere, mshambuliaji wa timu ya Simba, Mussa Hassan Mgosi alichukua begi lake na kwenda moja kwa moja uwanja wa Taifa wa zamani ambako timu yake ya Simba ilikuwa inacheza mechi ya kirafiki na timu ya ZESCO kutoka Zambia.
Mchezaji huyo si tu kwamba aliingia kipindi cha pili cha mchezo huo na kuongeza kasi ya mashambulizi ya timu yake dhidi ya ZESCO; bali pia aliweza kuifungia bao katika dakika ya 87 ya mchezo na kuiwezesha kutoka suluhu ya mabao 1-1 na timu hiyo kutoka Zambia.
Napenda kuamini kuwa kabla ya mchezaji huyo kuingia kiwanjani kocha wa timu alimuuliza kama angeweza kucheza mchezo huo kutokana na kuwa ametoka safari na yeye kukubali. Kuna uwezekano mkubwa pia kuwa aliomba mwenyewe kucheza kwenye mechi hiyo.

Iwavyo vyovyote, kitendo cha mchezaji huyo kuingia kiwanjani saa chache tu baada ya safari ni miongoni mwa vile ‘vitu’ vya ziada vinavyomtofautisha mchezaji hodari na wachezaji wengine wa kawaida.
Ni vyema wachezaji wetu wa soka wakaiga mfano wa kitendo hiki na vingine vinavyofanana navyo iwapo wana nia ya kufanikiwa kwenye ulimwengu wa soka.
Sisemi kwamba wachezaji wote wa taifa siku ile wangebeba mabegi yao na kuelekea viwanjani kuchezea timu zao zilizokuwa na mechi ili kujitofautisha na wenzao, la hasha. Yapo mambo mengi tu ambayo mchezaji anaweza kufanya ili kujitofautisha na wengine.

Tumesikia kila mara jinsi wachezaji wetu wa soka wanapohojiwa wanavyoeleza mipango yao ya kutaka kuwa wachezaji wa kulipwa kwenye klabu za nchi zilizoendelea kisoka.
Miaka ya nyuma kuna hata wachezaji walioondoka nchini kwa mbwembwe kwenda kufanya majaribio kwenye nchi hizo, lakini wakarudi kimya kimya na kuendelea na ligi zetu bila kutuambia kwa uwazi ni nini hasa kilichowasibu huko walikokwenda na kusababisha kushindwa kukamilisha ndoto zao. 
Zipo zimulizi za mitaani zisizokuwa na mashiko zenye kueleza kuwa wengi wa wachezaji wetu walishindwa majaribio yao kutokana na ufahamu wao mdogo wa lugha ya kimataifa ya mawasiliano ya Kiingereza.

Ni vigumu kuamini simulizi hizi kutokana na ukweli kwamba kuna wachezaji wengi tu, kwa mfano, kwenye ligi maarufu ulimwenguni ya Barclays ya Uingereza wanaotoka nchi mbalimbali ulimwenguni ambao Kiingereza chao cha ‘kuombea mpira’, achilia mbali cha kuombea maji, ni matatizo matupu; lakini wanavuta mshahara wa paundi 20,000 hadi 30,000 ambazo ni sawa na ‘madafu’ yetu milioni sitini, kwa wiki!
Ni wazi basi kuwa iwapo mchezaji atakuwa na uwezo wa kufanya vitu vya ziada awapo uwanjani vinavyoweza kuchangia timu yake kupata ushindi, lugha itakuwa ni kitu kidogo sana kwa makocha na mameneja wa timu wanaosaka na kununua wachezaji kwa ajili ya timu.

Tujiulize. Je tunao wachezaji wenye uwezo wa kucheza mechi ya ligi ya Barclays, Jumamosi, Uingereza na Jumanne usiku akacheza dhidi ya klabu ya Ujerumani kwenye kombe la mabingwa, Ijumaa akawa uwanjani Uingereza akiichezea timu yake kwenye kombe la ligi na Jumatatu usiku akawa anakipiga kwenye mechi ya kombe la Barclays? Tunao?
Tunapokuwa na wachezaji wanaosifiwa na makocha wa timu za mataifa mengine juu ya uwezo wao wa kucheza dakika 90 za mchezo kwa kasi ile ile na wachezaji wenye moyo kiasi cha kuweza kutoka kwenye michuano ya kimataifa na kufikia uwanjani kwenye mechi ya klabu zao, tunapata matumaini kuwa siku si nyingi zijazo tutakuwa na Mtanzania mwenzetu akitesa kwenye ligi za kimataifa.
Na nafasi ya kufanya hivyo ipo wazi kwa Vijana wetu kupitia ‘dirisha dogo la usajili’ ambalo ni michuano ya CHAN inayoanza mwezi huu huko Ivory Coast.


