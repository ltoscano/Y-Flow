
AK Nyanza North yatoa onyo kali
Na GAITANO PESSA
CHAMA cha riadha (AK) tawi la Nyanza Kaskazini kimeonya kuwa hakitaruhusu mashindano yoyote nje ya kalenda yake haswa wakati huu wa sherehe za Krismasi na mwaka mpya.
Mwenyekiti wa tawi hilo Joseph Ochieng’ ameliambia Taifa Leo kuwa mbio za nyika za kila mwaka za Rusinga zimefutiliwa mbali baada ya waandalizi kufeli kuwasiliana na afisi yake kwa wakati ufaao.
“Mashindano ya Rusinga hayapo mwaka huu na wajibu wetu kama afisi ni kuwalinda wanariadha dhidi ya walaghai wanaotaka kuwapunja,” alisema Ochieng’ Aliongeza kuwa mmoja wa waandalizi Ken Onyonyi amekuwa akiwachenga maafisa wake tangu makala hayo yalipoandaliwa mwezi desemba mwaka jana na ameripotiwa kuwa nchini Afrika Kusini. 
Onyonyi anadaiwa kupokea takriban Sh3 millioni kutoka kwa wadhamini kwa matayarisho ya mbio za mwaka jana na akafeli kuwatuza washindi.
“Mwanariadha Joseph Okelo alimaliza wa kwanza na kushinda piki piki na mwaka mmoja baadae hajapata zawadi yake. Kama washika dau wa riadha tunatataka kukomesha mkondo huu ambao unazidi kushika kasi,” alionya.


