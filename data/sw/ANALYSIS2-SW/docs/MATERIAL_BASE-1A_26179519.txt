
Mwijage: Matangi ya maji yafikishwe vijijini

Imeandikwa na Katuma Masamba

Imechapishwa: 20 Novemba 2016

WAZIRI wa Viwanda, Biashara na Uwekezaji, Charles Mwijage amewashauri wafanyabiashara wa matangi ya maji kufikisha huduma hiyo vijijini ili kuwasaidia wakazi wa maeneo hayo kuhifadhi maji kwa usalama na kuepuka magonjwa ya mlipuko.

Aidha, alitoa ushauri kwa viongozi wa kiwanda cha kutengeneza matangi hayo cha SILAFRIKA pamoja na mawakala wake, kuhakikisha wanatoa elimu kwa watu waishio vijijini namna ya kuhifadhi maji ya mvua na mengine kwa njia salama.
Mwijage aliyasema hayo jijini Dar es Salaam wakati akikabidhi zawadi ya magari kwa mawakala watatu wa kampuni hiyo kupitia kampeni yake ya ‘Uza Simtank na Ushinde’.
“Nendeni vijijini, kuna watu bado wanahangaika na mitungi ya udongo ambayo huharibika kwa urahisi…tafuteni njia ya kuwafikia na muwafundishe jinsi ya kukinga maji ya mvua,” alisema Mwijage.
Alisema kiwanda hicho kimebaini fursa mapema na kwamba serikali itaendelea kuunga mkono juhudi za wafanyabiashara na wamiliki wa viwanda ili kuwa na taifa la uchumi wa viwanda.
Akizungumza katika hafla hiyo, Meneja Mauzo na Masoko wa Kampuni hiyo, Salman Khan alisema, wakala hao wameshinda zawadi hizo baada ya kukidhi vigezo vilivyowekwa katika kuhakikisha wanafikia malengo ya uuzaji.
“Ni fursa nzuri kwetu Silafrica na Serikali katika kuendeleza viwanda, tutahakikisha katika mchakato huu tunazidi kuboresha bidhaa zetu ili kukidhi viwango lakini pia kufikia malengo,” alisema Khan.
Alisema kampuni hiyo, imekuwa ikijitahidi kuboresha matangi hayo ili kuhakikisha bidhaa hizo zinalingana na thamani ya fedha za wateja wao.
Mmoja wa walioshinda zawadi hiyo, Fatina Said aliyeshinda gari aina ya Toyota Mark X alisema, anaona fahari kubwa katika kuhakikisha Wa tanzania wanapata vifaa vyenye ubora vya kuhifadhia maji.
Mbali na Fatina, washindi wengine ni Rama Jurjis aliyeshinda Toyota Verossa na Hiren Chandarana aliyeshinda Suzuki Carry.


