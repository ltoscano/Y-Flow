
Fujo zasababisha mechi ya fainali ya ubingwa wa Mazingira Cup kutibuka
Na JOHNSON NGANGA
FAINALI ya kugombea kombe la Mazingira katika wadi ya Ruruma, eneo la Rabai katika Kaunti ya Kilifi zilitibuka baada ya ghasia kuzuka katika uwanja wa Kasidi. 
Ghasia hizo ziliibuka pale Red Stars ilipofunga bao la kusawazisha na kufanya matokeo kuwa mabao 3-3 dhidi ya Usinitate FC katika dakika ya 65.
Mara tu bao lilipofungwa, wachezaji wa Usinitate walimfuata mshikilia kibendera na kuanza kumshambulia, jambo ambalo liliwafanya mashabiki kuzua fujo.
Vijana wa Usinitate walikuwa wakiongoza kwa mabao matatu kwa bila kufikia kileleni mwa kipindi cha kwanza.
Ilibidi viongozi waliohudhuria kuingilia kati ili waweze kutuliza fujo hizo lakini waliambulia patupu.


