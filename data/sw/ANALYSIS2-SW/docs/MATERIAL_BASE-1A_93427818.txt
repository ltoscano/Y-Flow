
Mfumo mpya wa Yanga ni wa kuigwa kwa tahadhari
Kwa kipindi kirefu, soka la hapa nchini limekuwa likitawaliwa na sintofahamu za kiuongozi, kadhaa zikitokana na mazingira lakini nyingi zikiwa ni matokeo ya mfumo mbovu ambao huwapa nguvu watu wasio na weledi kwenye utawala wa michezo.
Ni hivi majuzi tu klabu ya Yanga ya Dar es Salaam ilijaribu kufanya mabadiliko makubwa ya kiutawala na kiutendaji, mabadiliko ambayo yalihusisha uundaji wa nafasi kadhaa mpya ndani ya taasisi hiyo kubwa kwenye soka. 
Miongoni mwa mabadiliko waliyoyafanya ni pamoja na kuasisi nafasi za Mtendaji Mkuu wa Klabu na Mkurugenzi wa Ufundi, nafasi ambazo ni ngeni sana kwenye utendaji wa klabu zetu.
Kwa vyovyote vile, hii ni mara ya kwanza kwa klabu ya Tanzania, walau Ligi Bara kufanya mageuzi ya kimfumo ya aina hii ambayo kwa bahati mbaya yamefunikwa na sakata la ukodishwaji wa klabu ya Yanga ambalo limeteka mioyo ya wadau kuliko mabadiliko ninayoyarejea.
Klabu ya Azam ni miongoni mwa klabu ambazo zilijaribu kuja na aina tofauti ya uendeshaji wa masuala ya kiufundi, lakini kwa sababu zilizo nje ya uwezo wao wakajikuta wanaamini mifumo ya klabu vya wanachama ambayo tumeizoea.
Kufukuza makocha/wachezaji na kushiriki zinazoitwa `fitina'za mpira ni miongoni mwa mambo ambayo yalifanya juhudi za mabadiliko za Azam FC kuwa kazi bure, kwa sasa mwenendo wa Azam na klabu nyingine za wanachama hautofautiani sana.
Ndio, hawatofautiani sana kwa kuwa ujio wa Azam ulikuwa wa kisasa, miundombinu ya kisasa, jopo la makocha na wataalamu kutoka nje na hata uwanjani walionesha nidhamu ya tofauti.
Miaka kadha baada ya kujifunza `kuishi na Waroma' ikawa si ajabu kusikia viongozi wa timu hiyo wakiingia kambi ya timu ya taifa kujaribu kusainisha wachezaji kinyemela na huo ukawa mwanzo wa mwisho wa utaalamu na usasa wao.
Si Azam pekee ambao wame jikuta wakiishia kuishi namna linavyotaka soka letu, zipo timu na watu ambao walikuja na ari zaidi lakini wakaishia kukata tamaa, Alex Kajumulo na Kajumulo World Soccer ni mfano hai kabisa wa namna ambavyo mfumo wetu unaweza kuangusha ndoto na mipango ya kisasa.
Yanga nao wamekuwa na mipango yao ya uongo na kweli, ya kwenye makaratasi na `press conference', likiwemo suala la maboresho ya Uwanja wa Kaunda na makao makuu ya klabu hiyo mtaa wa Jangwani.
Sakata la kukodishwa kwa nembo ya klabu limezua mgawanyiko na kuhatarisha ustawi wa timu hiyo, pengine kwa miaka kadhaa ijayo, lakini katikati ya vuguvugu hilo kuna mabadilko ambayo yameanza kufanyiwa kazi.
Mabadiliko haya si porojo kama za Uwanja wa Kaunda, tayari wamejitutumua na kusajili mmoja wa makocha bora kabisa barani Afrika kwa sasa na wanae Mkurugenzi wa Ufundi ambaye ni mwanachama anayeifahamu vema klabu hiyo, kisiasa na kiufundi.
Tayari Yanga wameshaonja chungu ya wanachotaka kukifanya, aliyetarajiwa kuwa Mtendaji Mkuu wa klabu, Jerome Douforg hayupo tena kwa sababu ambazo hazieleweki, zikihusishwa na sekeseke la ukodishwaji wa nembo.
Hata kama Yanga wasipofikia matarajio yao, bado uongozi wao wa sasa utakuwa umeacha jambo la kujifunza kwenye mfumo wetu wa soka, tofauti na hisia za wakosoaji wengi kuwa timu za wanachama haziwezi kubadilika. Si ajabu klabu nyingine za wanachama zikaiga mfumo huu mpya wa Yanga endapo utaonyesha mafanikio, na hapa ndipo panapotakiwa tahadhari kwani uendeshaji wa klabu za wanachama umetawaliwa na siasa, na masuala ya kiufundi hayawezi katu kwenda na aina ya siasa ambazo tunazishuhudia kwenye klabu na hata timu ya taifa.


