Timu maalumu ya IGP kutua Z’bar
Jan 04, 2017 by Mwandishi Wetu in Habari

MKUU wa Jeshi la Polisi Tanzania (IGP), Ernest Mangu, ametuma timu ya maofisa polisi kuchunguza vitendo vya ukatili dhidi wanawake na watoto visiwani Zanzibar.

Timu hiyo, kwa mujibu wa tarifa ya Msemaji wa Jeshi la Polisi nchini, ACP Advera John Bulimba, inaongozwa na Kamishna wa Polisi Jamii, Mussa Alli Mussa.

Pamoja na kuchunguza vitendo hivyo vya udhalilishaji na kiini chake, timu hiyo imepewa jukumu la kubuni mpango mkakati wa kuzuia vitendo hivyo, mpango mkakati ambao hatimaye, utawezesha kuwakamata wahusika na kuwafikisha mahakamani.

“IGP Mangu amewataka wananchi wa Zanzibar, taasisi za serikali na taasisi za kiraia zilizopo Zanzibar kutoa ushirikiano kwa timu hiyo ili kukomesha vitendo hivyo ambavyo ni kinyume cha maadili ya Wa tanzania,” inaeleza taarifa hiyo iliyotolewa kwa vyombo vya habari jijini Dar es Salaam jana, Januari 4, 2017.


