Waziri awafariji vibonde Zanzibar Queens

Imeandikwa na Mwajuma Juma, Zanzibar

Imechapishwa: 19 Septemba 2016

KIKOSI cha wachezaji 18 cha timu ya Taifa ya Wanawake ya Zanzibar kimewasili visiwani Zanzibar ikitokea Uganda ambako ilishiriki michuano ya Chalenji ya wanawake na kupokewa na Naibu Waziri wa Habari, Utamaduni, Utalii na Michezo Choum Kombo Khamis.

Timu hiyo iliwasili majira ya saa 5:20 za asubuhi katika bandari ya Malindi Zanzibar, ambapo waziri huyo aliwataka wachezaji hao wasijisikie vibaya kutokana na kutofanya vyema katika michuano hiyo. Aidha, alisema kwamba kufungwa kwao katika michuano hiyo ni njia mojawapo ya kuweza kujiandaa kwa ajili ya mashindano yajayo.
“Vijana wangu msiwe na wasiwasi na yaliyotokea mjisikie faraja, kwani mwisho wa mashindano hayo ni kujiandaa na kujipanga kwa mashindano yajayo,”alisema.
Hata hivyo, alisema kuwa kuna msemo unasema kwamba akubwagae amekufunza mbinu za kupigana na kusema kuwa hiyo ni moja ya changamoto na watakuwa wamejifunza kitu.
Sambamba na hilo aliwataka wananchi kujenga utamaduni wa kuzipongeza timu zilizofanya vibaya badala ya kuzipongeza zile tu zilizofanya vizuri.


