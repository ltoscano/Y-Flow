
Ushirika ukiboreshwa utasaidia kupunguza umaskini nchini
Ushirika ni moja kati ya nyenzo muhimu za kupunguza na kupambana na umaskini kwa watu wa kipato cha chini. Ushirika unaruhusu umiliki wa rasilimali ambazo zinafanyiwa uamuzi wa pamoja na kunufaisha wengi kwenye kilimo, masoko, fedha na mambo mengi mengine ya ujasiriamali.
Lakini, kama zilivyo sekta nyingine, kuna umuhimu wa kuangalia baadhi ya maeneo ili kutengeneza msingi mzuri wa biashara kwa ushirika kujiendesha kitaasisi na kuwashawishi wanachama ushirika ni biashara nzuri.
Matumizi mabaya ya fedha ni moja kati ya eneo ambalo kwa kiasi kikubwa limekuwa na malalamiko yanayoleta sintofahamu miongoni mwa wanachama wa ushirika kutokana na kuathiri vyama vya ushirika na vile vya kuweka na kukopa. Matumizi haya yamekuwa yakitokana na uamuzi wa viongozi na watendaji wanaofanya hivyo kwa manufaa binafsi.
Ili kukabiliana na baadhi ya changamoto, inapendekezwa kutumia wataalamu wa ushirika kusimamia taasisi hizo. Kutokana na ukweli kwamba ushirika ni eneo la aina yake na linahitaji wataalamu wake ni muhimu kuwa nao katika ngazi za utendaji wa chama.
Kwa mfano, Saccos zinahitaji wataalamu wa sekta ndogo za fedha hivyo ni muhimu kuwatumia watu wenye elimu husika ili kufanya chama kuwa eneo la ubunifu, ushindani wa kibiashara na kuwarithisha wateja wake kwa viwango vinavyotakiwa.
Kuwekeza kwenye tafiti ili kujiwekea mazingira mazuri ya kutambua njia za ubunifu, ushindani kutoka kwenye taasisi kubwa za fedha kwa upande wa Saccos kama zilivyokuwa sekta nyingine.
Utafiti unasaidia kufanikisha mambo mengi ya kitaasisi hivyo ni vema kuwekeza zaidi kwenye eneo hili ili kuja na bidhaa na huduma zenye nguvu ya kushindana na taasisi kubwa za fedha. Iikumbukwe, utafiti ni nguzo kwenye mipango na uamuzi wa kibiashara ya ushirika.
Uongozi mzuri, unaoanzia kwenye bodi za vyama vya ushirika, kamati na watendaji wake unahitajika kufanikisha malengo ya kibiashara ya ushirika. Viongozi wenye maarifa, maono, wanaofahamu majukumu yao na uwezo wa kusukuma ushirika kwa kuwajibika na uadilifu wa hali ya juu wanahitajika.
Tukiwapata watu wa aina hii itakuwa ni moja ya hatua nzuri za kutengeneza msingi imara wa kibaishara kwa vyama vya ushirika nchini.
Kutoingiliwa na siasa. Wengi tunafahamu siasa zinapenya mpaka kwenye vyama vya ushirika lakini ni vema watendaji, wanachama na viongozi wakaepuka kuonyesha masilahi yao ya kisiasa kwenye ushirika. 
Ushirika ni biashara hivyo inatakiwa iheshimiwa kama taasisi nyingine na kuachwa kutekeleza maamuzi, utendaji na mipango yake ya maendeleo kwa mujibu wa sheria. 
Kutengeneza mtandao mzuri ambao utakuwa unaweka nafasi ya wajumbe wa vyama vya ushirika kusadiana ni jambo muhimu kwa mushakabali wa wanachama. Ili kutengeneza uwezo wa kuwafaidisha kibiashara ni vizuri ukawepo mtandao wenye uwezo wa kupata taarifa za masoko, elimu na mafanikio ili kujifunza.
Kuandaa wanachama hai wanaotumia huduma na kutambua kwamba ushirika ni mali yao hivyo ni vyema kuwa na ubunifu wa bidhaa na huduma utakaofanya wanachama kukubali na kuendelea kubakia na chama bila kwenda popote.
Msingi wa biashara kwa ushirika ni lazima utengenezwe kwa mawazo chanya yenye ubunifu wa hali ya juu na vyama vijitathimini na kujiongeza kwa kuwekeza kwenye maeneo yenye tija ili kuboresha taasisi hizo ili kupiga hatua ya kweli kibiashara.


