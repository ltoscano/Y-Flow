
Tuzo ya ubora iambatane na mchango wa mhusika kijumla
Na ABDULRAHMAN SHERIFF
HUWA ni ajabu kubwa kwa mtu kupata tuzo ya juu zaidi yoyote ile ya kimichezo bila ya kuwa miongoni mwa wale wanaostahili kuhusishwa na mashindano ya kimataifa.
Huwa ni mshangao mkubwa kwa mchezaji yeyote kutangazwa kuwa bora zaidi nchini bila ya yeye kuwa miongoni mwa wale kwenye kikosi cha timu ya taifa ya mchezo huo.
Maajabu yalitokea kwa upande wa marefarii kwani mshindi wa tuzo ya refar bora nchini Kenya mwaka 1991 kamwe hakufikiriwa kama mmoja wa wale waamuzi ambao walipendekezwa na wasimamizi wa soka nyakati hizo kuwa refarii wa kiwango cha kuxchezesha mechi za kimataifa.
Robert Kitunga angali analalamika na kuwa na uchungu mwingi wa kukosa kutimiza ndoto yake ya kuwa refarii mwenye kuchezesha za kimataifa zikiwemo zile za Cecafa Senior Challenge Cup, Kombe la Mataifa ya Bara Afrika na Kombe la Dunia.
Kitunga alikuwa mwamuzi aliyekuwa maarufu sio mkoani Pwani pekee bali kote nchini na hata kwenye miji mikubwa ya nchi jirani za Tanzania na Uganda lakini bado anashindwa kufahamu ni nini hakuwa miongoni mwa waamuzi wa kiwango cha Fifa.
"Maajabu makubwa yalinipata kwani mbali kuwa mwamuzi bora wa Kenya mwaka wa 1991, kamwe jina langu halikuwamo katika listi ya wale waliochaguliwa kupata beji ya Fifa ambayo ingeliniruhusu kuchezesha mechi za kimataifa kote duniani.
Mpiga kipyenga huyo wa kale alidai kulikuwa na mtindo wa ufisadi mkubwa uliokuwa ukitumiwa na wakuu wa uteuzi wa marefarii wa kwenda Fifa wa kutaka pesa ili jina lako lipelekwe huko.
"Mimi nilikataa kutoa pesa kwani nilihisi ni haki yangu kupendekezwa kuwa mwamuzi wa kimataifa na nilipokataa, sikufikiriwa. Nilimwachia Mungu na najua atanilipia kama si hapa duniani huko tutakapokwenda kijumla baada ya kuiaga dunia," akasema Kitunga.
Jagina huyo anaamini wakati huu, kuna mipangilio ya haki yanayotumika kuwachaguwa maregfarii wa Fifa. Lakini akasema ikiwa bado mtindo wa ufisadi wa mapendeleo unafanyika, basi uchunguzi mkali ufanyike kuhakikisha wakosaji wanachukuliwa hatua kali.
"Kumnyima refarii haki anayostahili kwa sababu hakutoa hongo, ni kumdhulumu na kumkosesha ndoto aliyonayo ya kufikia kileleni mwa uchezeshaji wake wa mechi za kimataifa na hasa zile za Kombe la Dunia," anasema Kitunga. 
Anadai ilimchukua miaka minane pekee tangu aanze kuchezesha soka kwake kushinda taji la mwamuzi bora. "Nilipoamua kuwa mwamuzi, nilifahamu sitachukua muda mrefu itafika siku nitakuwa mwamuzi bora zaidi hapa nchini na Afrika Mashariki na Kati," akasema.
Kabla ya kuwa mpiga kipyenga, Kitunga aliwahi yeye mwenyewe kuwa mchezaji kandanda katika klabu iliyokuwa maarufu ya Nyota FC ambayo hadi sasa inashiriki kwenye Ligi Kuu ya Pwani Kusini. Hapo zamani ilikuwa ligi ya Mombasa iliyokuwa na timu Feisal na Mwenge (Liverpool).
Kitunga anasema hatasahau baadhi ya mechi kubwa alizowahi kuchezesha alipokuwa refarii zikiwemo zile Harambee Stars dhidi ya Kenya Breweries, AFC Leopards na Bandari, AFC Leopards na Re-Union, Gor Mahia na Rivatex, Simba ya Tanzania na Bandari na Alaskan dhidi ya Star Fish kati ya nyingine kadhaa.
Ingawa amestaafu kuchezesha kandanda, lakini bado mpiga kipyenga huyo wa kale huwa akiitwa kuchezesha mechi za timu za timu zinazokamiana ama `local derbies' kwenye miji ya Lamu, Kaloleni, Kilifi, Mombasa, Voi, Kwale, Ukunda na Malindi.


