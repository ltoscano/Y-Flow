
Mbunge awezesha wajasiriamali 8,700 Tabora

Imeandikwa na Lucas Raphael, Tabora

Imechapishwa: 26 Septemba 2016

MBUNGE wa Viti Maalumu Mkoa wa Tabora, Munde Tambwe amewezesha wajasiriamali 8,700 kutoka kata 29 za jimbo la Tabora Mjini kwa gharama ya Sh milioni 23.

Akizungumza na wajasiriamali hao katika kata ya Isevya ikiwa ni mwendelezo wa semina ya mafunzo kwa wajasiriamali wadogo, mbunge huyo alisema amedhamiria kuwakomboa wajasiliamali wadogo.
Alisema amefikia hatua hiyo ili kuunga mkono juhudi za serikali ya Rais John Magufuli za kusaidia na kuinua wanyonge nchini.
Tambwe alisema kutokana na semina ya mafunzo aliyotoa kwenye kata zote 29 za manispaa Tabora, sasa nguvu zote amehamishia katika kutoa mitaji kwa wajasiriamali waliopata mafunzo hayo.
Alisema katika kata zote 29 mwezi huu, ametoa Sh milioni 14.5 na kila kata itapata mgawo wa mtaji wa Sh 500,000 ili waliopatiwa mafunzo wakaanze kuyatumia kwa kuzalisha.
Alisema licha ya kutoa mitaji hiyo, bado yeye kama mbunge wa Viti Maalumu, atazunguka mkoa mzima kuendesha mafunzo hayo kwa akinamama, ambao kimsingi ndiyo wazalishaji wakubwa.
Aliwaomba wajasiriamali hao mitaji atakayotoa, itumike kwenye malengo waliyojiwekea kwani tangu 2010 alianza na mradi huo, ambapo vipo vikundi vimetumia mitaji yao vyema na vingine vimekufa kwa sababu ya kutofuata mafunzo. 
Alisema mafunzo waliyopata wajasiriamali hao ni utengenezaji sabuni za maji na ngumu, utengenezaji mishumaa, utengezaji batiki, utengenezaji shampoo, utengenezaji mafuta ya kula na usindikaji mazao.
Alisema mafunzo mengine waliyopata ni utunzaji vitabu vya kumbukumbu za fedha, ukopaji fedha kwenye taasisi za kifedha na jinsi ya kuweka na kukopa.
Alisisitiza kuwa amepanga kuzunguka katika wilaya zote, kuendesha mafunzo hayo. Rukia Mwango kutoka kata ya Ikomwa alisema mafunzo waliyopata yatawasaidia kujikomboa na hali ya umasikini na sasa kuwa wazalishaji.
Zinduna Abdalah, Diwani wa Viti Maalumu, alisema wao kwenye kikundi chao walianza na mtaji wa Sh 300,000 lakini sasa wana Sh milioni saba.


