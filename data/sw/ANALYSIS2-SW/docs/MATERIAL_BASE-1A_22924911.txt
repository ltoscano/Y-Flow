
StarTimes kuonesha mechi za kufuzu

Imeandikwa na Mwandishi Wetu

Imechapishwa: 03 Septemba 2016

MATAIFA 50 ya barani Ulaya kuanzia kesho hadi Jumanne yatashuka dimbani katika harakati za kuwania nafasi ya kufuzu ili kuungana na mwenyeji Urusi kucheza fainali za Kombe la Dunia itakayofanyika nchini humo mwaka 2018.

Akitoa taarifa hiyo kwa mashabiki wa soka nchini, Makamu wa Rais wa StarTimes Tanzania, Zuhura Hanif alisema kuwa hii ni habari njema kwa wateja wa visimbuzi vya StarTimes kwani wataweza kufuatilia kwa ukaribu mechi zote moja kwa moja kwenye televisheni zao.
“Michuano ya kuwania tiketi ya kufuzu kwa Kombe la Dunia itakuwa ni yenye ushindani mkubwa ukizingatia ubora wa timu na wachezaji wake. Kwenye michuano hii mashabiki wataweza kujionea moja kwa moja mabingwa watetezi Ujerumani watakapoanza safari yao ya kulitetea kombe hilo kwa kuvaana na Norway wakati England ikiwa chini ya kocha wake mpya Sam Allardyce watakaposhuka dimbani kucheza na Slovakia, StarTimes inayo furaha kuwataarifu watanzania kwamba mechi zote za michuano hii zitaonekana moja kwa moja kupitia chaneli zetu mahususi za michezo ambazo ni Sports Focus, Sport Arena, World Football, Sport Arena na Sport Premium. Tunafahamu ya kwamba soka ni mchezo unaopendwa sana hapa nchini na sisi tupo katika kuhakikisha kuwa hilo linawezekana kwa gharama nafuu.” alisema.
Mabingwa wa kombe la EURO mwaka 2016 timu ya Ureno nayo itashuka dimbani Septemba 5 kwenye mchezo wa kundi B dhidi ya Uswisi jijini Basel bila ya nahodha wake Christiano Ronaldo ambaye bado anauguza jeraha la goti.


