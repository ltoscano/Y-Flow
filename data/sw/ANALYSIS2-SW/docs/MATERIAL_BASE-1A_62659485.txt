
Jela maisha kwa kumbaka mtoto
Hai. Mahakama ya Wilaya ya Hai mkoani Kilimanjaro, imewahukumu kifungo cha maisha jela wakazi wawili wa mji wa Bomang’ombe baada ya kupatikana na hatia ya kumbaka mtoto mwenye umri wa miaka minne. 
Hakimu Mkazi wa wilaya hiyo, Agnes Mhina alisema upande wa mashtaka umethibitisha pasipo kuacha shaka kuwa Juma Omari (30) na Samwel Shoo (23) walitenda kosa hilo.
Hakimu Mhina alisema ushahidi uliotolewa na mashahidi watano wa upande wa mashtaka, umethibitisha kuwa washtakiwa walikabidhiwa mtoto huyo ili wamrudishe nyumbani kwao eneo la Kengereka lakini wakambaka.
Kwa mujibu wa ushahidi huo, siku hiyo ya Juni 20, 2015, mshtakiwa wa kwanza Juma ambaye ni dereva wa Bajaji, alikabidhiwa mtoto huyo lakini badala ya kumpeleka salama alipotakiwa, alishirikiana na Samwel kumbaka.
“Adhabu ya kosa mlilolifanya ni kutumikia kifungo cha maisha jela ili iwe fundisho kwenu na wengine wenye tabia kama zenu.
Haya ni matukio mabaya na yanazidi kuongezeka,” alisema Hakimu.
Awali, ilidaiwa na mwendesha mashtaka, Hawa Hamisi kuwa siku ya tukio, washtakiwa walimbaka mtoto huyo wakati wakimpeleka nyumbani kwao Kengereka, baada ya kuaminiwa na wazazi.
Washtakiwa ambao hawakuwa na mashahidi, walijitetea wenyewe lakini Mahakama iliona kuwa utetezi wao haukuwa na nguvu.


