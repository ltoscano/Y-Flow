
Klabu ya Simba yaipa neno serikali

Imeandikwa na Grace Mkojera

Imechapishwa: 25 Novemba 2016

KLABU ya Simba imeishauri serikali kuvutia uwezekaji katika sekta ya michezo kwa kuwa ni kiwanda kikubwa ambacho kina uwezo wa kuzalisha ajira nyingi za vijana.

Msemaji wa Simba, Haji Manara alisema juzi kuwa, kwa kuwa Serikali ya Rais John Magufuli imekuwa ikisisitiza uwekezaji wa viwanda vya ndani, basi ni muhimu kuanzia kwenye michezo ambako kuna fursa nyingi.
Alisema kwenye sekta ya michezo ikiwa kutakuwa na ujenzi wa viwanja vingi vya kisasa, kunaweza kuzalisha wachezaji wa michezo na kwa umri tofauti ambao baadaye wanaweza kuuzwa nje ya nchi na kutengeneza mapato.
“Sekta ya michezo ni kiwanda kikubwa kuliko vyote, inahitaji uwekezaji mkubwa ambao utaleta manufaa kwa vijana wengi wa kitanzania, watanufaika na ajira na wengine watakwenda kulitangaza jina la nchi kimataifa,” alisema.
Manara alishauri serikali kulibana Shirikisho la Soka nchini (TFF) kujenga viwanja vingi vya soka na kuzingatia utawala bora ili kuleta maendeleo kwenye mchezo wa soka.


