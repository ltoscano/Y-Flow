
HAKUNA KAMA WAKENYA KOTE
NA THOMAS
MATIKO KIKOSI cha Kenya kwa wanadada kiliweka rekodi mpya ya dunia kwenye mbio za mita 1,500 kupokezana vijiti nchini Bahamas kwa kuandikisha muda wa dakika 16:33:58 jana.
Kwa upande wa wanaume, kikosi cha taifa kikiongozwa na Alkfred Kipketer kilishinda nishani ya dhahabu kwenye mbio za mita 800 kupokezana vijiti kwa kuweka muda wa dakika 7:08:40.
Kikosi cha wanawake kikiongozwa na Hellen Obiri kiliweza kufuta rekodi ya zamani ya dunia kwa kuipunguza kwa sekunde 28. Timu hiyo ambayo pia ilishirikisha Mercy Cherono, Faith Chepngâ€™etich na Irene Jelagat iliweza kuvunja rekodi yao ya nyumbani waliyoweka jijini Nairobi kwenye majaribio ya muda wa dakika 17:05:72.
Cherono alianza kwa kasi nzuri na kisha kumpokeza chipukuzi Faith ambaye alifungua mwanya kabla ya kumkabidhi kijiti Jelagat ambaye hakusita kuzidisha pengo kwa mita 100 dhidi ya Wamarekani waliokuwa nambari mbili. Kisha alimpokeza Obiri ambaye alifyatuka kama risasi na kuhakikisha bendera ya Kenya imepepea kileleni.
Kwa ushindi huo, kikosi hicho kimetia kibindoni Sh4.2 milioni kwa kuvunja rekodi pamoja na nyongeza nyingine ya kiasi sawa na hicho kwa kushinda medali ya dhahabu.
Pia kitaongezwa Sh1 milioni zilizoahidiwa na kampuni ya Safaricom wanariadha walipokuwa wakiondoka nchini kwenda Bahamas.


