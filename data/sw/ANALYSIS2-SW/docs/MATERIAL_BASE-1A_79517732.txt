Mbaroni kwa kutengenezea vyeti feki vya shule, taaluma

Imeandikwa na Alexander Sanga,Mwanza

Imechapishwa: 04 Novemba 2016

TAASISI ya Kuzuia na Kupambana na Rushwa (Takukuru) mkoani Mwanza, imewakamata watu watatu kwa kosa la kuisababishia Serikali hasara kwa kutengeneza nyaraka feki vikiwemo vyeti vya shule na taaluma.

Mkuu wa Takukuru mkoani humo, Ernest Makale, amewataja watuhumiwa wanaoshikiliwa na Polisi kuwa ni Mumtaz Joshi (45),Halima Samweli(23) na Mode Mjengi(45). Alisema watuhumiwa hao walikamatwa Oktoba 25, mwaka huu, kwenye duka la vifaa vya elimu lenye jina Mumtaz, mkoani hapa. 
"Watuhumiwa hawa wamekuwa wakitumia, kuandaa nyaraka feki za Serikali na kuziuza kwa watu mbalimbali. Mumtaz Suleiman amekiri kuwa tangu mwaka 2009 wamekuwa wakiandaa nyaraka feki za Serikali na kuziuza kwa wateja kama vile namba ya mlipa kodi, leseni za biashara na magari, hati za viwanja, vyeti vya elimu ya sekondari na vyuo vikiwemo vyuo vya afya na bima za magari" amesema Makale.
Vitu vingi ambavyo watuhumiwa hao wametengeneza ni hati za kusafiria na za kuishi nchini, stakabadhi ya malipo za Halmshauri ya jiji la Mwanza, Ilemela, Bunda, Geita na Magu.
"Stakabadhi za malipo za mashine za EFD na nyaraka nyingine nyingi zilizokuwa zikitumika katika zoezi zima la kukwepo kodi, kujipatia ajira, kujipatia mikopo na kuficha utambulisho wa mali za wizi yakiwemo magari na pikipiki" amesema Makale.
Makale amesema Takukuru imebaini uwepo wa mtandao mkubwa wa uandaaji na utumiaji wa nyaraka feki za serikali na wanaendelea na uchunguzi kubaini mtandao huo hatari kwa usalama wa Wa tanzania na uchumi wa nchi kwa ujumla.
Makale aliwaonya wananchi waache mchezo huo mchafu wa kutumia nyaraka feki kwa makusudi yoyote yale kwani ni hatari kwa taifa kwa ujumla.
Suleiman alithibitisha kuwa yeye ni mtaalamu wa kusanifu kurasa na ana ujuzi wa muda mrefu wa matumizi ya kompyuta na alikiri kutengeneza nyaraka hizo feki na kuziuza kutokana na ugumu wa maisha na ushawishi mkubwa kutoka kwa wahitaji wa nyaraka feki.


