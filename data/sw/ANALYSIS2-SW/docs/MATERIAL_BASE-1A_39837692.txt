
DENI LAIFIKISHA SIMBA FIFA
Charles Abel,Mwananchi cabel@mwananchi.co.tz
Dar es Salaam. Majanga yanaendelea kuikumba klabu ya Simba baada ya Shirikisho la Soka la Kimataifa (Fifa) kuipiga faini ya Faranga 2,000 za Uswisi (Sh4,582,000) kwa kosa la kupuuza maagizo ya Idara ya Utatuzi wa Migogoro ya shirikisho hilo. Uamuzi huo wa Fifa unatokana na kamati ya idara hiyo iliyokutana Aprili 20, 2016 mjini Zurich, Uswisi kusikiliza malalamiko yaliyowasilishwa na beki wa zamani wa klabu hiyo, Donald Musoti, raia wa Kenya ambaye alivunjiwa mkataba wake msimu wa 2014/2015.
Inaendelea Uk 38 Inatoka uk 40 Kutokana na faini hiyo, Simba inatakiwa kumlipa mchezaji huyo Sh 69.2 milioni, ikijumuisha gharama ya faini, Dola 29,250 kama gharama za kuvunja mkataba pamoja na Dola 600 (Sh 1,290,000) zilizobaki katika usajili wake.
Mwanasheria wa Musoti, Felix Majani, ambaye pia ni mmoja wa wanasheria wa Fifa, alifungua kesi katika shirikisho hilo kuwashtaki Simba kwa kukiuka makubaliano ya mkataba na mteja wake.
Kwa kosa hilo, Simba inatakiwa kulipa faini ya kiasi hicho cha fedha ndani ya siku 30 kuanzia tarehe ya kupokea barua hiyo ya Fifa ya Mei 3 iliyotua nchini jana. TFF imepewa nakala na maagizo ya kuhakikisha Simba inalipa kiasi hicho cha fedha.
Katika barua hiyo, Simba imeamriwa kuhakikisha inalipa na isipofanya hivyo itakatwa pointi tatu katika mechi zake za Ligi Kuu Tanzania Bara Fifa, pia imeeleza kuwa ikiwa klabu hiyo kama haitalipa katika muda uliopangwa, yaani siku 30 kutoka sasa, Fifa itaishusha daraja kutoka Ligi Kuu hadi Ligi Daraja la Kwanza au chini yake.
Kwa upande wake, TFF imeagizwa kuhakikisha uamuzi huo unasimamiwa vyema utekelezwaji wake, vinginevyo itachukuliwa hatua stahiki, ikiwamo kuiondoa Tanzania katika mashindano ya kimataifa. 
Ofisa habari wa TFF, Alfred Lucas alisema jana kuwa shirikisho litahakikisha linasima mia kwa ukamilifu maagizo hayo ya Fifa kwani kinyume chake, rungu litawadondokea wao pia.
“TFF ni mwanachama wa Fifa, hivyo tunalazimika kutii jambo lolote ambalo shirikisho linatutaka tufanye. Wito wetu kwa Simba ni kuwa wamalizane naye huyo mchezaji kwa kumlipa fedha hizo anazodai, vinginevyo tutafanya kama Fifa ilivyoamuru,” alisema Lucas.
Naye ofisa habari wa Simba, Haji Manara alisema kuwa klabu hiyo itakutana na kutafuta ufumbuzi wa kulimaliza tatizo hilo kwa kumlipa Musoti.
“Kwa sasa sipo ofisini, ila uongozi utalitafutia ufumbuzi wa haraka ili tusikutane na adhabu hiyo. Nadhani tutazilipa haraka,” alisema Manara.


