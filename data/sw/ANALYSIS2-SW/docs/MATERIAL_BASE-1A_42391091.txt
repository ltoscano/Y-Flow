
Ngassa avunja mkataba Bondeni

Imeandikwa na Mwandishi Wetu

Imechapishwa: 03 Septemba 2016

MCHEZAJI wa zamani wa Yanga, Mrisho Ngassa amejitoa katika timu ya Free State Stars ya mjini Bathlehem, Afrika Kusini baada ya kuchoshwa na benchi.

Ngassa ameshindwa kumshawishi kocha mpya wa timu hiyo, Mfaransa Denis Lavagne na kumfanya kumuweka benchi kwa muda mrefu.
Takwimu zinaonesha tangu kiungo mshambuliaji huyo atue State takribani mwaka mmoja, hajafunga bao pia hajaweza kuisaidia kupata mabao, kitu ambacho kilimuweka kwenye hali ngumu na kujikuta akisugua benchi.
Kitendo hicho cha Ngassa kushindwa kuonesha uwezo kilimweka kwenye uhusiano mbaya na kocha wake Lavagne ambaye alimtamkia wazi kuwa Tanzania haiwezi kuwa na mchezaji bora.
Tangu kujiuzulu kwa kocha Kinnah Phiri baada ya kuboronga kwa timu yake, kwa kupoteza mechi tatu mfululizo katika ligi ya Afrika Kusini na kutua Mbeya City, Ngassa amekuwa kwenye wakati mgumu huku akidai kupewa mazoezi magumu ambayo hajawahi kukutana nayo kwa kipindi cha takribani miaka 10 ambayo amecheza soka.
Ngassa alivunja mkataba wake na timu hiyo juzi, baada ya kikao kirefu na uongozi wa timu hiyo na kukubaliana.
Meneja Mkuu wa Free State Stars, Rants Makoena alikaririwa na mitandao mbali mbali ya habari kuwa wamekubaliana na ombi la Ngasa la kuvunja mkataba na wanamtakia safari njema ya maisha yake mapya nje ya Free State Stars.
Kuondoka kwa Ngassa pengo lake limezibwa na Hamis Kiiza ambaye amejiunga na timu hiyo hivi karibuni baada ya kufungashiwa virago na Simba baada ya Ligi Kuu msimu uliopita kumalizika, kwa kile kilichoelezwa kuwa ni utovu wa nidhamu.
Kwa upande wake, Ngassa alikaririwa na mtandao mmoja wa michezo akisema kwamba sababu kubwa za kuondoka Free State ni timu ambayo haina malengo ya kushinda taji. Kupitia akaunti yake ya Instagram, Ngassa aliandika ujumbe :
“Asante Mungu, nina furaha, dua zangu umekua ukiniitika kila ninapokuita.” Ngassa alijiunga na Free State Stars, Mei mwaka jana akisajiliwa na kocha Mmalawi, Kinnah Phiri kwa mkataba wa miaka minne, hata hivyo ameutumikia mwaka mmoja na kufungasha virago vyake.


