
Brazil yaapa kukabili wahuni katika dimba
RIO DE JANEIRO, Brazil
BRAZIL imeapa kuzima njama zozote za wahuni kuvuruga fainali za Kombe la Dunia. 
“Hatutawakubalia mashabiki wahuni kuvuruga mechi za Kombe la Dunia,” alisema Waziri wa Michezo, Aldo Rebelo aliyeongeza kwamba mashabiki maalumu kwa jina la ‘barra bravas,’ watafanyiwa uchunguzi mkali kabla ya kukubaliwa kushuhudia mechi hizo zitakazoanza Juni 12.
“Tunashirikiana na vikosi vya kimataifa vya polisi kuzima visa vyovyote vya kihuni kutokea,” Rebelo alinukuliwa katika vyombo vya habari.
“Hatutaki mashabiki hao hatari kutoka Argentina kuingia nchini kuvuruga maandalizi yetu,” aliongeza Rebelo baada ya mashabiki hao kuonya kwamba ni wakali zaidi kuliko hapo awali.
Wakati huo huo, shutuma kali zimetolewa dhidi ya mamlaka ya kandanda katika Jamuhuri ya Kidemokrasia ya Congo (DRC) kuhusu msongamano wa watu uliotokea uwanjani wakati wa mechi ya soka Jumapili na kusababisha vifo vya watu 15.
Shirika Moja la Kimataifa la Habari limedai kwamba mechi hiyo ilichezewa katika uwanja usiofaa, na kwamba uwanja haungeweza kuhimili idadi kubwa ya mashabiki waliofika kwa mchuano huo.
Aliongeza kwamba mashabiki wa timu moja walianza kuchochea vurugu kabla ya mechi kuanza na kwamba alikuwa amewaonya maafisa wakuu kuhusu hatari ya kuruhusu mechi hiyo kuchezwa.
Inaripotiwa kuwa vita vilizuka kati ya mashabiki na mkanyagano ukazuka pale polisi walipowafyatulia mashabiki gesi ya kutoa machozi katika juhudi za kujaribu kutuliza hali.
MASHIRIKA


