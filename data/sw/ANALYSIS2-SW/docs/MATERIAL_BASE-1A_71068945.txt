
Polo atoroka baada ya kunaswa akikata mkia wa ng'ombe
KWANZONZO, MACHAKOS JOMBI wa hapa alitoroka nyumbani baada ya kufumaniwa akikata mkia wa ng'ombe wa jirani yake usiku wa manane.
Inadaiwa kuwa jamaa alikuwa akitumia mikia hiyo kwa shughuli za uchawi. Kulingana na mdokezi, wakazi walikuwa wakilalamika ngombe wao walikuwa wakikatwa mikia usiku wa manane.
Walipiga ripoti katika ofisi ya naibu wa chifu na akaamua kuandaa baraza kujadili suala hilo.
Inasemekana kwamba naibu wa chifu aliwapa wakazi hao vijikaratasi ili waandike kisiri waliyeshuku alihusika na kioja hicho. Ajabu ni kuwa, kila mmoja aliandika jina la jamaa mmoja ambaye ameokoka na juhudi za kumsaka zikaanza.
"Jamaa aliposikia fununu alikuwa akitafutwa kwa tuhuma za kukata mikia ya ng'ombe wa majirani, alitokomea kusikojulika akihofia kutiwa mbaroni,'' akasema mdokezi.
NA CORNELIUS MUTISYA 


