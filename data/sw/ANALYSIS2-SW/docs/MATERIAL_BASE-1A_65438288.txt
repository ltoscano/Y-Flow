Wawekezaji wa nje waadimika soko la hisa
Dec 08, 2016

WAWEKEZAJI wa nje kwenye soko la hisa la Dar es Salaam wameendelea kuadimika baada ya ripoti za soko kuonyesha kwamba hakukuwa na mwekezaji wa nje aliyeuza wala kununua katika kipindi cha wiki nne za mwezi jana isipokuwa wiki jana. 

Ripoti zimeonyesha kwamba, kwa wiki kadhaa zilizopita wawekezaji wa ndani walilitawala soko, kwani hisa zote zilizouzwa na nyingi za kununuliwa zilikuwa ni za wawekezaji wa ndani.

Wawekezaji toka nje ya nchi walifurika kwa wingi kwenye soko mwezi Julai mpaka Septemba ambapo ripoti zinaonyesha kwamba asilimia 87 ya mauzo na manunuzi ya hisa yalitawaliwa na wao.

Kwa wiki iliyoishia Novemba 22 mwaka huu asilimia 10 ya mauzo ya hisa ilifanywa na wawekezaji wa nje ya nchi na walichangia asilimia 10 tu ya mapato ya biashara ya hisa.

Hata hivyo, kwa wiki iliyoishia Ijumaa, asilimia 47.06 ya mapato yaliyopatikana kutokana na ununuzi wa hisa ilitokana na wawekezaji wa ndani.

Hata hivyo, kwa wiki nzima ya jana, hakuna mwekezaji wan je aliyeuza hisa zake kwenye soko la hisa, hali inayoonyesha kwamba bado wengi wao wana ukwasi ama mazingira ya sasa hayatoi motisha kwa wao kuuza hisa hizo.

Wawekezaji kutoka nje ndio wanaongoza kwa umiliki wa hisa kwenye soko la hisa la inakadiriwa kuwa ni watanzania 100,000 tu ndio wanaoshiriki kwenye biashara ya masoko ya mitaji.

Eunice Kinabo, afisa wa soko la hisa (DSE) ameliambia Raia Mwema kwamba pamoja na kuadimika kwa wawekezaji wa nje, hali hii haina madhara yoyote kwenye soko.

“Wakati mwingine huenda wawekezaji toka nje hawana shida ya kifedha hali ambayo ingewalazimisha kuuza hisa zao, ama wamewekeza maeneo mengine ambayo siyo ya hisa kupanua wigo wao wa uwekezaji,” alisema.

Hali hii inaonyesha kwamba wawekezaji wengi walikimbilia kwenye hati fungani za serikali ambazo zilinunuliwa kwa ziada ya asilimia 33 wiki jana.

Hata hivyo, Kinabo alisema hawezi kujua kwa haraka sababu nyingine iliyowakimbiza wawekezaji mpaka itakapojulikana wametoka nchi ipi.

“Unajua wawekezaji wengi wiki jana walikimbilia kwenye hatu fungani za serikali kwani huo ni uwekezaji ambao hauna hatari za kibisara,” alisema.

Tofauti na hisa ambazo zina hatari ya kushuka bei pale kampuni husika itakapofanya vibaya kibiashara, hati fungani ni eneo ambalo hukimbiliwa na wawekezaji kwa sababu sio rahisi serikali kushindwa kulipa.

Taarifa ya soko la hisa imeonyesha kwamba idadi ya mauzo kwa mwezi Novemba iliongezeka kwa asilimia 47 hadi kufikia shilingi bilioni 44.4 kutoka shilingi bilioni 45.7 kwa mwezi Oktoba.

Idadi ya hisa zilizouzwa na kununuliwa kwa wiki iliyopita kwa mujibu wa Kinabo iliongezeka mara mbili hadi kufikia 262,598 kutoka hisa 101,809 kwa wiki iliyoishia Desemba 2.

Hata hivyo, pamoja na kuongezeka kwa idadi ya hisa zilizofanyiwa biashara, mauzo yalishuka hadi kufikia shilingi milioni 200.

Ripoti ya mauzo ya hati fungani ya miaka mitano ya Benki Kuu iliyouzwa hivi karibuni ilionyesha kwamba maombi ya kiasi cha shilingi bilioni 113 yalipokelewa na dhidi ya mahitaji ya shilingi bilioni 105.

Hata hivyo, pamoja na kuwa na maombo mengi zaidi ya mahitaji, benki kuu ilikubali maombi yenye thamani ya shilingi bilioni 60.32 na kufanya bilioni zaidi ya 70 kurudishwa kwa wawekezaji.

Leo, benki Kuu ya Tanzania inatarajia kuuza hati fungani ya miaka 15.

Mchambuzi wa soko amebainisha kwamba kuadimika kwa wawekezaji wa nje kwenye soko la hisa ni ishara ya kwamba wengi wao sasa wanasubiri hisa za kampuni za simu ambazo moja tayari imeshatuma maombi ya kuuza asilimia 25 ya hisa zake.


