
Mwananchi anavyobebeshwa kodi 12 za bei ya petroli nchini
Elias Msuya, Mwananchi
Dar es Salaam. Mzigo wa kodi 12 zinazotozwa na mamlaka mbalimbali, ikiwamo Mamlaka ya Mapato Tanzania (TRA), ndiyo sababu kuu ya bei ya dizeli na petroli kuendelea kuwa juu nchini licha ya kushuka kwenye soko la dunia.
Mamlaka ya Udhibiti wa Huduma ya Nishati na Maji (Ewura) kesho itatangaza bei mpya za nishati hiyo, ikiwa ni utaratibu wake wa kila mwezi kuweka bei elekezi kwa kuzingatia hali ilivyokuwa kwenye soko la dunia katika kipindi cha miezi mitatu iliyopita wakati shehena iliyoko sokoni kwa sasa ilipokuwa inaagizwa.
Mbali na bei ya mafuta kwenye soko la dunia, Ewura hukokotoa bei kwa kuzingatia gharama kama za usafirishaji na mchango wa nishati hiyo kwenye sekta nyingine.
Ofisa habari wa Ewura, Titus Kaguo aliliambia Mwananchi kwamba ukokotoaji wa bei ya mafuta kwa soko la ndani huzingatia mambo mengi hasa kodi na tozo mbalimbali na kwamba kwa kiasi kikubwa kinachoongeza bei ni tozo na kodi za Serikali.
Mitandao inaonyesha kuwa bei ya mafuta ghafi katika soko la dunia imekuwa ikishuka kwa kasi na hivyo kutoa unafuu wa bei katika masoko ya ndani ya nchi mbalimbali.
Kushuka kwa bei kumeshuhudiwa tangu Januari 2009 na katika miaka ya hivi karibuni tangu Septemba 2014 mafuta ghafi yalipokuwa yakiuzwa Dola za Marekani 115 kwa pipa hadi kuwa chini ya Dola 40 Januari mwaka huu ikiwa na maana bei imeporomoka kwa zaidi ya Dola 60.
Hata hivyo, bei ya petroli nchini ilishuka kutoka Sh2,267 Septemba 2014 hadi kufikia Sh1,898 Januari 2016 ikiwa ni pungufu kwa Sh369 kwa lita na bei ya dizeli ilishuka kutoka kiwango cha juu zaidi cha Sh2,149 Aprili 2014 hadi kufikia Sh1,747 Januari 2016 ikiwa imepungua kwa Sh402 kwa lita.
Alipoulizwa hivi karibuni kuhusu ukokotoaji wa bei za mafuta nchini, mkurugenzi mkuu wa Ewura, Felix Ngamlagosi alianza kuzungumzia bei katika soko la dunia.
“Bei zinazoonyeshwa kwenye mitandao mbalimbali ni za mafuta ghafi ambayo yakisafishwa hutoa petroli, dizeli, mafuta ya taa na ndege, gesi ya kupikia, oil na lami. Ewura inaweka bei hizi kwa kuangalia bei halisi ya mafuta yaliyosafishwa na si mafuta ghafi,” alisema Ngalamgosi.
Pamoja na ufafanuzi huo wa Ngamlagosi, uchunguzi wa Mwananchi umebaini kuwa bei ya dizeli, petroli na mafuta ya taa ingeweza kuwa chini zaidi kama ungepunguzwa mzigo wa kodi zinazotozwa kwenye nishati hiyo.
Bei ya mafuta kabla ya Kodi ya Ongezeko la Thamani (VAT) ni Sh607.46 kwa petroli, Sh520.79 (dizeli), na Sh544.32 kwa mafuta ya taa.
Kwa mujibu wa uchunguzi huo, kinachosababisha petroli kuuzwa Sh1728 kwa lita, dizeli Sh1,516, na mafuta ya taa Sh1516 ni mzigo wa kodi za TRA pamoja na tozo nyingine.
Mfanyabiashara mmoja mwanachama wa Chama cha Wauzaji Mafuta wa Rejareja (Tapsoa) aliiambia Mwananchi kwamba Serikali ingepunguza kodi na ushuru, mafuta yangeweza kuuzwa hata chini ya Sh1,000.
“Kinachosababisha bei kuwa kubwa ni mzigo wa kodi. Huwezi kuamini bei ya mafuta kabla ya kodi ya VAT na kabla ya kodi nyingine ni Sh500,” alisema. “Hebu fikiria tunakatwa kodi kwa ajili ya maendeleo ya reli, sisi na reli wapi na wapi? Hivi inaingia akilini kweli?”
alisema mfanyabiashara huyo aliyeomba asitajwe jina.
Mwenendo wa bei Taarifa za Ewura zinaonyesha kuwa wakati wa mtikisiko wa uchumi duniani mwaka 2008, bei ya mafuta katika soko la dunia ilipanda hadi kuathiri soko la ndani. Hadi mwishoni mwa 2008 bei ya petroli kwa lita ilifikia Sh2,200, lakini Ewura ilifanikiwa kudhibiti na kupunguza hadi Sh1140 Januari 2009.
Mwaka 2010 Ewura ilipoingia mkataba na kampuni ya Global Fluids International S.A. (GFI) ili iweke vinasaba, iliongezwa tozo ili kufidia gharama.
Pia, Serikali ilipounda wakala wa kusimamia uagizaji mafuta kwa jumla (PIC) ilipendekezwa tozo kwa ajili ya kugharimia. Tozo hizi zote zinajumuishwa kwenye bei ya mafuta na hivyo mwananchi kujikuta akibeba mzigo mkubwa. Tozo hizo ni mbali na gharama zinazoambatana na uagizaji mafuta hayo hapa nchini kama vile usafirishaji, faida za waagizaji mafuta, kodi za Serikali, gharama za bandari na tozo za mamlaka mbalimbali. Kodi na tozo Mafuta yakishapakuliwa Bandari ya Dar es Salaam hukatwa gharama za bandari (CIF) ambazo ni Sh60.15 kwa petroli, Sh59.33 kwa dizeli na Sh77.11 kwa mafuta ya taa. Mpaka hapo mafuta huwa yanauzwa lita moja ya petroli 667.61, dizeli 580.12 na mafuta ya taa Sh 621.43. 


