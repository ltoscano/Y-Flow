
KIGOGO POLISI APIGWA RISASI

July 31, 2016

Askari mgambo ameuawa, huku Mkuu wa Kituo cha Polisi Songe kilichopo Makao Makuu ya Wilaya ya Kilindi Mkoani Tanga, Edward Lusekelo, akipigwa risasi kwenye mbavu na mkononi baada ya kutokea vurugu kati ya wananchi na askari. Akizungumza na mwandishi wa habari hizi jana Kamanda wa Polisi Mkoa wa Tanga, Constatine Masawe, alisema tukio hilo lilitokea Kata ya Lwande ambapo mgambo huyo Mbwana Mgonje aliuawa kwa kushambuliwa kwa mapanga na kundi la wananchi waliokuwa wanapinga mwenzao kulipishwa ushuru wa kijiji. “Wananchi wa Kijiji cha Lwande wamemuua mgambo, Salum Mgonje, baada ya kushambuliwa kwa mapanga na kundi la wananchi waliokuwa wanapinga mfanyabiashara kukamatwa kwa kutolipa ushuru wa zao la iliki na Serikali ya kijiji,” alisema. “Mfanyabiashara huyo alinunua iliki hiyo kijiji cha Lulago kilichopo kata hiyo, lakini baada ya kukataa kulipa ushuru huo walitumwa mgambo ili kwenda kumlazimisha alipe, ndipo wananchi hao wakamkata mapanga mtu huyo na kufariki,” alisema Masawe. Masawe alisema mara baada ya kutokea kwa tukio hilo, askari polisi walifika juzi Oktoba 23 kwenye kijiji hicho, lakini bila kutarajia walishambuliwa kwa risasi na wananchi hao. Katika tukio hilo walimjeruhi kwa kumpiga risasi ya mbavuni na mkononi Lusekelo ambaye kwa sasa amelazwa kwenye Hospitali ya Rufaa ya Bombo jijini Tanga. Masawe alisema watu wengine waliojeruhiwa kwenye vurugu hizo ni mgambo mmoja na Ofisa Mtendaji wa Kata ya Lwande. Na watu wanne wamekamatwa kutokana na tukio hilo na uchunguzi unaendelea. Masawe alipoulizwa kama watu hao ni magaidi na walikuwa wanajifunza mbinu za kivita msituni, alikanusha jambo hilo, huku akitanabahisha kuwa itajulikana kwenye upelelezi, lakini mpaka sasa inafahamika waliofanya hivyo ni wananchi wa kawaida. “Kujua kama hao walikuwa ni watu wenye imani kali ya dini ama ni magaidi itajulikana baadaye baada ya upelelezi, lakini mpaka sasa hakuna kitu kinachoonesha kama kuna kitu kama hicho,” alisema Masawe. Masawe alisema huo ni mfululizo wa matukio ya askari kushambuliwa, kwani Oktoba 17, mwaka huu saa 4.30 usiku Ofisa Upelelezi wa Wilaya ya Lushoto, Frank Oforo, alishambuliwa na wananchi kwa kukatwa mapanga manne kichwani kwenye kijiji cha Viti, kata ya Shume. Ni baada ya yeye na wenzake kwenda kijijini hapo kwa nia ya kumkamata mtu aliyevunja amri ya kuitwa mahakamani, Mohamed Hamis kutokana na mgogoro wa mashamba. Alisema baada ya kuona anashambuliwa kwa mapanga alitoa bastola yake na kuwarushia risasi wananchi na kumuua Hamis Seif, huku Athman Abdallah akijeruhiwa na kulazwa kwenye Hospitali ya Wilaya ya Lushoto na Oforo amelazwa kwenye Hospitali ya Bombo jijini Tanga. Masawe alisema katika tukio jingine Oktoba 16 muda wa jioni, askari kwenye kambi ya Maramba JKT iliyopo wilayani Mkinga Alquine Raymond, alipigwa na kuvunjwa miguu na wananchi akiwa mitaani. Ni baada ya kumalizika kwa mchezo kati ya timu ya jeshi na ile ya Raia mjini Maramba.


