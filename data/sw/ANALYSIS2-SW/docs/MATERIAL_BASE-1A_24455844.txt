
Matumaini yapo Utalii kufufuka
AKATI Rais Uhuru Kenyatta alipofanya mabadiliko kwenye baraza lake la mawaziri mwishoni mwa mwaka uliopita, mabadiliko yaliyofanywa katika Wizara ya Utalii ndio yalivutia maoni na sifa tele kutoka kwa idadi kubwa ya Wakenya.
Wananchi pamoja na wawekezaji katika sekta ya utalii walijitokeza kusifu kuchaguliwa kwa Bw Najib Balala kuwa waziri wa Utalii, baada yake kuhudumu kama waziri wa Madini tangu Muungano wa Jubilee ulipounda serikali mwaka wa 2013.
Hii ni kutokana na mafanikio yaliyoshuhudiwa wakati Bw Balala alipokuwa waziri wa utalii katika serikali ya Rais Mstaafu Mwai Kibaki.
Kwa majuma mawili sasa, Bw Balala amekuwa akiendeleza shughuli zinazolenga kuinua sekta hiyo ambayo imetatizika kwa muda mrefu kutokana na mashambulio ya kigaidi ambayo hutekelezwa na kundi la kigaidi la AlShabaab.
Miradi yake imeleta matumaini mengi kwa wawekezaji wa utalii hasa katika eneo la Pwani ambako ni kitovu cha utalii humu nchini.
Leo, Bw Balala anatarajiwa kuzindua kampeni kubwa ya kutangaza vivutio vya utalii katika Pwani kwa kurejesha kasa baharini Watamu, kaunti ya Kilifi.
Wakati Bw Balala atakapokuwa akirejesha kasa huyo katika bahari, tukio hilo litaangaziwa kote ulimweguni ambapo watazamaji watajionea kwa njia ya mtandao.
Mji wa Watamu katika Kaunti ya Kilifi ambao umepata sifa tele kote u l imwe n g u n i , kutokana na fuo za bahari za kupendeza, ndio utatumika kwa sherehe hiyo ambayo inalenga kuvutia watalii kutoka humu nchini na wa kutoka nchi za nje.
Bw Balala alisema sherehe hiyo ya kurejesha kasa katika bahari ni tukio la kuvutia, akiongeza kuwa litaweza kuvutia watalii katika maeneo ya Pwani ambayo yamekuwa yakikumbwa na upungufu mkubwa wa watalii.
"Tunataka kutumia sherehe hii muhimu kuangazia viumbe katika bahari, fuo zetu za kupendeza, maeneo ambayo watu wanaweza kupiga mbizi baharini na michezo mbalimbali ambayo hufanyika baharini," Bw Balala akasema.
"Mbali na mandhari za kuW fanya mabadiliko vutia Pwani, watalii vile vile wanaweza kutembelea mbuga za wanyama za Tsavo Mashariki na Magharibi kwenda kujionea wanyama pori," Waziri akasema.
Meneja wa Mauzo wa hoteli ya Turtle Bay Beach Club, Watamu, Bi Sabine Pruss alisema kuwa mji wa Watamu umejipatia sifa kwa kuhifadhi mazingira ya bahari na kasa. 
Bi Pruss alisema hoteli hiyo hivi majuzi ilijipatia tuzo ya kimataifa kutokana na kutunza fuo za bahari na uhifadhi wa maneo ambayo kaza hutaga mayai.
"Ni muhimu kwa wakazi wa Pwani na wamiliki wa hoteli kutunza mazingira ya bahari kwani ndiyo kivutio kikubwa cha watalii," Bi Pruss akasema.
Bi Pruss alisema hoteli hiyo huwa inatekeleza kampeni za kuokota taka katika ufuo wa bahari kwa kuhusisha wanafunzi na wakazi wa Watamu.
Mji wa Watamu vile vile umejaliwa na mbuga ya viumbe wa bahari ikiwa pamoja na samaki aina mbali mbali.
Hoteli katika mji huo huvutia watalii kutoka Uingereza, Italia na Ujerumani na pia watalii kutoka humu nchini.
Ili kuinua sekta ya utalii nchini, Hazina Ya Utalii (TF) ilifadhili Bodi ya Utalii (KTB) kwa kiasi cha Sh400 milioni ambazo zitatumika kwa kampeni za kuvutia watalii humu nchini.
Afisa Mkuu wa TF, Bw Joseph Cherutoi alisema fedha hizo zitatumika kwa kutangaza Kenya katika masoko ya utalii ya kimataifa na vile vile kampeni za kuwahimiza Wakenya watembelee nchi yao.
Katika mwaka huu wa fedha, alisema, hazina ya TF imetenga Sh400 milioni ambapo kiasi cha Sh260 milioni kimewahi kukabidhiwa kwa bodi ya KTB.
Akiongea na Taifa Jumapili katika hoteli ya EnglishPoint Marina, Mombasa, Bw Cherutoi alisema kuwa ufadhili huo utaweza kusaidia KTB kufanya mauzo katika masoko ya Uingereza, Ujerumani, Ufaransa na Italia ili kuvutia watalii zaidi kutoka Ulaya.
Bw Cherutoi aliarifu kuwa KTB vile vile itafanya mauzo katika masoko yanayoinukia ya China, India na nchi za Mashariki ya Kati.
Bodi hiyo, alisema, itaendeleza kampeni za kuvutia Wakenya kutembea nchini yao katika harakati za kufufua utalii.
Mnamo Jumatano wiki iliyopita, Bw Balala, alizindua kampeni nyingine ya kipekee inayolenga kuimarisha utalii wa Kenya.
Kampeni hiyo inayoendelezwa kwa njia ya SMS inalenga kuwavutia watalii walio raia wa Kenya katika sehemu mbalimbali za nchi.
Kampeni hiyo inatekelezwa kutokana na ushirikiano wa KTB na Kampuni ya Safaricom ambayo ina wateja wengi kutoka humu nchini.
Mpango huo unatekelezwa kwa kiasi cha Sh30 milioni huku KTB ikitarajiwa kujipatia Sh17 milioni ambazo pia zitatumika kwa kampeni za kuvutia watalii.
Bw Cherutoi aliunga mkono kampeni hiyo ya ujumbe mfupi wa simu ya mkono akisema kuwa Wakenya wengi wataweza kufahamishwa kuhusu vivutio vya utalii katika maeneo mbalimbali nchini.
"Watalii kutoka humu nchini ni muhimu kwa kuimarisha sekta ya utalii kwani wanaweza kutalii wakati wowote ikilinganishwa na watalii kutoka ng'ambo ambao huja hapa wakati wa msimu wa baridi kali katika nchi za Magharibi," Bw Cherutoi akasema.
Mkurugenzi Mkuu wa KTB, Bw Muriithi Ndegwa alisema kuwa Wakenya ambao watashiriki katika kampeni hiyo wataweza kujishindia tuzo mbalimbali ambazo ni pamoja na likizo zitakazofadhiliwa na KTB.
Bw Ndegwa alisema Wakenya watakaoshiriki katika kampeni hiyo wataweza kujishindia likizo katika hoteli za Pwani ama likizo katika kambi zilizo katika mbuga za wanyama.
"Kampeni hii ya SMS inalenga kuwafahamisha Wakenya kuhusu vivutio vipatikanavyo humu nchini ili watalii wa humu nchini watembelee nchi yao na kujivinjari," Bw Ndegwa akasema.
Mwenyekiti wa Chama cha Utalii Pwani ya Kenya (KCTA), Bw Mohamed Hersi aliunga mkono mpango huo akisema kuwa utaweza kuvutia Wakenya kutembea sehemu mbali mbali za nchi kujipumzisdha na kujionea mambo mbali mbali ya kuvutia.
Bw Hersi alisema katika kipindi cha miaka miwili, hoteli katika maeneo ya Pwani zimekuwa zikitegemea watalii kutoka humu nchini.
"Wakati umefika kwa wawekezaji katika sekta ya utalii kujali watalii kutoka humu nchini kwani kama si hao, hoteli nyingi zingefungwa kutokana na uhaba wa wageni," Bw Hersi akasema.


