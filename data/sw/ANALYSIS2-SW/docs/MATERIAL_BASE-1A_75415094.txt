
24 Stars waitwa kuivaa Ethiopia

Imeandikwa na Abushehe Nondo, Maelezo

Imechapishwa: 30 Septemba 2016

KOCHA Mkuu wa timu ya soka ya Taifa, Taifa Stars, Charles Mkwasa ametaja majina ya wachezaji 24 watakaounda kikosi kitakachocheza mechi ya kirafiki na Ethiopia. 

Mechi hiyo inatarajiwa kufanyika Oktoba 8 mjini Addis Ababa, Ethiopia. Timu hizo zote ni wanachama wa Baraza la Vyama vya Soka Afrika Mashariki na Kati (Ceacafa).
Akizungumza Dar es Salaam jana, Mkwasa alisema kikosi hicho kitaingia kambini keshokutwa kabla ya kuanza kazi rasmi siku inayofuata ikiwa ni baada ya michezo ya Ligi Kuu Tanzania Bara ya mwishoni mwa wiki hii ambako Mwadui itacheza na Azam huku Mbao ikimenyana na JKT Ruvu.
Kikosi kamili kilichoitwa ni Makipa: Deogratius Munishi (Yanga), Said Kipao (JKT) Ruvu na Aishi Manula (Azam FC). Mabeki: Shomari Kapombe, David Mwantika (Azam FC), Juma Abdul, Vicent Andrew, Mwinyi Haji (Yanga) Mohamed Hussein (Simba SC) na James Josephat (Prisons).
Viungo wa Kati: Himid Mao (Azam FC), Mohammed Ibrahim, Jonas Mkude na Mzamiru Yassin (Simba SC). Viungo wa Pembeni: Shiza Kichuya, Jamal Mnyate (Simba SC), Simon Msuva, Juma Mahadhi (Yanga) na Hassan Kabunda (Mwadui FC).
Washambuliaji: Ibrahim Ajib (Simba SC), John Bocco (Azam FC), Mbwana Samatta (CK Genk-Ubelgiji), Elius Maguli (Oman) na Thomas Ulimwengu (TP Mazembe Congo).
Mechi hiyo ni faida kwa Tanzania kama itashinda ili ipande kwenye viwango vya ubora wa Fifa ambapo Tanzania inashika nafasi ya 132 huku Ethiopia ikishika nafasi ya 126.


