

NA MWANDISHI WETU, DAR ES SALAAM
KWA miaka ya hivi karibuni kumekuwepo na malalamiko toka kwa wazazi,wadau,wanafunzi na hata serikali juu ya ufaulu usioridhisha wa wanafunzi wa kidato cha nne.
Ufaulu huu usioridhisha unakaribia kukubalika katika jamii ya kitanzania kwani sababu zilizotolewa ni nyingi na hakuna dalili kuwa zinafanyiwa kazi.
Awali kulikuwa na viwango vinavyoeleweka katika ufaulu na hivyo mwanafunzi aliyepata chini ya hapo alihesabika kuwa amefeli na hakukuwa na namna nyingine zaidi ya kurudia darasa au kwenda shule za binafsi.
Lakini pia kabla ya kufikia hatua ya kufanya mtihani wa darasa la saba kila mwalimu mkuu na walimu wote wa darasa husika walifanya kila wawezalo kuhakikisha wanafunzi wanafaulu.
Wajinga walikuwepo hata wasiojua kusoma na kuandika lakini walimu bado walikuwa na idadi kamili ya wanafunzi wao wanaowategemea katika mwaka huo.
Hali hii ilianza kubadilika taratibu kuanzia mwaka 1995 zilipoanza kujengwa shule za sekondari katika maeneo ya vijijini na mitaani maarufu kama “shule za kata”.
Msisitizo wa ujenzi wa shule hizo ulishika kasi mwaka 2005 ambapo shule nyingi zilijengwa na idadi ya wanafunzi wanaochaguliwa kuingia kidato cha kwanza ikaongezeka kwa zaidi ya asilimia 200.
Hapa ndipo neno ‘kufaulu’ lilibadilishwa na kuwa ‘kuchaguliwa’.
Kuna tofauti kati ya kufaulu na kuchaguliwa; anayefaulu ni lazima afikie viwango vilivyowekwa kwa mujibu wa matakwa ya hatua husika.
Kufaulu ni lazima ufanye kazi ya ziada badala ya kusubiri rehema za Mwenyezi Mungu. Tunapokuja kwenye neno kuchaguliwa; hapa kuna bahati, rehema za Mungu, mahitaji na kadhalika.
Hapo ndipo kiwango chetu cha kufaulu kilipoanza kuporomoka kwani wanafunzi wanachaguliwa kujaza nafasi zilizopo hata kama hawakufaulu.
Ujenzi wa shule za kata ulikuwa ni mpango mzuri lakini yapo maswali mengi ya kujiuliza. Moja ya maswali hayo ni kwa nini hatukujenga shule kulingana na mahitaji ya ufaulu?
Lakini pia ni kwa nini tunawachukua wanafunzi wanaochaguliwa badala ya wanaofaulu?
Ukweli ni kuwa ufaulu haujapungua na wala idadi ya wanaofeli haijaongezeka kwani idadi ya waliokuwa wanafaulu mwaka 1994 ni sawa na waliofaulu mwaka 2014. Tofauti iliyopo kati ya mwaka 1995 na 2014 ni idadi tu ya watahiniwa ambao ndiyo hao wanaochaguliwa bila kufaulu.
Nionavyo mimi wanafunzi hawajafeli kwa sababu hawajawahi kufaulu mahala popote.
Labda nitoe mfano kidogo unaonihusu mimi.
Machi mwaka 2011 nikiwa mwalimu katika moja ya shule hapa Dar es Salaam tuliwaandikia barua wazazi na walezi wote kuwa yeyote ambaye mtoto wake alichaguliwa na hajaripoti shule afike shuleni na mtoto wake au kama ameamua kumpeleka shule binafsi afike na uthibitisho vinginevyo atashtakiwa kwa mujibu wa sharia.
Mzee mmoja mwenye umri zaidi ya miaka 60 alifika shuleni akiwa na mjukuu wake ambaye alichaguliwa kujiunga na shule yetu lakini alikuwa hajaripoti.
Mzee huyo alijitambulisha mbele yetu tukiwa walimu watatu na akauliza mara tatu kutaka kuthibitisha kama kweli sisi ni walimu.
Tukamjibu sisi ni walimu, akatuuliza kama kweli tumesoma tukamjibu kuwa tumesoma.


