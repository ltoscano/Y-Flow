
Tanzania kuuza umeme nje
Jul 17, 2013

TANZANIA itaanza kuuza umeme katika nchi za nje kuanzia mwishoni mwa mwakani kutokana na ziada ya umeme utakaokuwa ukizalishwa nchini kwa kutumia gesi asilia.

Katika kipindi cha miaka minne ijayo, mauzo ya umeme yatafikia kiwango cha 1,800 utakaozalishwa kwa kutumia malighafi ya gesi asilia kutoka Mtwara na Songosongo.

Habari hizo njema kwa uchumi wa nchi, ziliwekwa wazi jana na Waziri wa Nishati na Madini, Profesa Sospeter Muhongo, wakati wa hafla ya kusaini mkataba wa makubaliano ya awali (MoU), baina ya Shirika la Ugavi wa Umeme (Tanesco) na Kampuni ya Umeme ya Shanghai ya China Shanghai Electric Co. Ltd, inayojulikana kwa kifupi kwa jina la CPI, iliyofanyika makao makuu ya wizara hiyo jijini Dar es Salaam.

Akizungumza na waandishi wa habari mara baada ya kusainiwa kwa mkataba huo, Profesa Muhongo alisema kuanzia mwaka kesho, Tanzania itaanza kuuza nje kiasi cha megawati 500 za umeme. Aidha, alisema kiasi hicho cha umeme kitakachouzwa nje kitapanda hadi kufikia megawati 1500 mwaka 2015, malengo ya nchi yakiwa ni kuuza nje kiasi cha megawati 1800 ifikapo mwaka 2016.

Mkataba huo wa MoU kati ya Tanesco na kampuni hiyo ya China, ulitiwa sahihi jana na Kaimu Mkurugenzi Mtendaji wa Tanesco, Felchesmi Mramba na Rais wa CPI, Lu Qizhov, ukishuhudiwa na Waziri Profesa Muhongo kwa niaba ya Serikali ya Tanzania na Balozi wa China nchini, Lu Youqing, kwa niaba ya Serikali ya China.

Mkataba unahusu ujenzi wa mitambo ya kuzalisha umeme wa megawati 600 katika eneo la Kinyerezi, Dar es Salaam, mradi uliopewa jina la Kinyerezi 111, na umeme huo utaanza kuzalishwa mara tu ujenzi wa bomba la gesi kutoka Mtwara hadi Dar es Salaam utakapokamilika.

Profesa Muhongo alisema kampuni hiyo ya Kichina, ambayo imeelezwa kuwa na uzoefu wa kufua umeme kwa zaidi ya miaka 40, imepanga kuwekeza kiasi cha dola za Kimarekani milioni 300, sawa na karibu Sh bilioni 480.

Lengo la Serikali ni kuzalisha umeme kiasi cha megawati 2,780 hadi kufikia mwaka 2015, kutoka megawati chini ya 100 zinazozalishwa kwa sasa, hali itakayoiwezesha Serikali ya Tanzania kuuza umeme nje na kuliingizia taifa kipato.

Kampuni kutoka China ndiyo pia iliyopewa kazi na Serikali ya kujenga bomba la gesi kutoka Mtwara hadi Dar es Salaam, na tayari vifaa vya mradi huo, ikiwa ni pamoja na mabomba hayo yenye upana wa inchi 36, vimekwishawasili nchini.

Huu ni mkataba wa pili wa kuzalisha umeme wa megawati 600 kutokana na gesi baada ya mkataba wa kwanza wa kuzalisha kiasi hicho cha umeme kusainiwa baina ya Tanesco na muungano wa kampuni za Symbion na General Electric (GE), ambazo zitajenga mitambo yake mkoani Mtwara, na hivyo kuiwezesha Tanesco kupata megawati 1,200 zinazotokana na miradi hiyo miwili tu.


