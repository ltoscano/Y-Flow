
Msimu wa sikuu unavyotoa fursa ya biashara kwa bidhaa za teknolojia
Msimu wa sikukuu umewadia. Kama kawaida huu ni wakati ambao marafiki, ndugu na jamaa hununuliana zawadi ikiwa ni moja ya utamaduni wa ukarimu na kupongezana kwa Mungu kutujalia kufika mwisho wa mwaka tukiwa salama.
Miaka ya nyuma sehemu kubwa ya zawadi zilikuwa ni mazao ya kilimo na mifugo kama mbuzi, kuku au ng'ombe. Ulikuwa ni ufahari na hadi sasa inabaki kuwa alama ya utajiri tulio nao katika mila na tamaduni nyingi nchini.
Hata hivyo, mabadiliko ya teknolojia na ukuaji wa miji yameingiza aina mpya ya zawadi: vifaa vya elektroniki.
Wengi wanapenda kununua vifaa hivyo kwa ajili ya zawadi kutokana na umuhimu wake katika dunia ya sasa.
Miongoni mwa bidhaa zinazopendwa zaidi ni simu, tabiti, saa za mkononi na ukutani, wanasesere, taa za rangi na nakshi kwa ajili ya mapambo, kompyuta mpakato, king'amuzi, `games' (vifaa vya michezo), redio, spika za masikioni au televisheni.
Vifaa hivi vinaweza kuwa zawadi kwa rika zote. Hazibagui. Wazee tunaona wanapatiwa simu za kisasa ambazo bibi yangu huita "za kupapasa." Hata kama ni teknolojia mpya kwao, `wanapambana' nazo na kuzizoea.
Watoto wanapatiwa wanasesere au vifaa vya michezo vya kielektroniki. Vijana wa umri wa kati ambao wapo vyuoni au shuleni huenda wakapatiwa kompyuta mpakato, kifaa cha kuwekea taarifa (flash disk) au spika za masikioni.
Mahitaji haya ya zawadi ni fursa kwa wafanyabiashara wa vifaa hivyo. Kadri miaka inavyokwenda zawadi hizo nazo zinazid kuwa maarufu. Kampuni za huduma za simu zimeshaona fursa hiyo na kutoa punguzo la bei kwa wateja.
Yapo pia baadhi ya maduka ya vifaa yanatoa ofa hizo. Orodha ya vifaa hivyo vya elektroniki vinavyowekwa kwenye ofa inazidi kuongezeka.
Hii ina maanisha nini kwa wananchi wa kawaida? Kwa kuwa msimu kama huu unatarajiwa kila mwaka, ni vyema wananchi wakainisha aina ya vifaa wanavyohitaji na kubajeti ili wavinunue kwa bei nafuu. Punguzo la asilimia 10 au 15 ni nafuu kubwa hasa kwa wananchi. Hii pia inawasaidia wajasirimali. 
Jambo la msingi hapa ni kuhakikisha mfanyabiashara husika anabaini misimu ya sikukuu au maonyesho yanayohusisha punguzo la bei ili afanye ununuzi huo vyema.
Fursa za punguzo la bei haliwapi faida tu wanunuzi. Wafanyabiashara nao wanatakiwa kutumia msimu huo kuuza bidhaa zao.
Wajasiriamali wa bidhaa za kielektroniki kama mashine zinazotumiwa na viwanda vidogo vidogo au watengenezaji wa programu za kompyuta nao wanafaa kutoa punguzo ili wapate wateja wengi.
Pia, hii ni fursa kwa wajasiriamali hao kubuni vifaa rahisi ambavyo vinaweza kuwa zawadi nzuri msimu huu wa sikukuu badala ya kutumia bidhaa zilizoingizwa kutoka nje.
Naiona fursa hapa. Jaribu kufikiria wachonga vinyago au wasuka urembo wa mikeka wakiweka nakshi za kielektroniki katika kazi zao itakuwaje.
Mfano, kinyago kikachongwa vyema na kuwekewa kama sehemu maalumu ya kuweka simu ya mezani ofisini au nyumbani, unafikiri mtu akipatiwa zawadi hawezi kufurahia?
Mimi siyo mchongaji ila naiona fursa hapo ambayo inaweza kufanywa kwa ushirika baina ya wajasiriamali wa vifaa vya asili na wale wanaojihusisha na teknolojia ya habari na mawasiliano (Tehama).
Zipo fursa nyingi zaidi ya mfano huo ambazo zinaweza kutengenezwa na kuwa zawadi nzuri wakati wa msimu wa sikukuu. Hi isiyo itachochea ukuaji wa teknolojia nchini bali itapunguza utegemezi wa bidhaa za nje ambazo zimekuwa zikiuzwa kwa bei chee na kukatisha tamaa wajasiriamali wa ndani.
Lakini kuzalisha bidhaa hizo tu haitoshi. Wafanyabiashara wabunifu wanaweza wakabuni halafu Wa tanzania tukashindwa kununua.
Ni lazima hii iende sanjari na kubadili fikra, kilio changu cha kila siku.
Kama tukibadili fikra tutashinda. Hata wakati tukibadili fikra, wajasirimali wetu nao wajiongeze katika ubora wa bidhaa zao ili kuwe na thamani ya fedha.
Hii itafanya wajasiriamali na wananchi wajivunie bidhaa au huduma za nyumbani. Hakuna jambo linalotia faraja kuona watu wa nchi nyingine wanakuja kununua bidhaa za kiteknolojia nchini.
Wenzetu wa Kenya wanajitahidi katika suala hili na nchi yao inafahamika duniani kuwa inakua kwa kasi katika uvumbuzi wa teknolojia na baadhi ya bidhaa zao zinauzwa barani Afrika. Jambo hili la kutumia msimu wa sikukuu kufanya biashara lapaswa kuwekwa kipaumbele mwakani kwa pande zote mbili yaani wanunuzi na wafanyabiashara.
Siku zote, fursa hazimfuati mtu ila mtu anafuata fursa. Ukitaka fursa ikufuate miguuni sawa isubiri.


