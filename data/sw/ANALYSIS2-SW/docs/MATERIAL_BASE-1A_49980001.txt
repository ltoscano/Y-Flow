Huu ni mwaka wa Yanga lakiniâ€¦
Mar 01, 2013

WANAOFUATILIA Ligi Kuu ya Vodacom Tanzania Bara hawatopishana na kauli hii kuwa huu ni mwaka wa timu ya Yanga ya Dar es Salaam.
Baada ya kutoka katika kambi yao nchini Uturuki katika mji wa Antalya, timu hiyo imejijengea historia ya kutopoteza mchezo hata mmoja kuanzia mechi za kirafiki mpaka za ligi kuu. Hilo limeleta furaha kubwa katika kona za mitaa ya Twiga na Jangwani na kuanza kujitangazia ubingwa.
Sitaki kutofautiana na mawazo ya ubingwa kwa wapenzi wa Yanga, ila nataka kuwapa hadhari kuwa ligi mzunguko wa pili bado ni changa. Timu zinatakiwa kucheza mechi 13, mpaka sasa Yanga wamecheza mechi nne tu katika hizo.
Si vyema kujitangazia ubingwa baada ya kucheza na Azam, sikuwepo uwanjani kushuhudia mpambano huo wa Azam na Yanga uliovunja rekodi ya mapato msimu huu kwa kuingiza Sh mil 240/= ambapo mashabiki 39,315 waliingia, lakini naamini Azam hawakucheza chini ya kiwango bali ni matokeo tu ya soka kuwa lazima mshindi apatikane ama suluhu.
Vijiwe vingi vya soka kwa sasa vinazungumza kuwa mechi ngumu ya Yanga ni moja tu katika tisa zilizobaki, ni ya watani wao wa jadi Simba; lakini wakumbuke msimu huu kuna timu zina uchu wa kumaliza nafasi za juu kama wababe wa Simba Mtibwa Sugar, Kagera Sugar, Coastal Union na Ruvu Shooting.
Aidha, wakumbuke kuwa vibonde wao wa siku zote wanaowatumia kama ngazi Toto African ya Mwanza, mwaka huu wapo katika hatihati ya kushuka daraja hivyo wasitarajie pointi kutoka kwao.
Badala ya kuanza kushangilia ubingwa huku wakiwa mbele kwa pointi tatu tu juu ya Azam na pointi nane dhidi ya Simba, wafikirie kujipanga kuongeza mbio ili wawe mbali zaidi kwani Azam nao wanataka kuweka historia ya kuwa timu pekee changa kuchukua ubingwa tangu kuanzishwa kwake mwaka 2007.
Kosa hili halifanywi na klabu ya Yanga tu hata Simba nao hurudia makosa hayahaya kwa kuamini ukiwa unakuwa bingwa ukishacheza na Simba au Yanga, halafu ukicheza na timu zinazoshika nafasi ya pili ama ya tatu, bila kuzingatia kuwa hata timu nyingine zina uwezo wa kuwafunga ama kutoa suluhu.
Na hili ndilo linalorudisha nyuma soka la Tanzania, mpira wa miguu upo kiushabiki zaidi kuliko kiushindani. Tukumbuke kuna michuano ya klabu bingwa Afrika, kombe la shirikisho na michuano ya CAF. Hizi timu tatu za juu tunazozitarajia zikatuwakilishe zikianza kuwa na mawazo ya kizembe namna hii tusitegemee kufika popote.
Yanga wanashangilia ubingwa wakati imebakisha mechi dhidi ya Kagera Sugar yenye uchu wa kubaki juu, Toto African wanaotishiwa na balaa la kushuka daraja, Ruvu Shooting inayokuja kwa kasi, JKT Oljoro, Mgambo JKT yenye sifa ya kuvimbia timu kubwa.
Coastal Union iliyorudi ligi kuu kwa kasi, Polisi Morogoro iliyokalia kuti kavu, JKT Ruvu na mahasimu wao Wekundu wa Msimbazi Simba. Na katika mechi tisa ilizobakisha mechi sita watacheza nyumbani na tatu watakuwa ugenini.


