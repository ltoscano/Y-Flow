
Alichokifanya Jonesia wengine wajifunze

Imeandikwa na Grace Mkojera

Imechapishwa: 10 Desemba 2016

MWAMUZI wa soka wa kike wa kimataifa, Jonesia Rukyaa amezawadiwa gari na Shirikisho la Soka Tanzania (TFF) kama pongezi kwa kuchezesha kwa mafanikio mechi za fainali za Afrika za Wanawake zilizofanyika Cameroon hivi karibuni ambapo Nigeria iliibuka bingwa.

Rukyaa amefanya jambo hilo akiwa na uzoefu wa miaka miwili tangu apate beji ya Shirikisho la Soka la kimataifa (FIFA).
Mwamuzi huyo alipangwa kuchezesha fainali hizo kubwa kwa Afrika zilizofanyika Cameroon, ambapo alichezesha mchezo wa kutafuta mshindi wa tatu kati ya Ghana na Afrika Kusini na kwenye makundi kati ya Cameroon na Zimbabwe.
Kupata nafasi hiyo kubwa na kufanya vizuri kunaonesha dhahiri kuwa Tanzania ina waamuzi bora wa kike.
Wakati akizungumza juzi na waandishi wa habari Rukyaa alisema aliogopa siku aliyokuwa akichezesha na hata alipokuwa mezani lakini alikuwa akijua anatakiwa afanye nini katika kazi yake hiyo.
Alisema alikuwa makini kuchezesha na pia siku aliyopangwa mezani alijitahidi kwa uwezo wake kusimamia, kuchezesha kwa kuzingatia sheria 17 za soka, bila kuonyesha upendeleo wowote.
Hakika inafurahisha kuona kuwa mwamuzi huyu ameiletea sifa nchi kwani kuchezesha kwake vizuri kutafungua njia kwa wengine, baada ya kukosa nafasi hiyo kubwa kwa muda mrefu.
Kuna umuhimu mkubwa kwa waamuzi wengine wa kike na kiume kufuata nyayo zake kwa kuonesha msimamo wa kazi zao pindi wanapokuwa uwanjani pasipokuangalia sura ya mchezaji au timu.
Mwamuzi huyu alisema kuwa kuna waamuzi wengi walitolewa kwenye mashindano hayo baada ya kuvurunda na kubaki wanane waliomaliza hadi mwisho.
Hakika, kubaki kwake hadi mwisho ilikuwa ni mafanikio makubwa.
Miaka ya karibuni kumekuwa na lawama kubwa juu ya uvurugwaji wa mechi unaochangiwa na waamuzi, wengine wakishutumiwa kujihusisha kwenye vitendo vya rushwa. 
Pia, baadhi yao huchezesha kwa kufuata kelele za mashabiki uwanjani, na wengine wakionesha hofu ya kupigwa kwasababu tu timu fulani ina mashabiki wengi.
Baadhi yao wamekuwa wakilichafua jina la nchi kwa kuchezesha mechi kinyume na sheria 17 za soka, hali ambayo pengine husababishwa kutoaminiwa sio ndani tu bali hata kwenye mechi za kimataifa.
Waamuzi wakubali kujifunza na kujiwekea msimamo wa kutoyumbishwa na timu ambazo zina majina makubwa. Umakini uwanjani ndio njia pekee itakayowapa sifa.
Leo mwamuzi huyu amejitahidi kuchezesha vizuri kesho huenda nafasi ikaja kwa mwingine.
Kufanya kwake vizuri kunaweza kumpa nafasi zaidi hata kwenye mashindano ya Kombe la dunia siku zijazo.
Huenda pia bahati zikafunguka kwa wengine ambao hawajawi iwapo tu watajirekebisha na kuonesha misimamo pasipo kuangalia sura za watu watasema nini juu yake.
Rukyaa amewatoa wanawake kimasomaso na kitendo ambacho amekionesha kisimfanye akajisahau bali kuongeza umakini wa kazi yake ili hata kwa wanawake wengine wajifunze kwake.
Pia, hata TFF inahitaji pongezi kwa kuwatia moyo waamuzi wanawake na kuendelea kuwaamini kuwa wanaweza. Bila TFF ambayo imekuwa ikiwahimiza wanawake kuhudhuria mafunzo ya waamuzi, pengine wasingejua kama kuna fursa nyingi kama hizo.
Ni wazi sasa watatambua umuhimu wa kazi hiyo na kujiunga kwa wingi ili kushiriki katika maendeleo ya soka. Changamoto kwa TFF ni kuendelea kuwahimiza vijana wengi wa kike kushiriki mafunzo pindi fursa hiyo inapojitokeza, kwani waliopo bado ni wachache na tena ikiwezekana wasiishie kusomea leseni za madaraja C na B, bali kujiongeza zaidi.
Pongezi kwako Jonesia kwa ufanisi wako wa kazi.


