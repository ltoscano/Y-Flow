
Utunzaji wa taarifa mtandaoni unaleta afya kibiashara
Kila siku tunafungua akaunti zetu mtandaoni ziwe za kujisajili kimasomo, kibiashara, kwa ajili ya soga au kuhifadhi nyaraka zetu muhimu.
Sehemu kubwa ya mitandao hiyo inatuomba taarifa binafsi lukuki ambazo siyo kawaida kumpatia mtu anapokufuata moja kwa moja na kukuomba umpatie.
Miaka ya nyuma utoaji wa taarifa binafsi ulikuwa ni mwiko na ilikuwa vigumu mtu kutaja hata tarehe yake za kuzaliwa hadharani, kiwango cha elimu, mtaa anaoishi, vitu anavyopenda kula na mahali anapopendelea kutembelea.
Lakini kwa sasa zama zimebadilika na tunatakiwa kutoa taarifa hizo hadi kwenye uendeshaji wa biashara zetu.
Kutokana na mitandao hiyo kubeba taarifa lukuki, watu wabaya wanahaha kuziiba taarifa hizo na kuzivujisha kwa umma au kutumia vinginevyo kuharibu utu wa wahusika. 
Swali kubwa hapa ni kwa kiasi gani taarifa zetu zipo salama katika mitandao tunayoziweka ili zisiibwe?
Suala la usiri ni muhimu katika kufanikisha utekelezaji wa mikakati ya kibiashara. Usiri huo mtandaoni ndiyo unaopiganiwa sana na kila mtu makini anayetumia mtandao na sadi vyombo vya kimataifa likiwemo Baraza la Kimataifa la Haki za Binadamu limeweka kipaumbele katika hili.
Hivi karibuni, Angella Nganga, Mkuu wa masuala ya jamii na sera wa afrika mashariki na kusini mwa Afrika wa kampuni ya Microsoft alieleza kuwa suala la kulinda taarifa siyo la kampuni inayotoa huduma tu bali na watumiaji pia.
Alisema kuwa pamoja na kwamba raia wanaogopa udukuzi kutoka kutoka kwa maharamia wa mtandao na wakati mwingine kwa Serikali, serikali zenyewe ni miongoni mwa taasisi zinazohofia zaidi kudukuliwa kutokana na unyeti wa masuala ya usalama wa taifa.
Hivyo wakati kampuni za Tehama zikihaha kulinda taarifa zao wateja wao, ni vyema watumiaji tukalinda akaunti zetu kwa kufuata masharti ya kulinda nywila na taarifa tunazoweka ama za kifedha au nyaraka za kawaida.
Hata hivyo, watanzania wengi tumekuwa na tabia ya kupuuza katika ulinzi wa akaunti zetu hata pale watoa huduma wanaposisitiza kufuata masharti ili kuzilinda na udukuzi.
Kuna baadhi ya mambo yanasababisha kuhatarisha taarifa zetu kwa wadukuzi:
Mosi, ubunifu wa nywila. Kila siku wataalamu wamekuwa wakisisitiza uandaaji wa nywila ‘password’ ngumu ambayo siyo rahisi kwa wadukuzi kubuni na kufungua akaunti husika.
Inashauriwa nywila inatakiwa kuwa na maneno zaidi ya nane yenye mchanganyiko wa tarakimu na alama kama mkato au funga semi au nukta ambayo ni rahisi kuikumbuka.
Aina hizi za nywila zinasaidia kuzilinda akaunti hizo dhidi ya maharamia ambao kwa sasa hawaishii tu kuingilia mfumo bali hulazimishi mwathirika hususan kampuni na watu mashuhuri kulipa fedha ili taarifa zao zisimbae.
Jambo jingine la muhimu ni kufuatilia historia ya mtandao husika unaojiunga. Lazima kujiridhisha uwepo wa kampuni unayotaka ikuhudumie kabla ya kujiunga.
Siyo kila kampuni inayotoa huduma kupitia mtandao hasa hizi za mitandao ya kijamii na michezo ya kielektroniki ni salama. Usijaribu kununua kitu mtandaoni kama huna uhakika na kampuni inayokupa huduma hata iwe bidhaa ya senti tano.
Kwa sasa maharamia wanajaribu hadi kuiga anwani za barua pepe maarufu ili kuifungua wapate fursa ya kuingilia mawasiliano yako. Ni vyema kuwa program maalum za kuzuia virusi na udukuzi (anti-virus au firewall) ili kuiimarisha mifumo ya mawasiliano ya taasisi husika.
Ni aibu kampuni inayoheshimika kama taasisi za kibenki au hospitali ikaingiliwa na taarifa za wateja zikaanikwa mitandaoni kama viwango vya pesa au aina ya ugonjwa.
Tehema inarahisisha utoaji huduma kwa jamii lakini inahitaji tahadhari kubwa katika ulinzi wa mfumo dhidi ya wavamizi mtandaon.
Hivi karibuni ulitokea uvumi kuwa Shirika la Simu Tanzania (TTCL) lilivamiwa kwenye mfumo wake wa mawasiliano na kuanza kuzua wasiwasi miongoni mwa wafanyakazi na wateja. Menejimenti ilikana kutokea uvamizi huo kwenye mifumo yake.
Tatu, kuachana na kupakua kila aina ya program kwenye simu au kompyuta inayojitokeza. Ukiachana na wavamizi wanaovutia ujiunge nao kupitia matangazo yanayojitokeza kwenye tovuti au blog (pop ups), zipo program maalum maarufu kama ‘spyware’ ambazo zinaonekana ni halisi za simu na kompyuta ambazo zinatafuta mwanya wa kuiba taarifa.
Ni dhahiri wajasiriamali wadogo wanapenda kutumia programu nzuri za kurahisisha ufanyaji biashara zao lakini lazima wawe makini wanapozipakua ili kuimarisha usalama wa taarifa zao hasa za kifedha. Ni heshima na afya kwa kampuni kuwa na sifa ya kuwa salama katika utunzaji wa taarifa za wateja wake. 
Ukiachana na jitihada binafsi za wajasiriamali, ni wakati muafaka wa kuanzisha asasi za kiraia zinazowapatia wananchi elimu ya kujikinga na uvamizi mitandaoni na kubuni fursa za programu maalum za kuzuia uaharamia wa taarifa.


