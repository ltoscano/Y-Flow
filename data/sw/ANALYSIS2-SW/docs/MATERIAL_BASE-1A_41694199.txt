Mfanyabiashara Dar awachongea polisi kwa IGP
Sep 18, 2013

SAKATA la madai ya kuwapo kwa jaribio la utapeli dhidi ya Mbunge wa Viti maalumu, Leticia Nyerere kutoka kwa mkazi wa Dar es Salaam, Fauzia Jamal Mohamed, ambaye gazeti hili linamwomba radhi kutokana na habari yake iliyochapishwa katika toleo namba 314 (yenye kichwa cha habari Mbunge anusurika utapeli wa milioni 300), limeingia katika sura mpya baada ya Fauzia kuwasilisha malalamiko yake kwa Mkuu wa Jeshi la Polisi nchini (IGP), Saidi Mwema.

Katika toleo la gazeti hilo namba 314, iliripotiwa kuhusu jaribio la Fauzia kutaka kumtapeli Mbunge wa Viti maalumu, Leticia Nyerere, Sh. milioni 315 kupitia kwa mshirika wake kibiashara, Lilian Kileo, katika makubaliano ya kuuziana nyumba ya serikali iliyoko eneo la Oysterbay, jijini Dar es Salaam.

Pia katika habari hiyo, pamoja na mambo mengine iliripotiwa kwamba baada ya Fauzia kushindwa kutimiza ahadi yake hiyo ya kutaka kuuza nyumba, Lilian alifungua kesi Kituo Kikuu cha Polisi Kinondoni jijini Dar es Salaam na kufanikisha kukamatwa kwa Fauzia na kufunguliwa jalada la upelelezi kituoni hapo.

Ingawa suala hilo linaendelezwa katika mkondo wa kisheria baina ya wahusika, kwa upande gazeti la Raia Mwema, tunaheshimu makubaliano ya kisheria kati yetu na Fauzia na kwa hiyo, tunaomba radhi kwa usumbufu wowote uliojitokeza, uliotokana na habari hiyo kumhusisha Fauzia na utapeli.
Kwa kuzingatia nyaraka za ziada ambazo ametupatia Fauzia, tunaamini katika suala hilo mahsusi yeye si tapeli bali walikopeshana fedha na Lilian Onael Kileo, kwa mujibu wa mkataba wa mkopo wa Januari 30, 2013.

Hata hivyo, katika hatua nyingine Fauzia ameripoti malalamiko yake kwa IGP Saidi Mwema. Kwa mujibu wa barua ya Fauzia ya Agosti 31, mwaka huu kwenda Tume ya Malalamiko, Polisi Makao Makuu, iliyopokelewa katika ofisi hiyo Septemba 2, mwaka huu, Fauzia anailalamikia ofisi ya mkuu wa upelelezi mkoa wa kipolisi wa Kinondoni kutokana na kitendo cha kumkamata nyumbani kwake Agosti 23, mwaka huu kwa njia ya kumdhalilisha.

“Askari mmoja aliyejitambulisha kwa jina (linatajwa) ndiye aliyeniweka chini ya ulinzi na kuninyang’anya simu zangu mbili na kumpatia askari wa kike…wakati wananikamata hawakunieleza kosa langu, mlalamikaji dhidi yangu wala namba ya kesi ninayotuhumiwa nayo,” anaeleza Fauzia katika barua yake ya malalamiko ambayo inafafanua kwamba alishikiliwa Kituo cha Polisi kwa siku moja bila kufuatwa utaratibu.

“Naomba shauri langu lichunguzwe kwa umakini kwa sheria stahili. Nikiwa mzalendo wa Tanzania, tukio hili limenisikitisha, limenihuzunisha na kunidharaulisha sana ikizingatiwa kuwa mimi ni mama wa miaka 73, mwenye kuheshimika katika jamii inayonizunguka,” anaeleza Fauzia.

Malalamiko hayo ya Fauzia yameibua agizo kutoka ofisi ya IGP kwenda kwa Mkurugenzi wa Upelelezi wa Makosa ya Jinai. Agizo hilo ndani ya barua yenye kumbukumbu namba C13/900/C/VOL1/13 ya Septemba 9, mwaka huu, linasema: “Inspekta Jenerali wa Polisi ameagiza ufanye uchunguzi ili kupata ukweli wake.” Ukweli unaoagizwa kutafutwa na IGP ni kuhusu malalamiko hayo ya Fauzia kwamba alikamatwa na kutotendewa haki na Mkuu wa Upelelezi Mkoa wa Kipolisi wa Kinondoni.


