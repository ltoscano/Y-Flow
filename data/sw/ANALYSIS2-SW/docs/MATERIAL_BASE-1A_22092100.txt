NSSF cha mtoto kwa TTCL

Imeandikwa na Lucy Lyatuu

Imechapishwa: 07 Novemba 2016

TIMU ya soka ya Kampuni ya Simu Tanzania (TTCL) imeendelea kutoa ‘adhabu’ kwa timu zinazoshiriki mashindano ya taasisi za umma, baada ya kuwachapa wa Mfuko wa Hifadhi ya Jamii (NSSF) mabao 2-1 na kushika usukani wa Kundi B kwa kufikisha pointi tisa. 

Michezo hiyo inachezwa kila mwisho wa wiki katika viwanja vya TPDC, Mikocheni jijini Dar es Salaam.
Mchezo huo kati ya TTCL na NSSF ulishuhudiwa pia Kaimu Ofisa Mtendaji Mkuu wa TTCL, Waziri Kindamba aliyefika katika viwanja hivyo ili kuongeza nguvu kwa vijana wake wa TTCL.
Hata hivyo, mchezo ulikuwa mkali kwa pande zote mbili, huku wakishambuliana kwa zamu, mpaka kipindi cha kwanza kinakamilika timu zote zilikuwa hazijafungana.
Aidha, kipindi cha pili kilianza kwa kasi kwa pande zote mbili na mabao ya TTCL yalifungwa na Peter Ntwala na Raphael Ntila, huku bao la kufutia machozi la NSSF lilifungwa na Iddi Rajibu.
Nahodha wa TTCL, Samuel Uwiso na kocha Julius Kilenga walisema kuwa siri ya ushindi unatokana na juhudi za wachezaji kuzingatia mazoezi na maelekezo kutoka kwa viongozi wao.
Kindamba aliwapongeza wachezaji wa TTCL kwa kazi nzuri waliyoifanya kwa kuongoza kundi B, na kuwasihi wasibweteke na matokeo hayo bali iwe chachu ya kujiandaa na michezo mingine.
Timu ya TTCL inaongoza katika kundi B, ikifuatiwa na Benki Kuu ya Tanzania (BoT), Shirika la Hifadhi ya Jamii (NSSF), Mamlaka ya Mapato Tanzania (TRA) na Ofisi ya Mkaguzi Mkuu wa Serikali (NAOT).


