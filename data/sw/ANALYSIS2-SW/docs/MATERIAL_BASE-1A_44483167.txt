
Lukaku aipa Everton mechi ya marudiano baada ya sare
Na MASHIRIKA

KOCHA wa Everton, Roberto Martinez, anaamini kwamba ujasiri waliouonyesha vijana wake katika sare iliyowahakikishia mechi ya marudiano dhidi ya West Ham United katika kipute cha kuwania taji la FA huenda uwe ni mwanzo wa mwamko mpya kikosini mwake msimu huu.
Everton ilikuwa katika hatari ya kubanduliwa nje ya dimba hilo mwishoni mwa dakika 90 baada ya difenda James Collins kucheka na nyavu za wenyeji wao mapema katika kipindi cha pili.
Ingawa hivyo, straika wa timu ya taifa ya Ubelgiji, Romelu Lukaku, aliihakikishia Everton sare ya 1-1 kwenye raundi ya tatu ya kinyang’anyiro hicho alipoelekeza fataki kali langoni pa wageni wao katika jitihada za kukamilisha krosi ya Bryan Oviedo kwenye dakika za ziada.
Bao hilo la Lukaku lilimpunguzia joto Martinez ambaye alikabiliwa na presha tele baada ya kushindwa kusajili ushindi wowote katika michuano minne kwa mpigo kabla ya kupepetana na West Ham Jumanne usiku ugani Goodison Park.
“Nimefurahishwa na moyo wa kujituma kwa vijana wangu katika pambano hili. Huenda iwe ni ishara ya makuu zaidi katika kipindi kilichosalia msimu huu.
Kwangu, sare hii ni kama ushindi hasa ikizingatiwa ukali wa vita vilivyozalisha bao letu. Kusalia ndani ya kipute cha FA kunatupa kila sababu ya kujiamini zaidi,” alisema Martinez.
Akithibitisha kwamba jeraha lililomkosesha beki wa kushoto Leighton Baines mechi hiyo lilikuwa dogo, Martinez alikiri kwamba ukakamavu wa Lukaku ni kichocheo kikubwa kwa vijana wenzake ambao anawatarajia kumvunia ufanisi zaidi katika mapambano yaliyosalia ya Ligi Kuu nchini Uingereza (EPL).
“Lukaku anajituma sana mazoezini. Mtazamo wake kuhusu umuhimu wa kila mechi unaridhisha sana.
Alielewa ukubwa wa pigo ambalo tungekumbana nalo endapo tungepoteza mchuano wa tano kwa mfululizo.
Ni mchezaji wa haiba kubwa ambaye kila uchao anazidi kuwajibika vilivyo na kudhihirisha kiwango kikubwa cha ukomavu. Nataraji kwamba sifa zake zitawatia hamasa vijana wengine kujibidiisha zaidi na kuturejeshea hadhi tunayoistahiki,” aliongeza kocha huyo.


