
Polisi tupieni jicho la tatu Mkuranga

Imeandikwa na Mhariri

Imechapishwa: 24 Oktoba 2016

KATIKA siku za hivi karibuni Wilaya ya Mkuranga mkoani Pwani, imepata umaarufu kutokana matukio ya kihalifu, ambapo tumeshuhudia na kusikia matukio mengi ya kutisha ya kihalifu yakitokea kwenye eneo hilo.

Matukio yanayotokea huko si ya kitoto, ni yale yanayohusisha silaha za moto ambapo wahalifu waliopo humo inaonekana ni wale wenye ujuzi wa mbinu za kijeshi na kuua kwao ni jambo dogo.
Juzi tu, Jeshi la Polisi lilitoa taarifa za kujibizana kwa risasi na watu wanaosadikiwa kuwa majambazi waliokuwa kwenye nyumba moja ambayo imezungushiwa ukuta, lakini watu wake wanakaa ndani na hawajichanganyi na wakazi wa eneo hilo.
Katika tukio hilo, majambazi wanne waliuawa na polisi mmoja alijeruhiwa, huku silaha kadhaa zikikamatwa ikiwemo bunduki yenye namba MV. 51516 R na risasi tano ndani ya magazini yake.
Risasi nyingine sita za bunduki zilikutwa ndani ya mfuko wa plastiki pamoja na risasi nane za bastola. Mbali na tukio hilo, pia kulisharipotiwa matukio kama hayo ya majambazi kurushiana risasi na polisi katika eneo la Vikindu huko Mkuranga na wahalifu hao ikaelezwa walikuwa wakijifungia kwenye nyumba isiyoisha yaani pagala na hawajichanganyi na majirani.
Mkuranga hiyohiyo kuliripotiwa kuuawa kwa polisi mmoja na wengine wawili kujeruhiwa katika kituo cha Polisi cha Mkamba na watu wanaodhaniwa kuwa majambazi na kupora bunduki tano na risasi 30.
Kukaripotiwa pia kuuawa kwa askari wa Jeshi la Polisi Kikosi cha Usalama Barabarani, Sajini Ally Salum maarufu Kinyogori, kwa kupigwa risasi na watu wasiojulikana nyumbani kwake Mkuranga. Mkuranga hiyo pia, aliyekuwa askari magereza wa Gereza la Dondwe, Juma Rashid alitumika kuchora ramani yote ya uvamizi na mauaji ya askari wa Kituo cha Polisi Stakishari, Dar es Salaam.
Hata hivyo baadaye aliuawa. Mauaji mengine yakaripotiwa tena ya askari mmoja na wengine wawili kuuawa na baadaye majambazi kupora bunduki na mamilioni ya fedha kwenye Benki ya NMB, tawi la Mkuranga. 
Matukio hayo ya kiuhalifu ya kuhusisha mauaji ya kutumia silaha yameonekana ni kitu cha kawaida wilayani Mkuranga, hali inayotufanya tulisihi Jeshi la Polisi kuiangalia wilaya ya Mkuranga kwa jicho la pekee.
Wilayani humo kunaonekana ndiyo maficho ya wahalifu iwe kwenye misitu, porini na hata kwenye nyumba hasa mapagala, hivyo Jeshi la Polisi lisichukulie mzaha bali liongeze nguvu na kufanya operesheni za mfululizo kwenye wilaya hiyo.
Tunajua Polisi wanajitahidi kupambana na uhalifu, lakini tunaamini bado juhudi na nguvu zinahitajika kuongezwa kwani wahalifu hawa wanavyozidi kupata nafasi ya kujiimarisha ndivyo jamii inaumia zaidi.
Ni vema pia wananchi wakapewa elimu ya kutosha kubaini wahalifu pamoja na kuchunguzana wenyewe kwa wenyewe na pale wanapopata mashaka na majirani zao kuwa wepesi kutoa taarifa za siri polisi.
Wahalifu tunaishi nao na kwa sasa imeonekana wanatumia mbinu za kuishi nje ya mji kwani huwa hakuna mwingiliano, hivyo nyendo zao zinaweza zisifahamike lakini wananchi wakishirikiana na polisi ni rahisi kuwabaini na kuwaondoa wahalifu hao.
Sasa hivi hali imekuwa mbaya zaidi, wahalifu wanathubutu kuingia hadi kwenye nyumba za ibada na kujifanya waumini wazuri kumbe wanatumika kama kichaka cha kufanya uhalifu wao, hivyo maeneo hayo nako tusioneane aibu na kila mtu awe mpelelezi wa mwenzake kujua shughuli anayofanya na nyendo zake kiujumla.
Haiwezekani mtaani kwako watu wanaishi kwenye nyumba ambako hawaonekani kutoka kwenda kwenye shughuli ya kuwaingizia kipato nawe jirani hujiulizi huyu mtu anapata wapi mlo wake na familia yake.
Tunaamini Jeshi la Polisi likijipanga vizuri kwa kushirkiana na wananchi wahalifu hawa wanaoitia doa nchi yetu wataondolewa.


