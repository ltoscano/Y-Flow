Polepole mgeni rasmi mabondia wajasiriamali

Imeandikwa na Rahel Pallangyo

Imechapishwa: 24 Septemba 2016

MKUU wa Wilaya ya Ubungo, Humphrey Polepole, anatarajiwa kuwa mgeni rasmi kwenye semina ya ujasiriamali kwa mabondia wa ngumi za kulipwa itakayofanyika Oktoba Mosi, kwenye Ukumbi wa White House Bar uliopo Kimara Korogwe. 

Akizungumza na gazeti hili Mratibu wa semina hiyo, Rajabu Mhamila alisema zaidi ya mabondia 40 watapata elimu ya ujasiriamali na uwekezaji katika mchezo wa masumbwi na baadaye baadhi ya wanamichezo hao watapanda ulingoni kupigana.
“Semina itakuwa ya saa mbili na baada ya hapo mabondia watapima afya kwa ajili ya kujiandaa kupanda ulingoni kupigana Oktoba 2 kwenye ukumbi huo huo”, alisema Mhamila. 
Pia Mhamila alisema elimu hiyo itahusisha makocha, mabondia pamoja na wasaidizi wao watakaokuja siku ya kupima uzito na afya kabla ya mapambano.
Mapambano yatakayopigwa siku hiyo ni kati ya Abdallah Luwanje atakayepigana na Shedrack Ignas uzani wa kg 63 raundi sita na Haidary Mchanjo atamvaa Said Chino katika uzani wa kg 57 raundi sita na bondia Mustafa Doto ataoneshana umwamba na Manyi Issa katika pambano la uzani wa kg 61 raundi sita.


