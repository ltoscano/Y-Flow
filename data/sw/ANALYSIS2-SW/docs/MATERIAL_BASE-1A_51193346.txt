
Kessy kuigharimu Yanga mil 200/-

Imeandikwa na Rahel Pallangyo

Imechapishwa: 05 Novemba 2016

HATIMAYE Yanga imekubali kuilipa Simba Sh milioni 200 kumaliza utata wa Hassan Kessy kudaiwa kuvunja mkataba na klabu yake ya zamani Simba.

Awali, Simba ilimlalamikia mchezaji Hassan Kessy kwa kuvunja mkataba na kudai kulipwa thamani ya mkataba ambayo ni zaidi ya dola laki sita, lakini baada ya mazungumzo Yanga wamekubali kulipa asilimia 10 ya mkataba. 
Akizungumza na waandishi wa habari jana, Ofisa Habari wa Shirikisho la Soka Tanzania (TFF) alisema Yanga iliwakilishwa na Kaimu Katibu Mkuu, Baraka Deusdedit na Simba iliwasilishwa na Mwenyekiti wa Kamati ya Usajili, Zacharia Hanspope.
“Pamoja na kutokuwepo kwa msuluhishi Said El-Maamry, haikuzuia pande hizo mbili kuendelea na mazungumzo, mazungumzo yalikuwa ni yenye mafanikio licha ya kutokuwepo msuluhishi”, alisema Lucas.
Lucas alisema walikubaliana kufika kikomo wikiendi hii kwa muda na sehemu wanayoijua wao ili waweze kumalizana kabisa kwa sababu wamekubaliana kuwekeza sehemu ili kulipa fidia na kumaliza utata wa kile ambacho Simba imekuwa ikikilalamikia.
Ili kuepuka suala hili kurudi kwenye kamati ya Sheria na hadhi za wachezaji hawa viongozi wamekubali kumaliza na kuandika ripoti na kuileta TFF Jumatatu.
“Licha ya tofauti walizo nazo wanapokuwa uwanjani, na utani wao wa jadi ulivyo walikubaliani vizuri kuondoa utata na madai ambayo Simba iliwasilisha na kuona Yanga pakoja na Kessy walifanya makosa,” alisema Lucas.
Awali Simba ilipeleka shauri kwenye Kamati ya Katiba, Sheria na Hadhi za Wachezaji kuwa mchezaji Hassan Kessy Juni 27 mwaka huu alivunja mkataba kwa kitendo cha kuonekana akiwa na timu ya Yanga ilihali mkataba wake ukiwa haujamalizika Simba. 
Kamati baada ya kupokea shauri hilo iliagiza pande za Simba na Yanga kumaliza suala hilo tangu Septemba, lakini kwa sababu zilizo nje ya TFF na kamati kuamua kulipa msuluhishi ambaye alikuwa ni Said El-Maamry.


