

Na FERDNANDA MBAMILA-DAR ES SALAAM

HAKUNA swali linaloulizwa na wengi kama ni aina gani ya biashara ambayo mtu anaweza kufanya ili kufanikiwa na kupata kipato.

Nimekuwa nikisikia maswali mengi na majibu yake hata mimi nashindwa kupata kutokana na kutokuwa mzoefu na biashara.

Hata hivyo, si kwamba mtu akisomea mambo ya biashara ndio anakuwa na uelewa zaidi kuliko ambaye hajasomea, la hasha! Bali kuna baadhi ya watu huwa na uzoefu au uelewa wa mambo ingawa hawajayasomea darasani.

Hivi karibuni nimekuwa nikipata maswali mbalimbali kuhusu kama mfanyabiashara anatakiwa kujua kwanza ni aina gani ya biashara ambayo anaweza kuifanya na ikamuingizia faida.

Lakini kuna watu au wafanyabiashara wa karne hii ambao kwa asilimia kubwa wamekuwa tofauti zaidi katika uchaguzi na kupanga mipango juu ya biashara gani inafaa kufanya kwa wakati huo.

Kuna baadhi ya watu na haswa wafanyabiashara walio wengi huwa wanalalamika sana pindi wanapoona kuwa biashara yao inakuwa mbaya zaidi, badala ya kujua na kutafuta tatizo ni nini wanaanza kulaumu na kuanza kuwatuhumu wafanyabiashara wenzake kuwa wanamfanyia hiyana na kuziba riziki yake.

Imani hizo kwa wafanyabiashara walio wengi zimetawala sana kwani wanashindwa kujua tatizo liko wapi na hatimaye wanashikana uchawi, na katika biashara nawahakikishia hakuna uchawi wala ndumba kwa wale wanaoamini. Zipo mbinu na njia sahihi za kufanya mambo kwa mikakati bora. 

Kikubwa zaidi ni kujua mbinu za biashara unayoifanya, inataka ufanye nini ili ufikie malengo unayoyatarajia kutokana na biashara unayoifanya kwa wakati huo.

Mara nyingi wafanyabiashara wamekuwa wakilalamika bila utafiti kwa kudai kuwa na biashara mbaya lakini ni kutokana na kutokujua tu na kukosa msingi mzuri wa biashara yako na uwezo wa kuimudu.

Ngoja nikwambie mfanyabiashara mwenzangu unajua siri kubwa ya biashara, ni kujua ni kitu gani wateja wako wanataka katika mazingira hayo na kinachoendana na wakati.

Ingawa kila bidhaa huuzika kwa maana kwamba inategemeana ni aina gani ya mzigo na ni wa gharama gani.


