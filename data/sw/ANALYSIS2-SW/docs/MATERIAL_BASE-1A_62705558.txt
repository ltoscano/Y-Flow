
Waziri azuia kuhamisha wananchi kabla ya fidia

Imeandikwa na Kareny Masasy, Kishapu

Imechapishwa: 05 Desemba 2016

SERIKALI imepiga marufuku vitendo vinavyofanywa na baadhi ya wawekezaji wasio waaminifu waliopewa vibali vya kuchimba madini kuwahamisha wananchi katika maeneo ya uchimbaji bila kuwalipa fidia. 

Akizungumza jana katika mkutano wa kusikiliza kero za wananchi, Waziri wa Ardhi, Nyumba na Maendeleo ya Makazi, William Lukuvi alisema ni marufuku kuwaondoa wananchi katika nyumba na maeneo yao bila fidia kumpisha mwekezaji.
Alisema wananchi wasinyang'aywe, wasivunjiwe nyumba au kuondolewa kwa nguvu bila kupewa haki yao inayofanana na thamani ya mali zao zilizopo eneo lenye mgodi siyo fidia ya kupunza wananchi.
Pia aliwatahadhalisha wananchi kuwa hawana uwezo wa kukataa kuhamishwa katika eneo lenye mgodi bali kinachotakiwa ni wananchi kupata fidia zinazostahili ili wakaanzishe maisha mapya sehemu nyingine.
Kauli hiyo ya waziri wa ardhi imetolewa baada ya kupokea malalamiko kutoka kwa wananchi wilayani Kishapu kuwa wamekuwa wakilazimishwa kuhama katika maeneo yao baada ya wawekezaji kupewa kibali cha kuchimba madini na kuwalazimisha wahame kwenye makazi yao bila kulipwa fidia.


