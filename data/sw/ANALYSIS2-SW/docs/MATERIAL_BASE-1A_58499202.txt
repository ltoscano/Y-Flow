
Uchaguzi Mkuu TOC wapelekwa Dodoma

Imeandikwa na Cosmas Mlekani

Imechapishwa: 06 Oktoba 2016

FOMU za kuwania uongozi wa Kamati ya Olimpiki Tanzania (TOC) zinatarajia kuanza kutolewa wakati wowote kuanzia wiki ijayo kwa ajili ya Uchaguzi Mkuu utakaofanyia Desemba 10 mjini Dodoma, imeelezwa. 

Hata hivyo, Katibu Mkuu wa TOC Filbert Bayi alisema maandalizi ya uchaguzi huo yanaendelea lakini tarehe ya kuanza kuchukua fomu bado haijapangwa rasmi, lakini kwa mujibu wa katiba ya kamati hiyo, fomu zinatakiwa kutolewa miezi miwili kabla ya kufanyika kwa uchaguzi.
Bayi alithibitisha kuwa, uchaguzi wa TOC utafanyikia tena Dodoma hoteli, ambako uchaguzi uliopita ulifanyikia.
Alisema kuwa tayari wameanza kutuma barua kwa wanachama wao kwa ajili ya kuwataarifu kuhusu kufanyika kwa uchaguzi huo, ambapo kila chama mwanachama hutoa mwakilishi mmoja kwa ajili ya kupiga kura.
Bayi alisema kuwa tayari TOC imeshateua wajumbe watatu watakaoongoza Kamati ya Uchaguzi, ambao wawili ni wanasheria na mmoja ni mwanamichezo wa zamani, lakini hakuwataja.
â€œTOC imeshateua wajumbe watatu watakaoongoza Kamati ya Uchaguzi, wawili ni wanasheria na mmoja ni mwanamichezo wazamani, lakini watatajwa baadae wakati utakapofika," alisema Bayi.
Nafasi zitakazogombewa ni za urais, makamu wa rais, katibu mkuu, katibu msaidizi, mhazini mkuu, mhazini msaidizi na wajumbe 10 wa Kamati ya Utendaji.
Alisema uchaguzi huo utatanguliwa na ule wa Kamisheni ya Wachezaji, ambao pia watachaguana Desemba 8. Uchaguzi wa TOC umekuwa ukifanyika baada ya kumalizika kwa Michezo ya Olimpiki, ambayo hufanyika kila baada ya miaka minne.


