
'Amsha popo', mshikaki marufuku Tabora

Imeandikwa na Lucas Raphael, Tabora

Imechapishwa: 03 Novemba 2016

MAMLAKA ya Udhibiti wa Usafiri wa Nchi Kavu na Majini (Sumatra) mkoani Tabora, imepiga marufuku bodaboda kubeba abiria zaidi ya mmoja maarufu kama mshikaki au 'amsha popo'. 

Agizo hilo limetolewa na Meneja wa mamlaka hiyo mkoani hapa, Joseph Michael katika semina maalumu ya wenyeviti na watendaji wa mitaa, vijiji na kata iliyofanyika jana katika ukumbi wa shule ya sekondari ya wavulana Tabora iliyoko mjini hapa.
Amefafanua kuwa, kuamsha popo ni kitendo cha kubeba abiria wawili hadi wanne katika bodaboda moja huku waliobebwa wakiwa wanacheza kwa shangwe, kusimama au kugeukia upande mwingine huku pikipiki zaidi ya 10 zikiongozana kwa mwendo kasi.
Amesema licha ya kuhatarisha maisha yao, upakiaji huo umekuwa maarufu miongoni mwa waendesha bodaboda mkoani hapa na unatumiwa sana katika sherehe.
'Kuanzia sasa uendeshaji wa 'amsha popo' au 'mshikaki'ni marufuku iwe katika safari za kawaida au sherehe ya aina yoyote ile,' ameonya.
Ametahadharisha maharusi na waandaaji wa shughuli hizo watakaokodi bodaboda na kuendeshwa kwa mtindo huo tena wakifuatana kama maandamano kuwa nao watachukuliwa hatua.


