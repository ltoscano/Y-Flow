Kamari, dawa za kulevya na mengine
Nov 01, 2012

KATIKA dunia ya michezo kwa sasa, kitabu kinachosomwa sana na kinachosisimsha na kutisha ni kile cha The Secret Race kilichoandikw na Tyler Hamilton.

Mshindi huyo wa medali ya dhahabu katika mashindano ya Olimpiki ya mwaka 2004 kwa mbio za baiskeli, ametoa kitabu hicho Septemba mwaka huu na sasa ndiyo watu wanaanza kupata picha halisi ya nini kinaendelea katika sekta ya michezo hapa ulimwenguni.

Kitabu hiki kimetoka katika kipindi ambacho kashfa ya matumizi ya dawa za kuongeza nguvu kwa bingwa wa mbio za baiskeli za Tour de France, Lance Armstrong, ikiwa ndiyo ajenda.

Hamilton alikuwa mtu wa karibu na Armstrong. Na kwa ushahidi unaopatikana katika kitabu hicho, hakuna namna ambayo Lance anaweza kukana kutumia madawa hayo.

The Secret Race kinaeleza ni kwa vipi wachezaji maarufu wanavyoweza kuepuka kugunduliwa na vipimo vya utambuzi wa matumizi ya dawa hizo. Namna wanavyopata madawa hayo na mbinu za kuyasafirisha.

Armstrong hakuwa mtu wa kawaida. Huyu ndiye bingwa wa kihistoria zaidi wa michuano ya baiskeli. Ameshinda michuano ya Tour de France karibu mara nane. Katika jamii ya Kimarekani, huyu alikuwa shujaa.

Lakini kitabu hiki cha Hamilton na majibu ya Taasisi ya Kuzuia Dawa Zilizokatazwa Marekani (USADA), kimeweka bayana kuwa ushindi wote ule ulikuwa feki.

Mbaya zaidi, ukweli umezidi kugundulika kuwa zaidi ya nusu ya washindi wote wa Tour de France kati ya mwaka 1980 hadi 1995, walikuwa wanatumia dawa zilizokatazwa.

Ukisoma taarifa za USADA, kitabu hiki na machapisho mbalimbali katika magazeti ya Ulaya na Marekani, kwa kweli unapata kitisho.

Na kwa sababu dunia imekuwa ni kama kijiji hivi sasa, ni muhimu kuangalia ni namna gani tunaweza kufanya kuzuia kupata wanamichezo wanaotwaa medali kwa njia zisizo za udanganyifu.

Ni heri kushindwa kwa heshima kuliko kushinda kwa hila, ghilba na ulaghai. Medali zote ambazo Armstrong alishinda katika michuano mbalimbali sasa amevuliwa na heshima yake sasa imeshuka na anaaibika.

Wengi wa wanamichezo hawa walifanya hivi kwa kusaidiwa na madaktari. Wanamichezo hawa hawakuwa na uelewa mkubwa kuhusu nini madawa haya yanaweza kufanya kwenye miili yao hadi walipokutana na madaktari.

Kwa Marekani, kuna mtu anaitwa Dk. Michel Ferri, wenyewe wakimwita ‘Dr Death,’ huyu ndiye kinara wa kuwaelekeza wachezaji nini cha kufanya ili wasigundulike kuwa wanatumia dawa zilizokatazwa. 

Tishio liko hapa zaidi. Hii ni kwa sababu, kwa mara ya kwanza katika historia ya Tanzania, wataalamu wanaanza kuingia katika sekta ya michezo.

Timu zote kubwa zina madaktari waliofuzu kitaaluma. Tatizo la upungufu wa ajira limefanya wataalamu kusaka ajira popote inapoweza kupatikana.

Michezo imefaidi kwa kuwa na wataalamu wengi zaidi lakini hapa pia ndipo linapoingia tatizo. Kama kusipokuwa na udhibiti, wataalamu hawa watatutengenezea akina Armostrong wengine.

Na kwa nchi kama ya kwetu ambapo mambo mengi yanakwenda shaghalabaghala, watu watatumia madawa haya hadi kuwa vichaa.

Hakuna elimu yoyote inayotolewa kwa wanamichezo au vijana walio shuleni kuhusu umuhimu wa kushinda kwa haki au ubaya wa matumizi ya dawa zilizokatazwa.


