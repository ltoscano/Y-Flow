
TRA kutoa mil 50/- kuchimba kisima

Imeandikwa na Veronica Mheta, Loliondo

Imechapishwa: 07 Septemba 2016

MAMLAKA ya Mapato Tanzania (TRA) imeahidi kutoa Sh milioni 50 kwa ajili ya kuchimba kisima kitakachowawezesha wananchi wa Kijiji cha Njoroi Kata ya Ololosokwan Wilaya ya Ngorongoro, kilichopo mpakani mwa Tanzania na Kenya kwa ajili ya kunywesha mifugo yao nchini.

Aidha Mkuu wa Mkoa wa Arusha, Mrisho Gambo, amewasihi wananchi wa wilaya hiyo, kuachana na wachonganishi wasiopenda maendeleo, badala yake washirikiane na serikali kuwabaini wanaochochea migogoro katika eneo la Loliondo.
Wakizungumza jana kwa nyakati tofauti wilayani humo, Kamishna Mkuu wa TRA, Alphayo Kidata, alisema amefika eneo hilo lililopo mpakani mwa nchi ya Tanzania na Kenya ili kuangalia ni wapi TRA kwa kushirikiana na uhamiaji, wanaweza kujenga kituo cha kisasa cha forodha kwa ajili ya kusaidia serikali pamoja na jamii inayotumia eneo hilo kwa ajili ya kulipa kodi.
Alisema katika eneo hilo, amegundua kuwa serikali inakosa mapato mengi kutokana na biashara kubwa ya mnada wa ng'ombe unaofanyika kila Jumatatu huku nchi ya Kenya ikinunua mifugo kutoka Tanzania bila kulipa ushuru na wakati Wa tanzania wakitaka kwenda Kenya kupitia eneo hilo, wanatozwa ushuru. 
Alisema kujengwa kwa vituo vya pamoja vya forodha kwenye mpaka wa Kenya na Tanzania eneo la Olaika na Ormit, kutasaidia kuondoa mwingiliano holela na kuongeza wingi wa kasi ya biashara baina ya wananchi wa pande zote mbili.
TRA itatoa fedha hizo ili kujenga kisima kwa ajili ya mifugo ili kupata maji kwa wananchi wa Tanzania ili kutoenda Kenya au wakati mwingine kuzuiwa watu wa Kenya, kuipeleka mifugo kunywa maji nchini mwao.
Mkurugenzi wa Kitalu cha Uwindaji cha OBC, Issack Mollel alisema watajenga kisima kimoja eneo hilo ili kuwaondolea wananchi wa eneo hilo kero ya kuzuiwa kunywesha mifugo yao nchini Kenya.
Mkuu wa Mkoa wa Arusha, Gambo aliwashukuru TRA na OBC kwa kutatua kero hiyo na kutoa rai kwa wananchi kuwafichukua wale wote wanaochochea migogoro eneo hilo la Loliondo, sambamba na kushirikiana kwa pamoja katika kuhakikisha wilaya hiyo inapata maendeleo.
Pia aliwasihi kushirikiana na Mbunge wa jimbo hilo, William ole Nasha kwani yeye ndio aliyetoa hoja yake serikalini ya kujenga kituo cha forodha eneo hilo ili wananchi wanufaike na mapato na kuendesha shughuli zao za biashara na kujikwamua kuuchumi.
Mkuu wa wilaya hiyo, Rashid Taka alisisitiza kuwa ni vyema kituo hicho kikajengwa eneo hilo ili kupunguza wimbi la wahamiaji haramu pamoja na kila nchi wahusika wake kulipa kodi kutokana na bidhaa wanazonunua.


