
Zambia yaogopa Hit Squad ya Kenya na kuingia mitini
Na CHARLES ONGADI MAPIGANO ya ndondi ya kujipima nguvu kati ya timu ya taifa ‘Hit Squad’ na Zambia yaliyotarajiwa kufanyika katika ukumbi wa Madison Square, Nakuru hivi leo yametibuka.
Mapigano hayo hayatafanyika kama ilivyopangwa baada ya Zambia kukosa kuwasili nchini kufikia jana jioni.
“Tuliwatarajia kuwasili nchini siku ya Alhamisi lakini hatukuwaona na baada ya kuwasiliana nao walitufahamisha kwamba serikali yao haikuweza kuwapatia fedha za usafiri,” akasema John William Kameta ambaye ni rais wa Chama cha Ndondi Nchini (BAK).
Kenya ilitarajia kutumia mapigano hayo ili kujitayarisha kwa Michezo ya Jumuiya ya Madola itakayofanyika nchini Scotland mwezi wa Julai.
Kulingana na Kameta, wanapania kushiriki mapigano kadhaa ya kujipima nguvu kabla ya kusafiri nchini Scotland.
“Pengine tunaweza kualika timu ya taifa Poland ama tuzuru mojawapo ya mataifa barani Afrika kwa lengo la kujitia makali,” aliongeza.
Timu ya taifa inatarajiwa kuwika katika Michezo ya Madola hasa baada ya kufanya vyema katika mashindano ya kimataifa ya Lion’s Cup yaliyofanyika nchini Sri-Lanka baada ya kurudi nyumbani na medali ya dhahabu, fedha na Shaba.
Kenya ilikamata nafasi ya tatu katika mashindano hayo yaliyovutia mataifa 12.
Hit Squad iko katika maandalizi chini ya mkufunzi mkuu Albert Matito. 


