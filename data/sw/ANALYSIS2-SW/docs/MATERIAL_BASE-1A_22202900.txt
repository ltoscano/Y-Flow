
Telkom moto mkali, ilitisha klabu nchini na pia Afrika
MWAKA wa 2014 ulishuhudia mafanikio makubwa kwenye magongo ya kina dada ngazi ya kimataifa ambapo Kenya ilibahatika kuandikisha matokeo ya kufana na kuashiria inalenga kujitahidi kukasa tikiti kushiriki michezo ya Olimpiki mwaka ujao 2016.
Aidha vipusa wa klabu za Telkom Orange na Chuo Kikuu cha Strathmore zilipiga hatua kwa kutikisa wapinzani wengine kwenye kampeni za kuwania Kombe la Klabu Bingwa Afrika (CCCA) zilizofanyika mjini Bulawayo, Zimbabwe.
Kwa mara ya kwanza vichuna wa timu ya taifa kushiriki michuano ya magongo ya Ligi ya Dunia (FIH) walifanya kweli baada ya kujitwalia tikiti ya kucheza patashika za raundi ya pili. Ingawa ulikuwa mwanzo kwa vichuna wa timu ya Taifa kushiriki kinyang’anyiro hicho walionyesha ukakamavu wa kipekee baada ya kujitwalia tikiti ya kucheza magongo ya raundi ya pili.
Mabinti wa kikosi cha Kenya wakiongozwa na makocha, William Oketch na Jos Openda walimaliza kileleni kwenye mechi hizo zilizojumuisha mataifa matatu na kuandaliwa ugani City Park, jijini Nairobi. Wachezaji wa kikosi hicho wakiongozwa na nahodha wake pia wa klabu ya Telkom Orange, Besty Omalla walifanikiwa kuibuka mshindi kwenye mechi hizo za raundi ya kwanza kwa kuwaangusha wapinzani wao timu za Ghana na Tanzania.
Kikosi hicho kilichojawa na matumaini si haba kilikabili upinzani mkali na kuilemea Ghana kwa kuishinda goli 1-0, kisha kuibebesha Tanzania kapu la magoli 22-0. Timu hiyo ilijumuisha wanamgongo mahiri ambao walifanikiwa kujituma kuonyesha magongo ya kuvutia wakiwemo Besty Omalla, Lilian Aura, Jackline Mwangi, Pauline Naise, Tracy Karanja, Anita Agunda na Margaret Rotich. Wengine waliofanikisha ufanisi wa kikosi hicho walikuwa Glennis Namasake na Flavia Mutiva.
Kabla ya kina dada hao kushuka dimbani, meneja wake, Geoffrey Bila alinukuliwa akisema Kenya haikuwa na lingine ila kuibuka washindi na kusonga mbele kushiriki mechi za raundi ya pili mwaka huu. 
DIMBA URUGUAY Warembo wa Kenya watazamiwa kuanza maandalizi kujiweka thabiti kupiga mechi hizo zitakazojumuisha timu tisa mwezi ujao (Februari 14-22) mjini Montevideo, nchini Uruguay. “Kenya itahitaji kujitahidi vilivyo kusudi kumaliza miongoni mwa nafasi tatu bora kutwaa tikiti ya nusu fainali,” Bila anasema.
Kenya imepangwa Kundi hilo linalojumuisha mataifa ya Italia, Ufaransa, Azabajani (Azerbaijan), Mexico, Tobago, Trinidad, Jamhuri ya Dominica na wenyeji Uruguay.
Kina dada wa Orange walizua upinzani mkali na kutimiza azma yao kuhifadhi taji hilo kwa mara ya saba pia tatu mfululizo na kuwa huru kuliweka kabatini kwa maisha. Mashindano hayo yaliandaliwa mwezi mmoja uliyopita ambapo ushindi wa Kenya uliwapa vipusa hao motisha zaidi michezoni.
Mabinti hao kabla ya kuondoka nchini waliahidi kupigana kwa udi na uvumba kusudi kuweka historia ya kutofungwa, lakini walishindwa kutimiza baada ya klabu za Heartlands ya Nigeria na Ghana Revenue Authority kujitahidi na kuwafunga goli moja kila moja.
BINGWA WA AFRIKA Warembo wa Orange wamevishwa umalkia wa magongo ya Afrika baada ya kuzamisha wenyeji Bulawayo Athletics Club (BAC) magoli 3-0 kwenye fainali iliyoshuhudia msisimko mkubwa. Orange ilijipatia ushindi huo kupitia mabao ya Lillian Aura, Hellen Chemtai na Barbara Simiyu. Matarajio ya timu za Kenya, Telkom Orange na Chuo Kikuu cha Strathmore ‘Scorpions’ Senge kupatana kwenye mechi ya fainali yalitumbukia nyongo baada ya wasomi hao kulemewa kuhimili makali ya BAC iliyowagaragaza mabao 2-1 kwenye nusu fainali.
Timu ya Orange ilifuzu kwa fainali baada ya kuikandamiza Ghana Revenue Authority magoli 2-1 kwenye nusu fainali ya pili kupitia Jacqueline Mwangi na Barbara Simiyu. Ghana iliyotia kila jitihada kuibomoa Orange ilipata goli la kufutia machozi kupitia Elizabeth Opuku.
KUTOSHINDWA Orange ilimaliza mashindano hayo bila kupoteza mchuano wowote, ambapo iliibebesha Twende ya Tanzania kapu la mabao 12-0 kisha kuitandika Sharms ya Misri magoli 7-0. Kwenye mfululizo wa mchujo ilifanikiwa kuilaza BAC mabao 3-0 kisha kuipepeta Heartlands ya Nigeria magoli 4-1.
Orange ilifanikiwa kushinda kombe hilo kwa mara ya pili baada ya kuwalemea mahasimu wao Scorpions kwa mabao 2-0 kwenye fainali iliyoandaliwa mjini Kampala, Uganda mwaka jana.
Mwaka wa 2012 Orange iliiponda Customs ya Ghana mabao 4-2 kupitia mipigo ya penalti kufuatia matokeo ya sare goli 1-1. Matamanio ya Scorpions kumaliza nafasi ya pili yaliangukia kushika nafasi ya nne ilipochomwa magoli 6-3 na Ghana Revenue Authority.
Orange inaendelea kutawala magongo ya humu nchini baada ya kushinda taji la Ligi Kuu ya Kenya kwa mara ya 17. Orange iliibuka mshindi kwa kuilaza Scorpions mabao 5-4 kupitia mipigo ya penalti kufuatia matokeo ya sare mabao 2-2 kwenye fainali ya kusisimua iliyofanyika uwanjani City Park, jijini Nairobi. Kwenye nusu fainali, Orange iliikaranga Sliders kwa mabao 4-0 huku USIU-A ikijipata chini mabao 3-0 dhidi ya Scorpions.
Ufanisi wa Telkom Orange umemfanya nahodha wake kutwaa tuzo la mchezaji bora wa mwaka huu kwenye hafla ya Magharibi Michezo Awards (MMA) m w t w E B m M P l mbali na Kombe la tuzo hiyo kwenye hafla iliyoandaliwa katika ukumbi wa Mashariki Sports Leadership College Mjini Bungoma. Mafanikio ya kina dada wa mchezo huo mwaka huu huenda yakaifanya Kenya kupanda hatua chache mbele kwenye msimamo wa mchezo duniani. Kulingana na ripoti ya FIH iliyotolewa mwezi Juni mwaka huu, Kenya imeshikilia nambari 44 kwa alama 117.
Barani Afrika inashika nafasi ya tatu nyuma ya viongozi Afrika Kusini na Ghana ambao wamezoa pointi 1228 na 280 mtawalia. Duniani Afrika Kusini inashika nafasi ya 11, nayo Ghana nambari 30.
Tanzania inafunga nne bora Afrika kwa alama 108 ikiwa ya 46 duniani. Kwenye msimamo huo, Uholanzi


