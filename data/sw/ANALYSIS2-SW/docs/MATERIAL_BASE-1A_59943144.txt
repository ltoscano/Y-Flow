
Ligi ya Spanest yaiva

Imeandikwa na Frank Leonard, Iringa

Imechapishwa: 20 Oktoba 2016

MRADI wa kuboresha maeneo yaliyohifadhiwa Kusini mwa Tanzania (Spanest) umetangaza ratiba ya Ligi ya Kombe la Spanest kwa msimu wa 2016 itakayokuwa na timu 24 badala ya 21 kama ilivyokuwa msimu uliopita.

Ligi hiyo inayolenga kuokoa tembo kwa kupitia kaulimbiu yake ya ‘Piga Vita Ujangili, Piga Mpira Okoa Tembo’ imepangwa kuanza keshokutwa na itachezwa kwa mwezi moja kwa uratibu wao (Spanest) na usimamizi wa Chama cha Mpira wa Miguu Iringa Vijijini (IRFA). 
Mratibu wa Spanest, Godwell Ole Meing’ataki alisema mradi umeongeza mara dufu zawadi ya fedha taslimu kwa mshindi wa kwanza hadi wa tatu wa ligi hiyo inayoshirikisha timu hizo zinazoundwa na vijiji vinavyozunguka hifadhi ya Taifa ya Ruaha.
Meing’ataki alisema zawadi kwa mshindi wa kwanza atakayepata kombe, medali, seti moja ya jezi, cheti na kutembelea hifadhi ya Ruaha imeongezeka kutoka Sh 300,000 hadi Sh milioni moja.
Kwa upande wa mshindi wa pili atakayepata medali, cheti na mipira miwili imeongezeka kutoka Sh 200,000 hadi Sh 700,000 na ya mshindi wa tatu anayepata cheti na medali imeongezeka kutoka Sh 100,000 hadi Sh 500,000.
Naye Kaimu Mhifadhi Mkuu wa Hifadhi ya Taifa ya Ruaha, Moronda Moronda alisema wazo la kuunganisha vijana katika vita ya ujangili linaonekana kuwa njia muafaka ya kutokomeza ujangili kutokana na ukweli kwamba vijana ndiyo walengwa wakubwa katika kushawishika kuingia kwenye maeneo yaliyohifadhiwa na kufanya ujangili.
Akipokea kombe na vifaa vingine kwa ajili ya ligi hiyo inayowaunganisha vijana katika vita dhidi ya ujangili wa wanyamapori, Katibu wa IRFA, Juma Lalika alisema uzinduzi wa ligi hiyo utazikutanisha timu za kijiji cha Kimande na Itunundu mchezo utakaopigwa katika kijiji cha Kimande.


