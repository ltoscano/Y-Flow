
Akanusha kutuma sms ya vitisho
MWANAMUME liyemtumia mpenzi wake ujumbe wa vitisho kwamba angemuua kisha ajitoe uhai, jana alishtakiwa katika mahakama ya Eldoret.
Geofrey Chepkok Kangogo alidaiwa kutuma ujumbe huo kupitia simu ya mkono kwa Nancy Kibet Korir aliyekuwa na uhusiano naye wa kimapenzi kwa karibu miaka mitatu.
Hakimu Bw Samwel Mokua aliambiwa kuwa mshtakiwa alitenda kosa hilo katika eneo la Kimumu wilayani Eldoret Magharibi, katika kaunti ya Uasin Gishu.
Mashtaka yalisema kuwa, Kangogo alituma ujumbe huo kupitia nambari yake ya simu hadi kwa Bi Nancy uliokuwa ukisema: “Have you ever heard a man killing his mrembo tena akajinyonga? That’s what I will do.” Kwenye ujumbe mwingine, Kangogo alisema kuwa: “I will kill Mose and us all.” Mose akiwa ni mwanamume ambaye Bw Kangogo alishuku kuwa na uhusiano na mpenziwe.
Mshtakiwa alikanusha madai hayo yote na akabakia kimya huku akingojea uamuzi wa mahakama hiyo.
Korti iliamuru kuwa, mshtakiwa awachiliwe kwa bondi ya Sh50,000 na kisha apewe stakabadhi zenye ripoti kutoka kwa mashahidi ila tu kwa gharama yake mwenyewe.
Kesi hiyo inatarajiwa kutajwa tena Mei 29 na kisha kusikizwa mnamo Agosti 18.
Kumekuwa na ongezeko la kesi za watu kutuma jumbe za vitisho kwa wenzao katika siku za majuzi kote nchini.
Watu kadha wamepatikana na makosa na kuhukumiwa. 
Na PHYLIS MUSASIA


