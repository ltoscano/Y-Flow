
Migao ya faida kwa wakulima yapungua
KWA miaka miwili mfululizo, wakulima walio katika mashirika ya akiba na mikopo watapokea migao ya faida iliyopunguka kwa kiwango kikubwa kutokana na kusambaratika kwa sekta nyingi za kilimo nchini.
Watakaoathirika zaidi ni wakulima wa kahawa, majani chai, miwa, pamba na ndizi.
Haya ni kwa mujibu wa ripoti ya muungano wa wakulima wadogowadogo (KSSGA) inayoonyesha kuwa migao hiyo itakuwa ya kati ya Sh0.30 hadi Sh0.90 pekee kwa hisa moja.
Hii ni kinyume na kiwango kilicholipwa mwaka wa 2012 ambapo wakulima walipata kiwango cha kati ya Sh3 na Sh5 kwa hisa, huku mkulima akihakikishiwa kupata asilimia 80 ya mapato kutoka soko. 
Mwenyekiti wa Muungano huo Bw Cleophas Mureithi alisema hali hiyo imechangiwa pakubwa na hali mbaya ya anga iliyopunguza mavuno, kuongezeka kwa ushuru wa serikali na pia ukosefu au kuyumba katika soko.
“Ukiongeza ushindani mkuu ambao umezuka baada ya kuwekwa huru kwa soko la Jumuiya ya Afrika Mashariki (EAC), wakulima wa hapa nchini walijipata hoi huku bidhaa zenye bei rahisi zikifurika katika masoko yetu,” akasema. 


