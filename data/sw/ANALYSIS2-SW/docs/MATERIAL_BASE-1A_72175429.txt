
Aligeuza ploti kuwa shamba la mboga
NA MWANGI MUIRURI
KASISI wa kitengo cha Kikristo katika jeshi (KDF) Meja Francis Mutua Ndolo aliangalia mshahara wake wa Sh24, 000 akijumuisha marupurupu, kisha akafanya hesabu ya Sh45, 000 kwa mwezi alizokuwa akizoa kutoka sekta ya kilimo na mwaka wa 1995 akaamua kujitoa kutoka ajira ya kulinda nchi na kuwa mlishaji nchi kupitia kilimo.
Na katika kisa cha mvumilivu kuishia kula mbivu, mwanajeshi huyu alipambana na maisha, akipanda na kuteremka katika harakati hizo hadi kiwango cha sasa ambapo kwa mwaka anaunda faida ya kati ya Sh2.4 milioni na Sh3 milioni katika msimu wa miezi sita, kutegemea mazingara ya soko la mboga na matunda. 
Kwa sasa, Meja Mstaafu Ndolo huishi maisha ya utajiri huku akiwa pia mwalimu kwa wakulima chipukizi na ambapo huwaelekeza katika njia mwafaka za kugeuza ploti zao zisizo na nafasi za kilimo kugeuka kuwa mashamba yenye rotuba na ya kuwaundia pesa.
Katika maamuzi hayo, Bw Ndolo ambaye ni mfuasi wa dini ya Kipentekosti, alitamatisha huduma zake za miaka 15 katika jeshi na akaingilia kazi ya kilimo ambapo mwanzoni alikuwa akifuga kuku wa mayai na nyama.
Kutenganishwa na familia Kulingana naye, kazi hiyo ya kijeshi ilikuwa na `stresi' nyingi, yaani sumbufu, ambazo zilijumuisha kutenganishwa na familia yake kila mara alipotumwa katika kazi za kueweka amani katika mataifa ya ng'ambo na pia kuhangaika akingoja marupurupu ambayo kila mara yalikuwa yakipunguzwa na wakubwa wake kwa njia za ufisadi.
"Ndipo nilipata Sh270, 000 kama kitita cha kustaafu na hatimaye nikaingilia kazi ya kufuga kuku ambayo nilikuwa nimeianza mwaka wa 1989," asema.
Mambo yalikuwa shwari katika biashara yake ambapo katika mikataba yake na soko, aliunda pesa kwa uepesi na akafanikiwa kujijenga kupitia masomo kwa wanawe wawili na pia kununulia familia yake ploti katika mtaa wa Baraka ulioko katika eneo la Landless, Thika, Kaunti ya Kiambu.
Hata hivyo, changamoto kadha zilianza kumwandama katika sekta hiyo ya kuku ambapo ufisadi wa watengenezaji chakula walimtwika hasara ya kwanza ya takriban Sh180, 000 mwaka wa 1990 ambapo kuku 1, 000 walitaga mayai kwa mwezi mmoja tu na wakakoma kutaga tena.
"Nilipofuatilia kiini cha tukio hilo lisilo la kawaida; nilifahamishwa na wataalamu kuwa chakula cha kuku sokoni kilikuwa kimedunishwa kupitia kuwekwa mchanga na chembechembe za mbao," asema.
Anasema kuwa kuku walipokula chakula hicho, kile walichofanya ni kuongeza uzani ambao hatimaye uliwasababishia mishipa ya kutaga mayai kujifunga na hivyo basi kugeuza kuku wake wa kutaga kuwa wa nyama. 
"Niliwauza na ndipo nikanunua kuku wengine, safari hii kwa fujo kwa Picha/Maktaba kuwa nilinunua kuku wa nyama 3, 000. Nikaunda faida na nikaamua kuongeza uwekezaji wangu hadi kuku 12, 000," asema.
Ndipo shetani aliangukia biashara hiyo yake mwaka wa 2002 ambapo kulizuka ugonjwa hatari wa homa ya kuku ulimwenguni na akaanza kupoteza biashara na faida kwa kasi iliyomwacha hoi.
"Nilikuwa na akiba ya Sh1.7 milioni katika akaunti yangu ya benki na iliporomoka hadi nikajipata nimezama katika lindi la madeni. Sikuwa na lingine ila tu kuwachana na kuku nikisaka njia nyingine ya kujinu suru," asema.
Lakini, Mungu hamtaliki mja wake, asema kwa kuwa baada ya mahangaiko, alipata njia ya kujinusuru kabisa mwaka wa 2013 ambapo aliingilia teknolojia mpya ya kilimo katika magunia spesheli.
"Hii ni teknolojia ambayo hujumuisha kulima aina za mboga na matunda ndani ya magunia yaliyo na uwezo wa kupandwa mimea 80 kwa kila gunia," asema.
Gunia hilo lenye upana wa futi tatu na urefu wa futi nne huwa limetobolewa mashimo kando kando na kisha hujazwa mchanga na mbolea na kisha mimea kupandwa katika kiingilio cha gunia hilo na pia katika mashimo yaliyo kando yake.
Teknolojia "Umuhimu wa teknolojia hii ni kuwa, hugeuza hata shamba la mawe kuwa shamba la kujistawisha na pia katika nafasi ambayo kwa shamba la kawaida inaweza kupandwa mimea miwili pekee, gunia hilo huzidisha mimea hiyo hadi 80," asema.
Alinunua magunia hayo spesheli 100 na akaanza kupanda mimea aina ya mboga za sukuma, spinachi na nyanya.
"Kila mmea mmoja wa nyanya hunipa faida ya Sh30 na wakati nimepanda mimea hiyo 8, 000, faida kwa kila gunia hadi awamu ya mavuno itamatike huwa ni Sh240, 000. Ukihesabu faida hiyo na mimea ndani ya magunia 100, utapata kuwa faida hupanda hadi Sh24 milioni," asema.
Kadhalika, wakati amepanda mboga aina ya spinach na kisha kuuza kila tawi moja kwa Sh3, faida kwa vuno moja huwa ni Sh240 kwa kila gunia.
Ukijumuisha magunia yote 100, pesa hizo hupanda hadi Sh24, 000 kwa siku.
"Uzuri wa spinachi ni kuwa unaweza kuvuna kwa kipindi cha mwaka mmoja mfululizo na faida hiyo itapanda hata Sh30 milioni ,"
asema.


