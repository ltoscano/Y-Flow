
Mtibwa yamwaga visingizio

Imeandikwa na Mohamed Akida

Imechapishwa: 15 Oktoba 2016

KOCHA Mkuu wa Mtibwa Sugar, Salum Mayanga amesema kipigo walichokipata kutoka kwa Yanga kimetokana na uzoefu wa wachezaji wa Mabingwa hao watetezi ambao waliamua kutumia uzoefu waliokuwa nao. 

Katika mchezo huo uliopigwa Uwanja wa Uhuru Dar es Salaam, Yanga ilishinda mabao 3-1, matokeo ambayo yalikuwa mabaya kwa Mtibwa ambayo imeshuka kutoka nafasi ya tatu hadi ya tano wakiwa na pointi zao 14.
Akizungumza na gazeti hili baada ya mchezo kumalizika Mayanga, alisema walijitahidi kuwabana wapinzani wao Yanga kipindi cha kwanza licha ya kufanikiwa kupata bao moja lakini bado waliweza kuwamudu lakini ukosefu wa uzoefu ulikuwa ni kikwazo na kujikuta wanapoteza kwa idadi hiyo ya mabao.
“Nawapongeza wachezaji wangu kwa asilimia kubwa walicheza vile nilivyo waelekeza ingawa kipindi cha pili baada ya kusawazisha bao wenzetu walitumia uzoefu waliokuwa nao na ndiyo tulipozidiwa na kujikuta tunapoteza mchezo,”alisema Mayanga.
Kocha huyo alisema pamoja na kupoteza mchezo huo lakini hawawezi kukata tamaa bado wataendelea kupambana kuhakikisha wanashinda mechi zao zinazofuata ili timu hiyo iendelee kubaki kwenye rekodi yake ya kuwemo kwenye tano bora ifikapo mwishoni mwa msimu.
Alisema lengo lao la kwanza ni ubingwa lakini kama itashindikana wanataka kumaliza hata nafasi ya pili, kitu ambacho kitawajenga wachezaji wake na kuwapa matumaini ya kufanya vizuri msimu unaokuja.
Mtibwa Sugar mabingwa wa zamani wa ligi hiyo ni moja ya timu kongwe ambazo zimekuwa zikitoa upinzani mkubwa kwa klabu kubwa za Simba na Yanga, pamoja na kuibua vipaji vya wachezaji wengi nchini kama ilivyo kwa Shizza Kichuya anayetamba na kikosi cha Simba.


