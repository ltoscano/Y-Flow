
Auawa akituhumiwa kuiba pikipiki

Imeandikwa na Samson Chacha, Tarime

Imechapishwa: 18 Oktoba 2016

MKAZI wa Kijiji cha Kebeyo, Kata ya Mbogi katika Tarafa ya Inchugu wilayani Tarime mkoani Mara, Samwel Gikwabe (24), ameuawa kwa kushambuliwa na wananchi katika mji wa Awendo karibu na Kiwanda cha Sukari Kenya baada ya kutuhumiwa kuiba pikipiki na kutaka kuileta Tanzania.

Diwani wa Kata Mbogi, Marwa Kibaki alisema walipokea mwili wa marehemu mwishoni mwa wiki kutoka Kenya.
Kibaki alisema, “ilidaiwa na marafiki zake kuwa alikwenda huko Awendo kusalimia ndugu wa ukoo wa mama yake na kisha kujihusisha na vitendo vya uhalifu, ukiwamo wizi wa pikipiki ili alete nchini ili kuiuza apate fedha na ndipo akakumbwa na mauti wakati akiitorosha, ndipo akashambuliwa kwa kupigwa mawe na marungu na kufa papo hapo." Wakati wa maziko yake, Kibaki alisema, "Tumewaasa vijana kuacha vitendo vya uhalifu ukiwamo wizi na kufanya kazi zingine zikiwamo za kilimo cha mazao ya chakula na biashara kwani hivi sasa debe la mahindi ni Sh 15,000, mkungu wa ndizi ni Sh 5,000 hadi 20,000 na tikiti ni Sh 1,000 hadi 5,000.”


