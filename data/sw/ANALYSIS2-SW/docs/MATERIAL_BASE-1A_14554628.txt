
'Julio': Dah! Wachezaji wanavuta bangi balaa
Umeshawahi kuusikia wimbo wa mwanamuziki 20 Percent... unaitwa Bange... bange... bange zimesababisha mi nisote...bange ...bange..bange nitazisaliti ili nitoke.
Msanii huyo aliimba wimbo huo kuelimisha jamii kuwa uvutaji wa bangi sio kitu kizuri kwani zilisabasha mpaka akaenda jela baada ya kumpora mtu.
Sasa Bangi inaonekana kumchukiza kocha mmoja mwenye makeke ya aina yake kwenye Ligi Kuu Bara.
Namzungumzia Jamhuri Kihwelo ‘Julio’, kocha mwenye mbwembwe nyingi na maneno mengi uwanjani kiasi cha kuwavutia mashabiki wengi wa soka ambao huvutiwa na porojo zake.
Kocha huyo anapoiongoza timu yake utampenda kutokana na anavyokuwa akihangaika uwanjani lakini baada ya mechi, iwe amefungwa au kashinda hakosi maneno ya kuzungumza na vyombo vya habari.
Spoti Miki ilifanya mahojiano na kocha huyo na kubwa zaidi ni madai aliyowahi kuyazungumza kuwa wachezaji wa Tanzania wengi wao hawafundishiki kutokana na kuvuta sana bangi na wakiingia uwanjani husahau maelekezo yote na kucheza wanavyojua wao.
Swali: Julio wewe ni kocha, kwanini wachezaji hawapigi hatua za mbali hata kumfikia Mbwana Samatta japo robo yake?
Julio: Ngoja nikwambie dada’angu, moja ya matatizo ya soka ya Tanzania kushindwa kupiga hatua ni wachezaji wengi kuvuta bangi.
Ndio bangi, ile unayoifahamu wewe, wengine wanapenda kuuita mmea, wengine wanaiita ganja na wengine msuba. Ni tatizo kwa wachezaji.
Swali: Sasa Julio, kuna uhusiano gani hapo wa bangi na mchezaji?
Julio: Uhusiano upo, mimi nina ufahamu, na ninasema wachezaji wengi wa Tanzania wanavuta bangi jambo linalosababisha wakati mwingine kutoifanya kazi yao ipasavyo uwanjani na kufanya ovyo kutokana na akili zao kupelekeshwa na bangi…yaani wanacheza mpira wa kibangibangi.
Swali: Julio wewe ni kocha, na kocha husimamia nidhamu ya wachezaji, inakuwaje unaachia?
Julio: Mimi nasema, acha wachezaji wanione mbaya lakini kuna siku mambo yakifika shingoni, nitawataja tu tena wote ili kukiokoa kizazi cha soka la Tanzania.
Swali: Kwani umegundua nini hadi unasema wachezaji wanavuta bangi?
Julio: Mimi ninakwambia, Wallah wachezaji wa Tanzania wanavuta sana bangi na hizo bangi wanazovuta zinasababisha wacheze tu ili mradi uwanjani na kufanya uamuzi wa kushangaza.
Ujue bangi ikizidi sana, akili nayo inakuwa ovyo, kwani inakua imeshakaa kibangibangi na bangi inaathiri sana akili na kama ya mchezaji, mwisho wa siku anakujikuta anafanya vitu vya ajabu uwanjani.
Inafika hatua, sehemu ambayo labda mchezaji kwa akili ya kawaida, anatakiwa kuokoa vizuri mpira, lakini unaweza ukashangaa kabutua au kafanya jambo lolote la kushangaza. Haya angalia, unamfundisha mchezaji ukiingia uwanjanim, kafanye hivi na hivi, akiingia uwanjani, unajiuliza hivi kweli ndivyo nilivyomuelekeza afanye hivi? Hizi ni bangi tu.
Mchezaji wa Ulaya, tunaona kila siku, wakati anaingia, unaona kocha anamuelekeza hadi njia za kupita, mchezaji anapita mulemule na wanapata goli, wakifungwa bahati mbaya, lakini anafanya kile anachoelezwa, sasa angalia hawa wa kwetu.
Swali: Unasema utawataja, sasa kwanini usiwataje leo, unasema kuna siku utawataja wakati unawajua, huoni unaendelea kuangamiza kizazi cha wanasoka?
Julio: Mimi sina haraka. Kuna siku nitawataja wote nakwambia ili hii tabia ikome, kwa kuwa inaharibu kizazi cha soka la Tanzania…mpira hauwezi kuendelea kwa hali hii, hatuwezi kuwapata akina Samatta wengine kwa kuvuta bangi.
Swali: Lakini si wanasema bangi inaongeza spidi ya ubongo kufanya kazi, (kicheko mwandishi) hii ikoje?
Julio: Asikudanganye mtu, bangi ni mbaya si unaona wengi wamevurugwa na hii ndio maana timu hazifanyi vizuri kwa sababu wachezaji hawafundishiki kwa hali hii.
Kiukweli tabia ya wachezaji wa kibongo kuvuta bangi italipeleka taifa pabaya kisoka kwani wachezaji wengi ni kama wamerukwa akili na kushindwa kujiongeza uwanjani na sababu kubwa ni bangi. Sisi kama makocha, tunakaa nao na kuwaambia, lakini hawa ni watu wazima, wanakwenda majumbani kwao, wanapitia hukohuko kununua na akija anakuwa ameshalikoki.
Hii tabia ya wahezaji kuvuta bangi inatupeleka pabaya na ndio maana hata timu yetu ya Taifa haifanyi vizuri kwani wachezaji wengi wanavuta bangi na hivyo kushindwa kujiongeza uwanjani.
Nduio maana utaona wachezaji wanafanya mambo ya kijinga, hawaelewi wajibu wao, hawaelewi wakati gani wafanye nini, wanajiamulia tu kutokana na akili zao zinavyowatuma kibangibangi.
Swali: Sasa kama umeshajua wachezaji ama wa kwako au wa timu nyingine, hatua gani umechukua japo ya mfano?
Julio: Mimi sijachukua hatua, ila ikifikia nitawataja tu hadharani, mwenye kuchukia achukie, mimi sijali, lakini nasema wachezaji wote wanaofanya vitendo hivyo waache mara moja kwani vinawaathiri na kupoteza vipaji vyao mapema. Samatta angekuwa anavuta bangi tusingemwona TP Mazembe wala Genk ya Ubelgiji.
Hawa wameridhika, wanaona ujanja, kumbe ni ujinga wanaoufanya bila kujitambua, lakini hata ukimwambia, ni mkubwa yule, atakusikiliza tu hapo.
Mchezaji anaweza akawa ana kipaji kikubwa na anaweza kucheza soka kwa muda mrefu lakini kama ataendekeza kuvuta bangi inaweza kukatisha ndoto yake, kwani inamfanya akili yake kutofikiria ipasavyo na kumsababisha afanye uamuzi ambao baadaye anaujutia.
Swali: Nini sasa unawaambia wachezaji wenu maana wewe ni kati ya walimu wenye jukumu la kutengeneza wachezaji?
Julio: Mimi ninawaambia waache hii tabia. Kuvuta bangi sio ujanja, huwa inaniumiza sana, sio kitu kizuri kuendekeza bangi. 


