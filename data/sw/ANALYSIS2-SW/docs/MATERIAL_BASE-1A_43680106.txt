
Polisi Tanga wajipanga kutokomeza uhalifu
Nov 03, 2016

Kamanda wa Polisi Mkoa wa Tanga, SACP Benedict Wakulyamba
Tanga, Tanga

JESHI la Polisi Mkoani Tanga limejipanga kuhakikisha linatokomeza makundi ya vijana wanaojihusisha na vikundi vya kihalifu vinavyodaiwa kuwa na mwelekeo wa kigaidi ambavyo vinatishia amani na usalama wa wananchi na mali zao mkoani humo.

Kwa zaidi ya mwaka moja sasa Mkoa wa Tanga umekuwa katika misukosuko vitendo vya kihalifu ambavyo vimesababisha wananchi kadhaa kupoteza maisha.

Kati ya matukio ya aina hiyo ni la wiki mbili zilizopita katika kijiji Kibandai kilichopo Kata ya Kwemashai, Mlalo, wilayani Loshoto ambako Polisi waliwaua kwa kuwapiga risasi watu wawili wanaotuhumiwa kuwa majambazi.

Akizungumza na waandishi wa Habari katika eneo la kijiji hicho, Kamishina wa Operesheni na Mafunzo wa Jeshi la Polisi Nsato Msanzya, alisema watu hao wameuawawa wakiwa katika harakati za kupelekwa porini kuonyeshwa silaha hizo.

Aliwataja waliouwawa kuwa ni Murdick Ally Abdi maarufu kwa Jina la Osama mkazi wa Mbagala Dar es salaam (24) na Sultan Khalid Khatwabi (24) mkazi wa Kiembesamaki Unguja ambao walipokamatwa walikiri kuhusika na matukio mbalimbali.

Watu hao wakiwa njiani Kamishina Msanzya alisema walitamka maneno ya Allah Akbar ndipo kulipolia risasi ambayo ilimjeruhi askari aliyekuwa mbele akitangulia na wenzake pamoja na majambazi hayo.

“Wale majambazi waliposema Allah Akbar walimkurupusha jambazi mwingine ambaye alipiga risasi iliyomjeruhi polisi wetu na wale majambazi walikimbia porini na askari wakajibu kwa kupiga risasi na kuwauwa,” alisema Kamishna Msanzya.

Kwa mujibu Kamanda wa Polisi Mkoa wa Tanga, Benedict Wakulyamba, katika msako mkali uliofanyika eneo hilo Oktoba 19 wakalifanikiwa kupata SMG saba zikiwa na makasha ya kuhifadhia risasi (magazine) 16 na risasi 425, bunduki aina ya Rifle yenye risasi 7 na Short gun ikiwa na risasi 25.

Vitu vingine vilivyokutwa kwa majambazi hao ni redio za upepo (redio call) saba, bendera nne zenye maandishi ya lugha ya kiarabu na mavazi ya kuziba nyuso.

“Jeshi la Polisi Mkoa wa Tanga limejipanga kuhakikisha kuwa vikundi hivi vinashughulikiwa kwa kuwakamata wahusika wote na kuwafikisha kwenye vyombo vya sheria haraka sana kabla hawajaendelea kuleta madhara kwa wananchi wetu,” alisema Kamanda huyo.

Alisema watu hao wanataka kutumia mgongo wa dini kufanya vurugu lakini ni genge la wahuni ambao wanataka kutumia dini kuvuruga amani iliyopo nchini.

"Uhalifu haulipi na wala hautalipa. Wasidhani wanapambana na Polisi wanachokifanya ni hatari kwao waache na wajisalimishe na silaha walizokuwa nazo mara moja ama wako hai au wamekufa jeshi hilo litawakamata pamoja na silaha zao, " alisema .

“Tunatoa wito kwa wananchi wetu kuendelea kutoa ushirikino ili watu hao wakamatwe na mtandao huo uweze kusarambatishwa kabisa. Wasitumie mapori yalipo mkoani hapa kujificha,” aliongeza Kamanda huyo.

Taarifa zinaonyesha kuwa kundi hilo lililoanza wilayani Kilindi na kujulikana rasmi mwezi Machi mwaka jana kwa kujificha kwenye mapango ya Amboni waliposarambatishwa na kisha wiki iliyopita kufurushwa kwenye kitongoji cha Kitui, kijiji cha Kibandai, Kata ya Kwemishai Mlalo, Lushoto.


