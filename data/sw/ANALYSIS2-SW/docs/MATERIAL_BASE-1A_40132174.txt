
Naibu Kamishna kula Krismasi akiwa katika gereza
Na KITAVI MUTUA
MWINGI NAIBU Kamishna atasherehekea Krismasi na Mwaka Mpya gerezani baada ya kuhukumiwa kifungo cha mwezi mmoja jela katika eneo la Mwingi.
Patrick Nyaga Chege, ambaye ni naibu kamishna anayesimamia wilaya ya Uriri katika kaunti ya Migori alipatikana na hatia ya kumlaghai Bw Bernard Oyugi kiasi cha Sh470,000 mwaka wa 2011. 
Awali, mahakama iliambiwa kuwa Bw Chege alijipatia fedha hizo kutoka kwa Bw Oyugi kama mkopo wa kirafiki alipokuwa mkuu wa wilaya ya Mwingi miaka minne iliyopita kabla ya kuhamishiwa Na KITAVI MUTUA kaunti ya Migori.
Kamishna huyo alitiwa mbaroni alipokuwa afisini mapema wiki iliyopita kabla ya kusafirishwa umbali wa kilometa 600 kwenda kufunguliwa mashtaka katika kaunti ya Kitui. Mahakama ilitoa kibali cha kukamatwa kwake baada ya kukataa kutii mialiko ya kumtaka afike kortini.
Hakimu Margaret Murage alimhukumu Chege kifungo cha siku 30 katika gereza la Waita baada ya kushindwa kushawishi mahakama kuwa alishindwa kulipa mlalamishi fedha zake.
Gereza hilo liko katika eneo la Mumoni ambapo aliwahi kuhudumu kama Afisa wa Divisheni (DO).
“Mshtakiwa ni sharti awekwe kwenye gereza hadi Januari 15 ambapo atafikishwa tena mahakamani kutoa ripoti ikiwa amelipa fedha hizo au la,” akasema hakimu.
Mahakama, hata hivyo, ilikataa ombi la afisa huyo kuwa kumfunga kungeaibisha serikali kwa kuwa alikuwa mtumishi wa umma.
Bw Chege aliomba mahakama kumwachilia kutokana na kigezo kuwa alifaa kufanya maandalizi ya siku ya Jamhuri Dei katika eneo lake.
Alidaiwa kuwa alichukua mkopo kutoka kwa Bw Oyugi baada ya kukabiliwa na mahakama ya watoto kwa kushindwa kuhudumia mke na watoto wake.


