
BUSIA Madibo wawapo uwanjani mambo huwa bambam
MADIBO FC ni klabu maarufu iliyoanzishwa na vijana waliomaliza masomo yao ya shule za msingi na sekondari kutoka katika shule mbalimbali katika Kaunti ya Busia.
Miongoni mwa shule hizo za sekondari ni Myanga, Khayo na Chiliba. Shule za msingi zilizochangia kubuniwa kwa Madibo FC ni Mwenge, Madibo na Khayo.
"Kubuniwa kwake hasa kulifanyika rasmi mnamo 2012 na mazoezi yetu ya kwanza na hadi wa leo ni katika uwanja wa Shule ya Msingi ya Madibo," asema kocha Ben Opolo.
Lengo hasa la kubuni Madibo hasa lilikuwa ni kukuza vipawa vya soka miongoni mwa vijana.
Ilibainika kuwa kulikuwa na vijana wengi ambao walikuwa na umahiri wa soka lakini hawakuwa na njia ya kuvikuza vipawa vyao.
Pia, ilikuwa njia ya kuboresha afya za vijana hao kwa kujifanyia mazoezi badala ya kukaa na kuwa wazembe.
Kisha anaongeza kocha huyo, "Hata wale waliokuwa wakijiingiza katika uhalifu kwa kukosa jambo la maana la kujifanyia sasa wamekuwa watu wa maana walio na malengo muhimu maishani yaliyojaa matumaini." Na kweli kutokana na kuanzishwa kwa Madibo FC, vijana waliokuwa wakizurura mitaani na kukaa ovyo katika vituo vya biashara hawapo tena. Wamejiunga na kilabu hiyo na shughuli zao zimekuwa nyingi hivi kwamba hawana muda wa kupoteza.
Majuzi, Madibo waliichabanga Napara ya Malakisi 3-1 na kuyazika matumaini ya kunyakua ubingwa wa soka katika eneo lao siku za hivi karibuni. Kutokana na ushindi huo wa Madibo kila mchezaji alijinyakulia jozi moja ya sare yao ya michezo.
Kulingana na kocha huyo, ushindi huo uliwapa motisha na walipocheza na timu nyingine ya Bukirimo kutoka Myanga waliilaza bila huruma mabao 2-0. 


