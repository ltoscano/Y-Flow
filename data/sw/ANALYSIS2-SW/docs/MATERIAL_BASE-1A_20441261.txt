Polisi wazidi kujiimarisha Zanzibar

Imeandikwa na Mwajuma Juma, Zanzibar

Imechapishwa: 30 Oktoba 2016

MAAFANDE wa timu ya Polisi wamezidi kujiweka sawa katika msimamo wa Ligi Kuu ya Zanzibar Kanda ya Unguja kwa kufikisha pointi 14 baada ya kuifunga Taifa ya Jangâ€™ombe bao 1-0.

Polisi ambayo kwa matokeo hayo imeweza kuongoza katika msimamo wa ligi hiyo bao lake hilo pekee liliwekwa kimiani na Suleiman Ali Nuhu.
Katika mchezo huo mashabiki wa timu ya Taifa walionekana kutoridhishwa na mwenendo uliotendeka wa kuwekewa ulinzi bila ya kiasi, huku wakidai kuwa kitendo hicho ni kuwadhalilisha.
Aidha, katika Uwanja wa Fuoni timu ya Maafande wa KMKM walishinda mabao 3-0 dhidi ya Chwaka huku mabao yake yakifungwa na Maulid Ibrahim Kapenta ambaye alifunga mabao mawili na bao la tatu likifungwa na Faki Mwalimu. 
Wakati wa saa 1:00 usiku timu ya Kilimani City ilifungwa na Mafunzo mabao 2-1 huku mabao ya Mafunzo yakifungwa na Rashid Abdalla na Jaku Joma wakati la Kilimani City likifungwa na Mohammed Yahya.
Kwa mujibu wa msimamo wa ligi hiyo, Black Sailor ipo nafasi ya pili ikiwa na alama 11, JKU inashika nafasi ya tatu ikiwa na alama 11 wakati mkia wa ligi hiyo ukishikiliwa na Kimbunga wenye alama moja.


