
Chelsea yalenga kupaa, Arsenal, Newcastle vitani
LONDON, Uingereza
KOCHA wa Arsenal, Arsene Wenger analenga kuwadhihirishia wakosoaji wake kwamba vijana wake wako imara watakapokabiliana na Newcastle United leo uwanjani Emirates katika mechi ya Ligi Kuu ya Uingereza.
Raia huyo wa Ufaransa alifokewa na mashabiki baada ya timu hiyo kushindwa 3-2 na Stoke City Jumamosi iliyopita, shutuma ambazo hazikufurahisha wengine.
Matokeo hayo yameiacha Arsenal katika nafasi ya sita kwa tofauti ya pointi 13 na Chelsea wanaoongoza msimamo wa ligi hiyo.
Lakini vijana hao walirejesha roho za mashabiki hao baada ya kuandikisha ushindi wa 4-1 dhidi ya Galatasaray katikati mwa wiki katika Ligi ya Mabingwa Ulaya, UEFA.
Wenger ameshutumiwa kwa kushindwa kuunda vyema safu ya ulinzi wa kikosi chake, lakini amejitetea kuwa shida yake ni majeraha yanayoandama wachezaji wake.
Ushindi katika mechi ya leo utamwezesha kocha huyo kuzima wanaomshutumu.
Lakini itabidi aunde kikosi kikali cha kukabiliana na vijana wa kocha mpinzani, Alan Pardew.
Kiungo wa Chelsea, naye Andre Schurrle yuko fiti kwa mechi ya leo dhidi ya Hull City na kukanusha madai kwamba anapanga kuiacha klabu hiyo ya Stamfords Bridge.
Schurrle alisema jana kwamba kiwango chake cha uchezaji kilishuka kutokana na maradhi yaliyomkabili wakati wa fainali za Kombe la Dunia nchini Brazil, lakini sasa ameanza kujisikia nafuu.
Baada ya kuendelea kutumiwa kama mchezaji wa akiba katika kikosi cha kocha Jose Mourinho, nyota huyo wa zamani wa Bayer Leverkusen amesema ameanza kurejea katika hali yake ya kawaida. 


