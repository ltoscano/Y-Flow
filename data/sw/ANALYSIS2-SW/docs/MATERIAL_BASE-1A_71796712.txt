
Simeone ataka kulipa kisasi cha 2013/14
Madrid, Hispania. Ndoto ya kocha wa Atletico Madrid, Diego Simeone ni pamoja na kulipa kisasi cha fainali ya msimu wa 2013/14 pamoja na kutwaa taji la Ligi ya Mabingwa Ulaya. Simeone, aliyeiongoza Atletico juzi kuiondoa Bayern Munich kwa faida ya bao la ugenini, anaaingalia kwa jicho la pili fainali hiyo ya jijini Milan, Italia, Mei 28. Atletico itaikabili Real Madrid kwenye fainali ambayo itakumbusha usiku wa jijini Lisbon, Ureno ambako Real Madrid iliipokonya tonge klabu hiyo kwa mabao ya muda wa nyongeza.
Simeone, raia wa Argentina alieleza faraja yake kukutana na vijana wa Zinedine Zidane, ambao waliiondoa Manchester City kwa bao 1-0 jijini Madrid juzi usiku.
“Nina furaha,” alisema baada ya kuambiwa kuwa watakutana na majirani zao wa Madrid.
“Tunataka kitu kutoka kwao, lakini mimi siyo muumini wa masuala ya kulipa kisasi. Kuna nafasi za kufanya mambo mapya katika maisha, siyo kisasi. Hiyo ni nafasi nyingine.”


