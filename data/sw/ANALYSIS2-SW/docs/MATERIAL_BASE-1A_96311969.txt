
Kwale kujigeuza Brazil
KWALE imejizatiti kuweka mikakati kabambe inayolenga kuigeuza kaunti hiyo kuwa sawa na Brazil ya Afrika katika mchezo wa soka.
Mikakati hiyo tayari imedhihirishwa na hatua kabambe ambazo serikali ya kaunti hiyo pamoja na wadau wengine wa soka walizopiga katika kuhakikisha viwango vya mchezo huo vinaimarika.
Mfano mzuri ni michuano inayoendelea ya kuchagua timu itakayowakilisha kaunti hiyo ambapo pia inatumiwa kuchagua vijana watakaojiunga katika kituo cha kukuza talanta.
Kwa mujibu wa Waziri wa Michezo katika Kaunti hiyo Patrick Mtsami, chipikuzi zaidi ya 150 wanatarajiwa kuorodheshwa kwenye kituo hicho ambacho uzinduzi wake sasa unasubiri waahandisi waliopewa jukumu la kuchora ramani yake.
Anasema tayari wamekuwa wakifanya majadiliano na baadhi ya wakufunzi kutoka mataifa ya Ujerumani, Sweden, Uholanzi na Uhispania ili kuona ikiwa wataweza kufanikisha ndoto yao pindi shughuli hiyo itakapoanza rasmi.
Mtsami aidha, alidokeza kuwa tayari Sh12 milioni zimetengwa kwa minajili ya ujenzi wa kituo hicho pamajo na uwanja wa kisasa wa michezo unaoweza kuingia mashabiki 15,000.
"Japo hatukuwa tukitambulika sana katika michezo, kwa sasa tumeweka mikakati kabambe ya kukuza vipawa sio tu vya soka na michezo mingine bali hata uigizaji na sarakasi ili kila kijana mwenye talanta aweze kuitumia kujiendeleza," akasema.
Anasema baada ya kukamilika kwa makala ya mwaka huu ya kuchagua timu bingwa za kaunti kwenye soka na voliboli, wadau wa michezo wataketi pamoja na kutathimini ili kuona ikiwa kuna haja ya kuboresha hali michezo hiyo mwakani.


